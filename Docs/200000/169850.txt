<DOC>
<DOCNO> 169850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sontur22.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Çağdaş Türkiye'ye yakışmayan tablo... 
</HEADLINE>
<TEXT>

     İstanbul'da üreme sağlığıyla ilgili yapılan bir araştırma, yoğun göç alan ilçelerde yaşayan kadınların bu konudaki bilgisizliğini ortaya koyarken, yaşadıkları sosyal çarpıklığı da gözler önüne serdi. 
     ''İstanbul'da Yoğun Göç Alan İlçelerde Kadınlarda Üreme Sağlığı Bilgi-Davranış Araştırması'', İstanbul Üniversitesi Tıp Fakültesi Halk Sağlığı Anabilim Dalı Öğretim Üyesi Prof. Dr Yıldız Tümerdem'in başkanlığında, aynı üniversiteden Uzman Dr. Emel Önal ile istatistik uzmanı Sevda Özel, Marmara Üniversitesi Sağlık-Eğitim Fakültesi'nden Uzman Dr. Burcu Çalık ve Yeditepe Üniversitesi Tıp Fakültesi'nden Uzman Dr. Nilüfer Kosku tarafından oluşturulan ekip tarafından yapıldı. 
     ''21. Yüzyıl'da da dünyada ve Türkiye'de temel sağlık sorunu olarak ilk basamak sağlık hizmetleri kapsamında güncelliğini koruyan üreme sağlığını'' konu alan araştırma, İstanbul'da yoğun göçün olduğu Sarıyer, Kadıköy, Kartal, Sultanbeyli ve Bahçelievler'de 548 kadınla gerçekleştirildi. 
     Göçlerin yüzde 41.97'sinin Karadeniz, yüzde 37.96'sının da Doğu ve Güneydoğu Anadolu bölgelerinden gerçekleştiği saptanan araştırmada, katılımcıların yüzde 21.90'ının sadece okur-yazar, yüzde 58'inin ilkokul, yüzde 4.92'sinin ortaöğrenimli olduğu ve yüzde 12.95'inin ise okuma-yazma bilmediği belirlendi. 
     
     ORTALAMA ÇOCUK SAYISI 4.8 
     Katılımcıların büyük bölümünün ev kadını olduğu tespit edilen araştırmada, yüzde 11.86'sının ''ev işçisi'', yüzde 2.92'sinin tekstil işçisi, yüzde 2.91'inin de kapıcı olarak çalıştıkları saptandı. 
     Kadınların yüzde 47.99'u ''bildikleri en az bir düşükleri olduğunu'' ifade ederken, yüzde 7.85'i de ölü bebek doğurduklarını bildirdi. 
     Yakın akraba evliliği oranı bu bölgelerde yüzde 31.93 olarak belirlenirken, en erken ilk evlenme yaşı ''13'', ilk evlenme yaş ortalaması da ''18'' olarak tespit edildi. 
     Kadınların yüzde 9.67'si resmi nikahı olmadığını kaydederken, tüm katılımcıların ortalama yaşayan çocuk sayısı ise 4.8 olarak belirlendi. 
     
     ''ÜREME BİLGİSİZLİĞİ'' 
     Araştırmada, kadınların yüzde 90.69'unun doğum kontrol yöntemi olarak hapları duyduğu, yüzde 27.92'sinin de kullandığı anlaşıldı. Halen doğum kontrol hapı kullananların oranı da yüzde 12.95 olarak saptandı. 
     Rahim içi araç kullanıp da bırakanların oranı yüzde 23.72 olarak tespit edilirken, halen yüzde 17.88'inin de bu yöntemle korunduğu ortaya çıktı. Ayrıca, kadınların yüzde 5.93'ünün eşlerinin kondomla korunduğu belirlendi. 
     Katılımcıların yüzde 92.34'ü ise ''eşlerinin, 'cinsel yaşamlarında uyumsuzluk olacağı' düşüncesiyle kondom kullanarak korunmayı kabul etmediklerini'' kaydetti. 
     Cinsel yaşamlarında ''geri çekme yöntemi''ni kullanmayan kadının olmadığı saptanan araştırmada, katılımcıların yüzde 39.78'inin halen bu yöntemle korunmaya çalıştığı, ancak aynı yöntemle uzun süre korunmaya çalışan yüzde 68.98 oranındaki kadından yüzde 30.95'inin hamile kaldığı anlaşıldı. 
     Araştırmaya katılan kadınların yüzde 25'i ''ailesinin sağlık güvencesi olduğunu'' belirtirken, yüzde 4.93'ü yeşil kartı bulunduğunu, yüzde 69.89'u ise sağlık güvencesi olmadığını bildirdi. 
     
     SABUNLU, SİRKELİ SU VE KANSER RİSKİ 
     Araştırmada, kadınların yüzde 57.85'inin cinsel ilişkinin hemen ardından vajina hazne temizliği için ''Su, sabunlu su, sirkeli su'' kullandıkları saptandı. 
     Bu kadınların korunmadıkları ya da geri çekme yöntemiyle korunmaya çalıştıkları için bu uygulamaya başvurduklarını vurgulayan Prof. Dr. Yıldız Tümerdem, ancak uygulamanın kanser riski doğurabileceğine dikkati çekti. 
     Kadınların, cinsel organlarını, spermleri temizlemek için sabunlu veya sirkeli süngerle yıkadıklarını anlatan Prof. Dr. Tümerdem, ''Son derece ilkel bir yöntemle gebeliği önlüyorlar. Uygulama nedeniyle özellikle rahim ağzında oluşan kronik iltihaplar, hücrenin yapısını değiştirerek kansere neden oluyor'' dedi. 
     
</TEXT>
</DOC>
