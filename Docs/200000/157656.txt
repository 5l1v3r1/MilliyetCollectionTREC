<DOC>
<DOCNO> 157656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sonspo13.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de şok Murat Aşık istifa ediyor... 
</HEADLINE>
<TEXT>

     Türkiye Basketbol Ligi play-off çeyrek final serisinde ezeli rakibi Galatasaray'a elenen Fenerbahçe'nin basketbol şube sorumlusu Murat Aşık, görevi bırakmayı düşündüğünü açıkladı. 
     Aşık, basketbol şubesinde başarısızlık varsa üstüne aldığını vurgulayarak, ''Ben bu sezon başarısız olduğumuzu kabul etmiyorum. Ancak şube sorumluluğunu bırakmayı düşünüyorum. Başkan Aziz Yıldırım ve yönetici ağabeylerimle bu konuyu görüşeceğim'' dedi. 
     
     ''BASKETBOLLA YETERİNCE İLGİLENİLMİYOR'' 
     Fenerbahçe'yi sadece futbol takımı olarak değil her zaman bir spor kulübü olarak gördüğünü anlatan Aşık, basketbol şubesinin başarılı olması için caminanın daha fazla ilgi göstermesi gerektiğini ifade etti. 
     Murat Aşık, bırakmayı düşünmesinin birçok nedeni olduğunu kaydederek, şöyle devam etti 
     ''Yönetimin basketbol şubesine ne kadar ilgi gösterdiği ortada. Sadece yönetim de değil, camia ve seyirci de ilgisiz kalıyor. Dün maçta camia içinde birileri 'Bu Dickel Yugoslav mı ' diye sordu. Galatasaray maçlarına kadar protokol tribünü de dahil maçlara kimse gelmiyordu. Camiada sağda solda bu senenin başarısız geçirildiği şeklinde konuşmalar oluyor. Bu görevi benden daha iyi yapacak insanlar olduğuna inanırsam, hiç düşünmeden çekilirim.'' 
     
     ''OYUNCULARLA VEDA KONUŞMASI YAPTIM'' 
     Aşık, dünkü Galatasaray maçından sonra soyunma odasında oyuncularıyla veda konuşması gibi bir açıklama yaptığını söyledi. 
     Fenerbahçeli basketbolcuların bugüne kadar büyük fedekarlıklar yaptığını anlatan Murat Aşık, ''Onlarla çok iyi dialogum var. Benim düşüncelerimi biliyorlar. Onların içinden biriyim. Soyunma odasında veda konuşması gibi bir konuşma yaptım. Çok üzüldüm'' dedi. 
     Aşık, basketbolcuların hiçbirinin kulüpte alacağının olmadığını, herkesin maaşlarını zamanında aldığını ifade etti. 
     
     ''KARARIMI HAFTA SONUNA KADAR VERECEĞİM'' 
     Basketbol şubesinde yönetici gibi değil, bir çalışan gibi görev yaptığını dile getiren Aşık, sabah 9'da şubeye gittiğini, akşam 6'da çıktığı, bu nedenle kendi işlerini aksattığını ancak basketbolun başarısız olduğunun konuşulmasının kendisini üzdüğünü kaydetti. 
     ''Fenerbahçe için hayırlısı neyse o olacak'' diyen Aşık, şöyle konuştu 
     ''Bu görevi yapmak istiyorum ama biraz destek lazım. Sadece yönetimden değil, camiadan ve taraftarlardan da destek bekliyoruz. Görevi bırakmam için yönetimin toplanmasını beklememe gerek yok. Yarından itibaren başkan Yıldırım ve yönetici büyüklerimle konuşacağım. Herşeyi düşünüp, hafta sonuna kadar sağlıklı bir karar vereceğim.'' 
     
     ''GALATASARAY'I KUTLUYORUM'' 
     Murat Aşık, görevi bırakma düşüncesinde Galatasaray yenilgisinin ilgisi olmadığını, yarı finale yükselen sarı-kırmızılı takımı tebrik ettiğini söyledi. 
     Aşık, dünkü maçta 2-2'ye gelinceye kadar gösterdikleri mücadeleyi dün sahaya koyamadıklarını belirterek, ''Savunma yapamadık. 2-2 olunca belki oyuncularımızda bir rahatlama oldu. Ayrıca Dickel sakat sakat oynadı. Sonuçta kaybettik, Galatasaray'ı kutluyorum'' şeklinde konuştu. 
     
</TEXT>
</DOC>
