<DOC>
<DOCNO> 169814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sonspo09.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'un hedefi ilk 6... 
</HEADLINE>
<TEXT>

     Birinci Süper Futbol Ligi'nin yeni takımlarından Konyaspor'da hedef, ligde ilk 6'yı zorlamak olarak belirlendi. 
     Konyaspor Teknik Direktörü Hüsnü Özkara, A.A muhabirine yaptığı açıklamada, ilk etap hazırlıklarını tamamlayan takımın, ikinci etap çalışmalarına bugün Bolu Gerede başladığını bildirdi. 
     Beşiktaş'tan transfer edilen Niyazi ve Brezilyalı Ernani'nin de bu kampa katılacağını belirten Özkara, kamp boyunca 18-24 Temmuz tarihleri arası Diyarbakırspor, Akçaabat Sebatspor, Samsunspor ve Mersin İdmanyurdu ile 4 hazırlık maçı yapacaklarını kaydetti. 
     Özkara, bugüne kadar yapılan antrenmanlarda takım içindeki tüm göstergelerin mükemmel düzeyde olduğunu belirterek, şunları söyledi 
     ''Konyaspor, lig öncesi çok iyi sinyaller veriyor. Eksiklerimizi ikinci etap kampındaki 4 maçla daha iyi bir şekilde gözlemleyip, gerekirse yeni transferlerin yapılmasını isteyeceğiz. Konya'ya yakışır bir takım kurulduğundan kimsenin şüphesi olmasın. Herkes üzerine düşen görevi en iyi şekilde yapıyor. İddialıyız. Ligde başarılı olacağız. Lig sıralamasında ikinci altı grupta yer alıp, ilk 6'yı zorlamayı hedefliyoruz. Konyaspor, Süper Lig'in korkulan takımı olacak.'' Özkara, Fenerbahçe'den transfer edilen Ogün'ün sakatlığının korkulacak boyutta olmadığını da ifade ederek, ''Ogün, takıma ilk geldiği gün uyum sağladı. Takım onu, o da takımı kucakladı. Kesinlikle büyük takımdan geldim havası yok. Sakatlığının nedeni de arkadaşlarını yalnız bırakmamak için sakat sakat antrenmanlara çıkması'' dedi. 
     
</TEXT>
</DOC>
