<DOC>
<DOCNO> 174259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sonspo01.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü Ümit Ozan Kazmaz ve Levent'i gönderdi... 
</HEADLINE>
<TEXT>

     TSYD Ankara Şubesi Turnuvası finalinde alınan 2-0'lık Gençlerbirliği yenilgisinin ardından sıcak gelişmelerin yaşandığı Ankaragücü'nde, takımdan gönderilmesi kesinleşen Paraguaylı Oscar Sanabria'nın ardından, Levent Kartop ve Ümit Ozan Kazmaz'ın da kulüple ilişkileri kesildi. 
     Kulüp İcra Kurulu'nun teknik heyetle yaptığı toplantı sonrasında, performanslarından memnun olunmayan Levent Kartop ve Ümit Ozan Kazmaz'ı uyarma kararı, her iki futbolcunun da sarı-lacivertli kulüpten ayrılmasına neden oldu. 
     Yaşanan gelişmeler sonunda yöneticilerle biraraya gelerek, kulüpten ayrılmak istediklerini belirten iki futbolcuyla anlaşan Ankaragücü Kulübü, sözleşmeleri karşılıklı olarak fesh etti. Sarı-lacivertli yönetim, iki futbolcunun transfer görüşmelerinde, bonservis konusunda yardımcı olunacağını açıkladı. 
     Sakatlığı nedeniyle sarı-lacivertlilerin Ankara ve Hollanda kampına katılamayan Paraguaylı forvet Oscar Sanabria da başkent ekibiyle ilişkisini keserek ülkesine döndü. 
     Öte yandan, ismi uyarılarak kadro dışı bırakılacak futbolcular arasında geçen Ankaragücü'nün başarılı oyuncusu Hakan Keleş, bugün kulüp yönetiminin kendisini destekleyen açıklamasının ardından, ''Ankaragücü'nde mutluyum'' dedi. 
     5 sezondur mücadele ettiği başkent ekibinde, elinden gelen her şeyi yaptığını belirten Keleş, ''Ankara'da güzel günler geçirdim. Yönetimin benimle ilgili olumsuz bir düşüncesi yok. Sadece bir yanlış anlaşılma söz konusu. Futbolu Ankaragücü'nde bırakmak istiyorum'' diye konuştu. 
     
</TEXT>
</DOC>
