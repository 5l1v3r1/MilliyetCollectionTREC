<DOC>
<DOCNO> 194751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sondun13.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türk askerini Irak'taki konsey istemediği için çağırmadık" 
</HEADLINE>
<TEXT>

     ABD Savunma Bakanı Donald Rumsfeld, Irak'a Türk askeri gönderilmesi konusundaki tutumu yüzünden eleştirilere hedef olan Amerikan yönetimini savundu ve ''Bu konunun yönetim tarafından kötü ele alındığını kesinlikle söylemem'' dedi. 
     Washington'daki yabancı basın merkezinde gazetecilerin sorularını yanıtlayan Rumsfeld, ''ABD yönetiminin, muhalefetteki Demokrat Partililer'in yanı sıra bizzat yönetimin içinden bazı isimler tarafından da, Iraklılar'la görüşüp uygun ortamı hazırlamadan Türkiye'den asker talep ettiği için ''diplomatik fiyaskoya'' yol açmakla eleştirilmesine ilişkin soru üzerine, bu eleştirilere katılmadığını söyledi. 
     ABD Savunma Bakanı, Türkiye'nin de konuyu iyi ele aldığını, parlamentosuna danıştığını, ancak Irak Geçici Hükümet Konseyi GHK ve koalisyon ülkeleriyle yapılan görüşmelerin sonunda, Irak'a Türk askeri gönderilmesi fikrinin iyi olmayabileceği sonucuna varıldığını söyledi. Rumsfeld, ''Bu, karmaşık bir konu. Türkiye'nin elbette, komşu Irak'ta olup bitenlere karşı bir ilgisi var. Oradaki güvenlik ortamının düşmanca olmadığını görmekte çıkarları var'' dedi. 
     Rumsfeld, Türkiye'nin Kuveyt, Suudi Arabistan, Ürdün ve bölgedeki diğer ülkeler gibi, Irak'ın başarısından sürekli çıkarı olacağını kaydetti. ABD Başkanı George W. Bush'un, Irak'ın tek bir ülke olması ve parçalara bölünmemesi konusundaki görüşünün çok açık olduğunu belirten Rumsfeld, Irak'ın, komşularıyla barış içinde, bölgedeki diğer ülkeleri kitle imha silahlarıyla tehdit etmeyen, ülke içindeki dini ve etnik unsurlara saygılı bir ülke olması gerektiğini söyledi. 
     
</TEXT>
</DOC>
