<DOC>
<DOCNO> 170493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/siyaset/siy08.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İşkence mağduruna beş milyar çokmuş 
</HEADLINE>
<TEXT>

Ayşe Balkanlı, Manisa davasında 10 ay 11 gün cezaevinde kaldı. Beraat etti. Mahkeme, 5 milyar lira tazminat ödenmesine karar verdi. Yargıtay ise, bu parayla "zenginleşeceği"ni ileri sürerek, beş milyarı çok buldu 
     BAHRİ KARATAŞ İzmir DHA 

     Yargıtay, yasadışı DHKP - C örgütü üyesi oldukları iddiasıyla DGM'de yargılandıkları davada beraat eden Manisalı gençlerden Ayşe Mine Balkanlı'ya özgürlüğünden mahrum kaldığı için beş milyar lira tazminat ödenmesi kararını çok bularak bozdu. Manisalı gençlerden Balkanlı, beraat kararı üzerine 26 Aralık 1995 ile 15 Ekim 1996 arasında 10 ay 11 gün özgürlüğünden mahrum kaldığını belirterek, beş milyar lira maddi, 50 milyar lira manevi tazminat ödenmesi için mahkemeye başvurdu. Tazminat talebini değerlendiren İzmir 5. Ağır Ceza Mahkemesi, Balkanlı'nın tutuklu kaldığı süre içinde öğrenci olduğunu, çalışmadığı için bir gelir kaybının olamayacağını belirterek, maddi tazminat talebini reddetti. Hazine avukatlarının kararı temyiz etmesi üzerine dosyayı inceleyen Yargıtay 9. Ceza Dairesi ise tazminat miktarını yüksek bularak kararı bozdu. Yargıtay, bozma gerekçesinde şunlara değindi 
     "Objektif bir kriter olmamakla birlikte, hükmedilecek manevi tazminatın davacının sosyal ve ekonomik durumu, üzerine atılı suçun niteliği, tutuklanmasına neden olan olayın cereyan tarzı, tutuklu kaldığı süre ve benzeri hususlarda gözetilmek suretiyle zenginleşme sonucu doğurmayacak hak ve nesafet kurallarına uygun makul ve makbul bir miktar olarak tayin ve tespiti gerekirken, davacıya bu ölçülere uymayacak miktarda fazla manevi tazminat hükmedilmiştir." Gençlerin avukatlarından Sema Pektaş karara tepki göstererek, "Haksız gözaltı ve işkenceden doğan tazminatlar anayasa güvencesine alındı. Uyum paketi olarak adlandırılan bu değişiklikler Yargıtay tarafından bir türlü hayata geçirilmiyor. Avrupa'nın uygulama dediği işte budur" dedi. Diğer Manisalı gençlerin açtığı tazminat davaları ise henüz sonuçlanmadı. 
     

</TEXT>
</DOC>
