<DOC>
<DOCNO> 175212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sondun19.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyada aşırı sıcaklar... 
</HEADLINE>
<TEXT>

     Dünyada aşırı sıcaklar bazı ülkelerde kimi zaman can alarak etkisini sürdürürken, Avusturya'da 1768'den bu yana en sıcak yaz yaşanıyor. Viyana Merkezi Meteoroloji Ajansı, ülkedeki sıcaklık istatistiklerinin tutulmaya başladığı 1768'den bu yana en sıcak yaz aylarının kaydedildiğini açıkladı. 
     İspanya'da ise sıcakların can almaya devam ettiği belirtiliyor. 
     Hastane kaynakları, 62 yaşındaki bir erkekle 80'li yaşlardaki bir kadının aşırı sıcaklara bağlı olarak öldüğünü açıkladı. 
     Son ölümlerle ülkede sıcaklar yüzünden ölenlerin sayısı 24'e yükseldi. 
     
     YANGINLAR 
     Bu arada, Portekiz ve İspanya'da orman yangınlarının devam ettiği belirtildi. 
     İspanyol yetkililer, ülkenin birçok bölgesindeki yangının yanı sıra kuzeydoğudaki Barselona bölgesinde de 3 bin 600 hektarlık ormanlık arazinin zarar gördüğünü, son 48 saatte bölgeden bin kadar kişinin tahliye edildiğini, dün gece itfaiyecilerin ve gönüllülerin alevlerin etrafını kontrol altına almayı başardığını kaydetti. 
     Portekiz'in güney ucunda, 4 gündür devam eden orman yangınları ise kontrol altına alınamadı. Alevlerin iki yönde ve çok geniş bir cephede ilerlemeye devam ettiği belirtilirken, yangın söndürme çalışmalarına 3 Alman helikopterinin de katıldığı ifade edildi. 
     Hırvatistan'da yangınların itfaiyecilerce kontrol altına alınabildiği belirtilirken, Fransa'nın güneyinde de bugün itibarıyla birçok yangının kontrol altına alındığı ya da kontrol altına alınmak üzere olduğu kaydedildi. 
     
     İTALYA 
     Fransa'da 50 metrelik servilerden oluşan ormanı ateşe veren 2 İtalyan öğrenci, basına kapalı yapılan duruşmada 8'er ay hapis cezasına çarptırıldı. 
     19 yaşındaki İtalyan öğrenciler, Fransa'nın güneyinde tatillerini geçirdikleri Villeneuve-Loubet'deki kamp alanı yakınlarındaki ormana yanan bir kibrit atarak ateşe verip kaçmış, sonra da itfaiyecilerin alevlerle mücadelesini seyretmişti. 
     
</TEXT>
</DOC>
