<DOC>
<DOCNO> 169113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sondun26.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
FIAT'tan Schröder'e otomobil... Buzlar eriyor... 
</HEADLINE>
<TEXT>

     İtalyan otomobil şirketi Fiat, görevinden istifa eden Ekonomi Bakanlığı Müsteşarı Stefano Stefani'nin Alman turistlere hakaret etmesiyle ortaya çıkan gerginliği gidermek amacıyla, Almanya Başbakanı Gerhard Schröder'in eşi Doris Schröder-Köpf'e yeni bir otomobil hediye etti. 
     Fiat'ın Almanya sorumlusu Klaus Fricke, Bild am Sonntag gazetesine yaptığı açıklamada, Doris Schröder-Köpf'e hediye ettikleri 11 bin 500 euro değerindeki Lancia Ypsilon marka otomobilin, İtalya'dan Almanya'ya getirilen bu marka ilk otomobil olduğunu söyledi. 
     Fricke, ''Bu girişimle iki ülke halkları arasındaki derin bağlılığı vurgulamak istedik. Şimdiki tartışmalar, uzun yıllardan bu yana gelişen Alman-İtalyan dostluğuna zarar vermemeli. Schröder-Köpf bu otomobili açık arttırmayla satarak, parayı, himayesini yaptığı kimsesiz çocuklara yardım kuruluşuna verebilir'' dedi. 
     Başbakan Schröder'in İtalya'daki ressam arkadaşı Bruno Bruni ise gerginlikten dolayı İtalya Başbakanı Silvio Berlusconi'ye kızdığını, Almanya'ya göç edebileceğini söyledi. 
     Çeşitli ülkelerden turizmcilerin görüşlerine de yer verilen haberde, Bodrum'da çalışan turizm rehberi Çelik Yılmaz'ın, ''Müsteşarın söyledikleri büyük bir terbiyesizlik. Almanlar hiç de söylediği gibi değil. Turizm alanında 10 yıldan bu yana çalışıyorum ve Almanlarla turlara katılmaya bayılıyorum. Genelde saygılılar ve o kadar çok da içip bağırmıyorlar. Ayrıca biz sarışın insanları zaten severiz. Belki de sarışın ve mavi gözlü insanların fazla olmamasından dolayı'' şeklinde konuştuğu ifade edildi. 
     Görevinden istifa eden Stefani, Kuzey Birliği partisine yakınlığıyla bilinen ''Pedania'' gazetesine yaptığı açıklamada, Alman turistlerin ''sarhoş, kibirli, pervasız hareketler ve insanları rahatsız eden gürültüleriyle İtalya sahillerini doldurduklarını'' söylemiş ve iki ülke arasında bir gerginliğin doğmasına neden olmuştu. 
     
</TEXT>
</DOC>
