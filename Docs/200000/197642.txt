<DOC>
<DOCNO> 197642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sonspo23.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'den UEFA'ya güvenlik için 'devlet garantisi...' 
</HEADLINE>
<TEXT>

     İstanbul'da yaşanan bombalı saldırıların ardından Türkiye, Avrupa Kupası maçları için UEFA'ya güvenlik garantisi verdi. 
     Futbol Federasyonu'ndan yapılan yazılı açıklamada, Türkiye'de oynanacak Avrupa Şampiyonlar Ligi'ndeki Galatasaray-Juventus ve Beşiktaş-Chelsea maçları ile UEFA Kupası'nda İzmir'de oynanacak Maccabi Haifa-Valencia karşılaşması için UEFA'ya güvenlik garantisi verildiği kaydedildi. 
     Açıklamada, İçişleri Bakanlığı Emniyet Genel Müdürlüğü ile İstanbul ve İzmir Emniyet Müdürlükleri'nin söz konusu müsabakalarda Türkiye'ye gelecek misafir ekiplerin, müsabaka görevlilerinin ve taraftarlarının gelişlerinden gidişlerine kadar geçirecekleri süre zarfında, her türlü güvenlik tedbirlerinin en üst seviyede alınacağını belirten yazılı garantileri ile Devlet Bakanı ve Başbakan Yardımcısı Mehmet Ali Şahin'in 'Devlet Garantisi' yazılarının UEFA'ya gönderildiği belirtildi. 
     
</TEXT>
</DOC>
