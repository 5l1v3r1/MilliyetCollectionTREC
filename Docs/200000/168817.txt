<DOC>
<DOCNO> 168817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sontur24.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül Denktaş'ın adımlarını destekliyoruz 
</HEADLINE>
<TEXT>

     Dışişleri Bakanı ve Başbakan Vekili Abdullah Gül, Türkiye'nin KKTC Cumhurbaşkanı Rauf Denktaş'ın güven artırıcı önlemler çerçevesinde Rum yönetimine sunduğu yeni önerileri olumlu karşıladığını belirtti. 
     Denktaş'ın BM Genel Sekreteri Kofi Annan'a bu sabah gönderdiği mektupta, Lefkoşa uluslararası havaalanının ve kapalı Maraş'ın bir kısmının BM denetiminde iki halkın ortak kullanımına açılmasını önerdiğini hatırlatan Gül, bu önerilerin kabul edilmesi durumunda, Rum tarafının uçak ve gemilerinin Türk liman ve havaalanlarını kullanabileceklerini kaydetti. 
     Lefkoşa havaalanının ortak işletime açılmasının daha önce de güven artırıcı önlemler çerçevesinde gündeme geldiğini ifade eden Gül, bu önerinin Türk tarafının adada çözüm arayışı içinde olduğunu gösterdiğini belirtti ve ''Bu öneriler tüm dünyaya yapıcı olarak çalışıldığını, bu şekilde devamdan değil, karşılıklı tatmin edici çözümden yana olunduğunu gösteriyor'' diye konuştu. 
     Türkiye'nin güven artırıcı önlemler çerçevesinde atılan adımları desteklediğini ifade eden Gül, bu şekilde masaya oturulursa çok daha iyi şartlarla karşılaşılacağını söyledi. 
     Önlemlerin kabul edilmesi durumunda karşılıklı ticaretin artacağına da dikkati çeken Gül, adımların ancak karşılıklı atılmaları durumunda anlamlı olacaklarını da belirtti. 
     Gül, BM Genel Sekreteri Annan'a gönderilen mektupta, bu önlemlerin alınmasının doğru olacağı ve kendisinin de bu yönde katkı sağlamasının istendiğini kaydetti. 
     Denktaş'ın son önerisi doğrultusunda belirlenen bir takvim olup olmadığının sorulması üzerine Gül, böyle bir takvim bulunmadığını, makul bir sürenin geçerli olacağını bildirdi. 
     ABD Senatosu'ndaki Ermeni soykırımı iddialarının geri çekildiğine ilişkin haberlerin hatırlatılması üzerine Gül, bu konunun henüz kesinlik kazanmadığını, ancak ABD yönetimi ile Türkiye'nin Washington Büyükelçiliği'nin bu yönde büyük gayret içinde olduğunu kaydetti. 
     Gül, ''Ümit ediyorum ki o yasa, o tasarı o şekliyle çıkmaz'' diye konuştu. 
     
</TEXT>
</DOC>
