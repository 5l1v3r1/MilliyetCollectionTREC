<DOC>
<DOCNO> 180228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sondun09.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Latin Grammy ödüllerinde vize krizi... 
</HEADLINE>
<TEXT>

     ABD, Latin Grammy müzik ödülleri törenine katılmak isteyen bazı Kübalı müzisyenlere vize verilmediğini açıkladı. 
     Dışişleri Bakanlığı sözcüsü Richard Boucher, vize başvurularını zamanında yapmadıkları için Kübalı bazı müzisyenlere vize verilmediğini söyledi. Boucher, vize alamayan sanatçıların isimlerini açıklamadı. 
     ABD, bu ülke vatandaşlarının vize başvurularına, Küba'nın terörizmi destekleyen ülkeler listesinde yer alması nedeniyle 6 ila 8 hafta sonra cevap veriyor. 
     Küba tarafından yapılan açıklamada ise bazı Kübalı müzisyenlere vize verilmemesinin arkasında siyasi nedenlerin bulunduğu ileri sürüldü. 
     Kübalı bir yetkili, ABD yönetiminin, bu ülkedeki Fidel Castro karşıtlarının baskısı neticesinde karar aldığını söyledi ve ''Bu, Miami'deki mafyanın ve ABD yönetiminin, bu sefer kültürel alanda olmak üzere başka bir manevrası'' dedi. 
     Castro rejiminden kaçan Kübalı göçmenlerin yoğun olarak yaşadığı Miami'de düzenlenen Latin Grammy ödül törenine katılmak isteyen Kübalı 41 adaydan 10'una vize verilmediği bildiriliyor. 
     Vize alamayan sanatçılar arasında, salsanın Rolling Stones'u olarak bilinen Los Van Van'ın da bulunduğu belirtiliyor. 
     ABD'nin bazı sanatçılara vize engeli getirmesine tepki gösteren Grammy ödülü adayı Buena Visa Social Club'ın üyelerinden Eliades Ochoa, ''Silah değil, patlamayan bir gitar taşıyorum'' dedi. 
     
</TEXT>
</DOC>
