<DOC>
<DOCNO> 162795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sontur16.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
16 yaşındaki genci kaçıran kadına 6 ay hapis 
</HEADLINE>
<TEXT>

     Trabzon'un Şalpazarı İlçesi'nde, 10 ay önce evlenmek amacıyla 16 yaşındaki genci kaçırdığı iddiasıyla yargılanan Emine Öztürk'e 6 ay hapis cezası verildi. 
     Maçka Asliye Ceza Mahkemesi'nde görülen davada, ''yaşı küçük mağduru alıkoymak'' suçundan tutuksuz yargılanan Emine Öztürk 33 ile ''suça iştirak''ten yargılanan Meryem ve Hüseyin Erata, Hüseyin Öztürk ile Osman Eroğlu duruşmaya katılmadı. Emine ve Hüseyin Öztürk'ün avukatı Nazmi Sayıl duruşmada hazır bulundu. 
     Sayıl savunmasında, Cumhuriyet Savcısı'nın önceki duruşmada verdiği mütalaanın alıkoymaya ilişkin bölümüne katıldıklarını ancak, olayda kullanıldığı öne sürülen aracın müsaderesi yönündeki talebine katılmadıklarını belirtti. 
     Müvekkili Emine Öztürk'ün suçu tahrik altında kalarak işlediğini ileri süren Sayıl, diğer müvekkili Hüseyin Öztürk'ün ise ablası olan Emine'yi bulmak için gayret gösterdiğini, olaya herhangi bir müdahalede bulunmadığını belirterek, beraatini istedi. 
     Hakim, Emine Öztürk'e, ''yaşı küçük mağduru rızası ile alıkoymak'' suçundan TCK'nın 430 2 maddesince 6 ay hapis cezası verdi. Öztürk'ün, duruşmadaki hal ve hareketlerini sanık lehine hafifletici sebep olarak değerlendiren hakim, bu cezayı 5 ay hapse indirdi. Sanığın kişiliği ve suç işlemesindeki özellikleri de dikkate alan hakim, hapis cezasını 1 milyar 90 milyon 350 bin lira ağır para cezasına çevirdi ve sanığın bir daha suç işlemeyeceği kanaatiyle cezayı erteledi. ''Suça iştirak''ten yargılanan sanıklardan Meryem ve Hüseyin Erata ile Hüseyin Öztürk'e verilen 6'şar ay hapis cezası, hafifletici nedenlerle önce 2 ay 15 güne daha sonra da 545 milyon 715 bin lira ağır para cezasına çevrildi ve bir daha suç işlemeyecekleri kanaatiyle ertelendi. 
     Diğer sanık Osman Eroğlu, suçu işlediğine dair hakkında yeterli delil bulunmadığından beraat etti. 
     Hakim ayrıca mağdur K.K'nın alıkonulmasında kullanılan Emine Öztürk'e ait 34 TB 2713 plakalı otomobilin müsaderesine karar verdi. 
     
     OLAYIN GEÇMİŞİ 

     Trabzon'un Şalpazarı İlçesi'nde, eşinden boşanmış, bir çocuk annesi Fatma Öztürk, 09 Eylül 2002'de 16 yaşındaki K.K ile kaçmıştı. K.K'nın babası Ö.K'nın Cumhuriyet Savcılığı'na yaptığı başvuru üzerine aranan Öztürk ile K.K olaydan 17 gün sonra Maçka Jandarma Komutanlığı'na teslim olmuştu. 
     Maçka Asliye Ceza Mahkemesi'nde hakkında dava açılan Öztürk, ilk duruşmada, K.K ile anlaşarak kaçtıklarını ve yaşının küçük olduğunu bilmediğini söylemişti. 

     
</TEXT>
</DOC>
