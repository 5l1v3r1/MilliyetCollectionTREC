<DOC>
<DOCNO> 195655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/spor/spo01.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Pes ettiren gerçek 
</HEADLINE>
<TEXT>

   Beşiktaş'ta Başkan Serdar Bilgili ile Yıldırım Demirören'in arası sezon başında açıldı. Lucescu'ya gönderilen "Yıldırım Bey ile transfer ve maddi konuları konuşmayacaksın" talimatı ipleri kopardı 
      ORHAN YILDIRIM 

   
   Lucescu'ye tebligat 
   SİYAH - Beyazlı camiada yönetimdeki sular bir türlü durulmadı. Altı yaşından bu yana tanışan, mahalle arkadaşı Başkan Serdar Bilgili ile Yıldırım Demirören'in arasına kara kedi girdi, kriz ayrılık getirdi. Yıldırım Demirören ve Kıvanç Oktay'ın istifalarının ardındaki gerçekler su yüzüne çıktı. İstifanın perde arkasında, transferde etkinliği ile dikkat çeken ikilinin refüze edilmelerinin yattığı, sezon başında bu yönde Teknik Direktör Lucescu'ya tebligat yapıldığı öğrenildi. 
   
   İçini kemiriyordu 
   RUMEN hocaya, futbol şube sorumluluğu görevinde bulunmasına rağmen Demirören ile başta transfer olmak üzere, maddi ve takım içindeki konuların hiçbirinin konuşulmayacağı iletildi. Yetkileri elinden alınan Demirören, görevinden ayrılmayı düşündü, ancak takıma zarar vermekten korktu. 12 Eylül'de durum değerlendirmesi yapan Demirören, eniştesi Kıvanç Oktay ve Levent Erdoğan ile birlikte şifaen istifa kararı aldı. Bu durum Bilgili ile Oktay arasındaki çim saha krizine bağlandı. 
   
   Ve nokta koydu 
   ERDOĞAN istifasını geri çekmezken, Demirören - Oktay ikilisi Bilgili'nin devreye girmesiyle bu düşünceyi rafa kaldırdı. Geçen perşembe Serdar Bilgili ile Demirören arasındaki görüşme de krizi çözmeye yetmedi. Demirören'in başkanlığa hazırlandığı söylentileri Başkan'ı soğutmuş, yönetim arasında ikiliye karşı adeta cephe oluşmuştu. Galatasaray maçından sonra yaşananlar ayrılığı hızlandırdı, kamuoyunun önüne atıldıklarını düşünen ve savunmasız bırakılan ikili noktayı koydu. 
   
   Değişim rüzgarı    Beş istifa var 
   YILDIRIM Demirören'in yetkilerini Hüsnü Güreli ve Sinan Engin'e devreden Başkan Serdar Bilgili ocak ayındaki kongrede listesinde büyük bir değişikliğe gidecek. İstifa eden Fikret Orman, Muzaffer Nasıroğlu, Levent Erdoğan, Yıldırım Demirören ve Kıvanç Oktay'ın yerine ekibine beş isim alacak olan Serdar Bilgili, bırakmayı düşünen Mete Düren'i de ikna etmeye çalışıyor. 
   
   Üç isme tırpan 
   SİYAH-Beyazlı kulübün başkanının, yeni dönemde Haşmet Kürüm, Emin Önal ve Deniz Atalay'ı düşünmediği öğrenildi. İsmail Ünal, Behçet Ümitlen, İbrahim Altınsay ve Cem Bilge gibi isimler için kararsız kaldı. Serdar Bilgili'nin listesinde Hüsnü Güreli'nin yanı sıra Ahmet Kavalcı, Siyah Beyaz Grubu temsilen yönetimde bulunan Hüseyin Mican'ın da yeri garanti gibi gözüküyor. 
   
   Golleri attı Luce'yi aradı    West çok istekli 
   BÜNYAMİN OSMAN 

   LUCESCU'NUN tatlı - sert tavrı, takımda kurduğu olağanüstü otorite, dışarıdan da imrenerek izleniyor. Bir dönem Inter'de Rumen teknik adamı protesto edip, formasını fırlatan Taribo West, şimdi Lucescu ile çalışmak için can atıyor. Bir yıldır Nijeryalı futbolcunun kendisini aradığını söyleyen Lucescu, "Bir yandan hatırımı sorarken, diğer yandan da Partizan'dan Beşiktaş'a gelmek istiyor" dedi. 
   
   Nouma can atıyor 
   WEST'İN "Seni çok arıyorum" dediğini ifade eden Rumen hoca, Pascal Nouma'nın da geçen hafta Katar'da attığı üç gol sonrasında kendisini telefonla arayarak, "Beşiktaş'ın kapısı belki bir gün bana açılabilir. O zaman ne olur bana haber ver" dediğini vurguladı. Lucescu, eski oyuncularıyla olan iletişimini ise "Ben herkese saygı gösteriyorum, onlar da bana" ifadesiyle özetledi. 
   
   Sergen şaşırttı    İSVİÇRE'DEKİ kontrollerin ardından on gün dinlenmesi tavsiye edilen yıldız futbolcu hızla iyileşme gösterip, düz koşulara başladı. Sergen'in ağrılarının hafiflediğini belirten Kulüp Doktoru Yalçın Yavuzer, "Çok iyi çalışıyor. Tedaviye olumlu yanıt verdi. Beklenen maçlara yetişecek" diyerek, tecrübeli oyuncunun Lazio karşılaşması ve Fenerbahçe derbisinde forma giyebileceği müjdesini verdi. 
   
   İlhan Mansız'ı tek geçerim    Ahmed Hassan, takımda en çok gollerden sonra kendisine koşan yıldız futbolcuyu seviyor 
   ZAFER BÜYÜKAVCI 

   BEŞİKTAŞ'TA mutlu olduğunu vurgulayan Ahmed Hassan, sadece ilk 11'de forma giyememekten rahatsız olduğunu, Mircea Lucescu'ya da büyük saygı duyduğunu söyledi. Rumen hoca ile aralarında sorun bulunmadığını kaydeden Mısırlı yıldız, İlhan Mansız ile de dışarda sık sık bir araya geldiğini belirtti. Üç yıllık sözleşme imzalayan, Glasgow Rangers ve Marsilya'nın takibinde bulunan Ahmed Hassan, Katar'dan gelen astronomik tekliflere ise sıcak bakmıyor. 
   
   Sambacılar yolcu    KONYASPOR maçının hazırlıklarını sürdüren Beşiktaş, dün öğleden sonra PAF Takımı ile yaptığı maçı 6 - 0 kazandı. Önceki gün denenmeye başlanan iki Brezilyalı oyuncunun beğenilmediği ve gönderileceği bildirildi. 
   
   
</TEXT>
</DOC>
