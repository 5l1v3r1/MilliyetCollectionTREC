<DOC>
<DOCNO> 167231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/yazar/altan.html </URL>
<DATE> 2003/07/04/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Demokratik aşure 
</HEADLINE>
<TEXT>

     Bu bir demokratik görünüm müdür yoksa toplumsal bir etki - tepki olayı mı yorumcuların eğilimine göre değerlendirmeler değişik... 
     Gerçi Bağdat Caddesi'ndeki başörtülü tazelerin, Beykoz'da Abraham Paşa Korusu'ndaki benzerleri, nişanlılarıyla çok çarpıcı pozlarda oturuyorlar ama, olsun... 
     1930'lu yıllar Edirne'sinde, Karanfil Sokak'taki hanım sakinlerin uzantıları onlar... 
     
     Başörtülerinde, pardösülerinde, yeldirmelerinde, çarşaflarında İslam kültürüyle bütünleşme tutkusundaki tazeleri, doğrusu merak ediyorum acaba Kuranı Kerim kaynaklı hukuka, yani "fıkıh"a da, aynı tutkuyla yaklaşıyorlar mı diye... 
     Örneğin çöldeki bir yoksul, bir deveci devesinin gölgesinde dinlendiğinde deveciye bunun bedelini ödemek zorunda mıdır, değil midir 
     Bazı ulema şöyle buyurmuşlar 
     - Devenin gölgesinde dinlenen yoksul, bunun bedelini ödemek zorunda değildir deveciye. Çünkü herhangi bir aşınma ve azalma olmamıştır gölgede. O nedenle de, devecinin zararı söz konusu değildir. Yoksul, neyin bedelini ödeyecektir ki deveciye 
     
     Bazı ulema ise şöyle buyurmaktadır 
     - Devenin gölgesinde dinlenen yoksul, ödemek zorundadır bunun bedelini deveciye. Devenin gölgesinde herhangi bir aşınma olmasa dahi yoksul, dinlenirken bir yarar sağlamıştır kendisine o gölgeden. Bir Müslüman, herhangi bir kişi sayesinde kendisine sağladığı yararın bedelini, o kişiye ödemezse, günaha girer. 
     
     Çölde, devenin gölgesinde dinlenen bir yoksulun, deveciye bunun bedelini ödemek zorunda olup olmadığı tartışması, 300 yılı aşkın sürmüş ve pek de kesin bir sonuca ulaşılamamıştır. 
     Ola ki, sol omuz meleğinin daha az günah yazması için, gereken titizliği, giyim kuşamlarında dahi göstermeye çalışan tazeler artık 21. yüzyılın başında bir çözüm getirirler, çöldeki deve gölgesinde dinlenme sorununa... 
     
     Tabii bir de, "vatanı ve milletiyle devletin bölünmez bütünlüğü" maddesi var Terörle Mücadele Yasası'nın ünlü 8. maddesi... 
     "Ekonomi"yle, "devlet" arasında hiçbir ilişki yokmuş gibi bir madde... 
     "Ulusal gelir dağılımındaki uçurumların" yarattığı ekonomik bölünme sanki "devletin bölünmez bütünlüğü" maddesiyle maskelenmek ve gündem dışı bırakılmak isteniyormuş gibi... 
     
     Ulusal gelir öylesine bir garip dağılmış ki, ülke düzeyinde Şişli'yle, Bitlis köyleri arasındaki fark, Tanzanya'da bile rastlanmayan bir fark... 
     Güneydoğu yöresinin aldığı pay, Şişli'ninkinden 242 kere daha az... 
     Oysa ulusal gelir dağılımının sağlıklı olduğu ülkelerde, ulusal gelir dağılımındaki fark "üç kat az - üç kat fazla" denklemini geçmez... 
     
     TBMM Yolsuzluk Komisyonu'na bağlı alt komisyonların duyurmaya başladığı çeşitli yolsuzlukların toplamı, "150 milyar dolar"... 
     Ve söylendiğine göre, gerçek yolsuzluk toplamının sadece yarısı... 
     Ya daha eski dönemlere ait talan, avanta ve hapazlamalar 
     Ama işte Ankara egemenlerine kimse asla tepki göstermemeli yoksa maazallah devletin bölünme tehlikesi çıkar ortaya... 
     Tam işte Mussolini'nin ünlü hukukçusu Alfredo Rocco'nun kafası... 
     
     Ayrıca Türkiye nüfusunun, dünya nüfusuna oranı yüzde 1 Türk ekonomisinin, dünya ekonomisindeki payı ise binde 5... 
     Aman efendim, keyfiniz gıcırsa, ne kulak asacaksınız bütün bunlara 
     Ne demiş Ziya Paşa 
     İç bade güzel sev var ise akl - ı şuurun 
     Dünya var imiş, ya ki yok olmuş ne umurun 
     Hele bir de çöl sıcakları gelmişse ve devenin gölgesinde dinlenen yoksulun ne yapması gerektiği de pek bilinmiyorsa ve Hazine'den geçinenler de, "devlet"i çok seviyorlarsa... 
     
     

</TEXT>
</DOC>
