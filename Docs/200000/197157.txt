<DOC>
<DOCNO> 197157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/guncel/gun06.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Cesedini arayarak gönül borcu ödediler 
</HEADLINE>
<TEXT>

   Patlamada ölen Başkonsolos'un cesedini, hep destek verdiği kurtarma ekibi aradı 
      SERHAT OĞUZ İstanbul 
   
   İngiliz Başkonsolosluğu'nun enkazında çalışan kurtarma ekiplerinden biri diğerlerinden çok farklıydı. Enkazın altında kalan Başkonsolos Roger Short, GEA Arama Kurtarma Grubu'na hem eğitim desteği vermiş, hem de bir uydu telefonu ve cip bağışlamıştı. 
   GEA, Short'a vefa borcunu, hem arama çalışmalarına katılarak, hem de duygu dolu bir veda mektubu yazarak ödemeye çalıştı. 
   Tamamı gönüllü üyelerden oluşan GEA ve Short'un tanışması, 17 Ağustos depreminin ardından Türkiye'ye gelen İngiliz arama kurtarma ekibi Rapid UK aracılığıyla oldu. 
   
   Cip bağışlamıştı 
   Çalışmalara büyük ilgi duyan Başkonsolos Roger Short, bu tarihten sonra GEA'ya hem üyelerin eğitiminde destek sağladı, hem de 1994 model bir cip bağışladı. 
   Short, uydu telefonu da 2001 yılında konsolosluk bahçesinde düzenlenen bir törenle GEA Genel Koordinatörü Umut Dinçşahin'e teslim etti. 
   
   'Altın kalpli dost'a veda mektubu...    GEA ekibi, Short'a hitaben aşağıdaki veda mektubunu yazdı... 
   Altın kalpli dostumuz seni unutmayacağız. Türkiye'de yaşanan her depremde, felaketten etkilenen kişilere göstermiş olduğun yardım etme isteğini unutmayacağız. Merhametini ve bunu gösteriş biçimini unutmayacağız. GEA ekibinde ayrı bir yerin var, çünkü ekibimizdeki bazıları RAPID UK ile yaptığımız ortak tatbikatlar sonunda arama kurtarma sertifikalarını senin elinden almıştı. Ne zaman arama kurtarma çalışmalarımız için bir ihtiyacımız olsa, her zaman gönüllü desteğini bizimle paylaştın. Seni ve eşini hiç unutmayacağız. 
   Bu hafta Beth İsrael sinagogunda, Levent HSBC Genel Müdürlüğü ve İngiliz Konsolosluğu'nda, dünyanın bir ucuna giderek birçok doğal felakete müdahele eden gönüllülerimizin içi burkuldu. Birçok afet manzarası ile karşılaştık, ama gördük ki en büyük felaketler doğa tarafından değil, insanlar tarafından yaratılıyor. Büyük bir acı duyuyoruz. Değerli dostumuzu kaybettik. Hayatını kaybeden vatandaşlarımıza Allah'tan rahmet, yaralılara acil şifalar, yakınlarına başsağlığı dileriz. 
   
   
</TEXT>
</DOC>
