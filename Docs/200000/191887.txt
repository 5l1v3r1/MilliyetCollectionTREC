<DOC>
<DOCNO> 191887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sontur12.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
The Guardian "İngiliz Silahlı Kuvvetleri mali kriz içinde" 
</HEADLINE>
<TEXT>

     İngiltere'de yayımlanan The Guardian gazetesi, İngiliz Silahlı Kuvvetleri'nin tarihinin en büyük mali krizlerinden birini geçirdiğini iddia etti. 
     Kriz yüzünden sınır ötesi operasyon bütçesinde kısıntıya gidilebileceğini, bu durumun da gelecekteki operasyonları tehlikeye atabileceğini belirten gazete, askeri kaynakların da bütçe probleminin son derece ciddi olduğunu kabul ettiklerini yazdı. 
     Ordu karargahında bir ara yeni asker alımının durdurulmasının bile düşünüldüğünü, ancak bu fikrin "çok utanç verici olacağı" gerekçesiyle bir kenara bırakıldığını savunan The Guardian, Savunma Bakanlığı bürokratlarının harcamaları kısıtlamak için bütün güçleriyle yeni yollar aradıklarını, bu yollar arasında tatbikatların sayısının düşürülmesi ve alımlarda kısıntıya gidilmesinin de bulunduğunu kaydetti. 
     Gazeteye göre, bu yolların hangisi denenirse denensin, askerin operasyonel kabiliyeti üzerinde olumsuz etki yapacağını ve moral bozucu olacağını belirten askeri kaynaklar, bu geçici önlemlerin de krizi çözmeye yetmeyeceğini söylediler. 
     
</TEXT>
</DOC>
