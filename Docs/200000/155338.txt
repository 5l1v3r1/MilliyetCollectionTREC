<DOC>
<DOCNO> 155338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/soneko14.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürşad Tüzmen Türkiye haksız rekabetle karşı karşıya 
</HEADLINE>
<TEXT>

     Çevre Bakanı Kürşad Tüzmen, AB'nin Serbest Ticaret Anlaşması STA yaptığı 600 milyar Euro'luk pazarda Türkiye'nin haksız rekabet yaşadığını söyledi. 
     Tüzmen, Brüksel'de yaptığı temaslarla ilgili A.A muhabirine yaptığı açıklamada, AB'nin STA yaptığı ülkelere AB üyesi ülkelerin sıfır gümrükle mal sattığını, ancak Türk ihracatçıların bu pazarda yüzde 35-40 civarında gümrük duvarıyla karşılaştığını kaydetti. AB'nin STA yaptığı ancak Türkiye'nin STA yapmadığı 12 ülkenin toplam dış ticaret hacminin 600 milyar Euro'yu aştığını vurgulayan Tüzmen, şöyle devam etti 
     ''AB'nin bu ülkelerle 131 milyar Euro'luk ticaret hacmi bulunuyor. Ancak yaşanan haksız rekabet nedeniyle Türkiye'nin bu pazardaki ihracat hacmi 3-5 milyar euro seviyesinde. Eğer bu pazarda eşit şartlarda rekabet yapabilirsek ticaret hacmimiz en az 3-4 kat artar.'' Tüzmen, mevcut durumun Türkiye aleyhine trafik sapmasına yol açtığına da dikkat çekerken, AB'nin tek taraflı olarak istediği ülke ile STA yaptığını, Gümrük Birliği üyesi olan Türkiye'nin ise bu ülkeler ile STA yapmasını zorlayıcı bir hüküm bulunmadığına dikkat çekti. 
     
     ''HAKSIZLIĞA UĞRUYORUZ'' 
     Bakan Tüzmen, bu nedenle Türkiye'nin büyük haksızlığa uğradığını belirterek, AB'nin ABD'ye kotasız mal sattığını, Türkiye'nin ise bu pazarda kotaya tabi tutulduğu dikkate alındığında uğradığı haksızlığın çok daha büyük olduğunun görüldüğünü söyledi. Tüzmen, ''Türkiye olarak AB'nin serbest ticaret anlaşmalarında karar mekanizmasında olmak istiyoruz. Bunu yeni haksızlıklara uğramamak için istiyoruz'' diye konuştu. 
     Brüksel'de Türkiye'nin uğradığı haksızlıklarla ilgili olarak AB'nin Ticaretten Sorumlu Komiseri Pascal Lemy ile de bir görüşme yaptığını kaydeden Tüzmen, Türkiye'nin rahatsızlıklarını anlattığını söyledi. Lemy'nin kendisine ''Çok haklısınız, ancak geçmişe dönük bir şey yapamayız'' dediğini anlatan Tüzmen, Türkiye olarak bu işin arkasını bırakmayacaklarını söyledi. Tüzmen, AB yetkililerinin eskiden Türkiye'nin bu konulardaki itirazlarını anlamadığını ancak şimdi ''haklısınız'' dediklerini hatırlattı. 
     Tüzmen, Brüksel'de Meksika Ekonomi Bakanı Fernando Canales Clariond, Tunus Ticaret Bakanı Mondher Zenaidi ve Fas Ticaret Bakanı Raşit Talbi El Alani ile de görüştüğünü belirterek, ''Meksika ile Serbest Ticaret Anlaşması görüşmelerinin Ekim ayında başlatılması kararlaştırıldı'' dedi. 
     Bu arada Tüzmen, Brüksel'de AB tarafından düzenlenen 2005 sonrası tekstilin geleceği ile ilgili konferansta da bir konuşma yaparak Türkiye'nin görüşlerini anlattı. 
     
</TEXT>
</DOC>
