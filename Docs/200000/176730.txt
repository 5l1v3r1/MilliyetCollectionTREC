<DOC>
<DOCNO> 176730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/soneko16.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdemir yıl sonu hedeflerini revize etti... 
</HEADLINE>
<TEXT>

     Ereğli Demir ve Çelik Fabrikaları T.A.Ş. ERDEMİR yıl sonuna ilişkin hedeflerini revize ederek, satış, ciro ve kar hedeflerini büyüttü. 
     Türk Lirası'nın dolar karşısında değer kazanmasıyla, finansman giderlerinin gerilemesi sonucu karlılığı pozitif etkilenen ve yılın ilk yarısında net karını 1 milyon dolara çıkaran ERDEMİR, 2003 yılı kar beklentisini yüzde 195.5 artışla 199.2 milyon dolara yükseltti. 
     ERDEMİR'den İMKB'ye gönderilen açıklamada, 14 Ağustos tarihinde yapılan Yönetim Kurulu toplantısında, bu zamana kadar gerçekleşen faaliyet sonuçları ve yılın kalan kısmına ait beklentiler değerlendirilerek toplam satış hedefinin 3 milyon 450 bin ton, net satış hasılatının 1 milyar 242 milyon 800 bin dolar, faaliyet karının 246 milyon 100 bin dolar ve net dönem karının 199 milyon 200 bin dolar olarak revize edildiği bildirildi. 
     ERDEMİR, revize edilmeden önceki bütçe rakamlarında 3 milyon 250 bin ton satış, 1 milyar 107 milyon dolar net satış hasılatı, 180 milyon 356 bin dolar faaliyet karı ve 67 milyon 410 bin dolar dönem karı öngörüyordu. Buna göre, satış miktarında yüzde 6.15, net satış hasılatında yüzde 12.27, faaliyet karında yüzde 36.45 ve net dönem karında da yüzde 195.5 daha fazla artış bekleniyor. 
     
     ARCELOR İLE ORTAK GİRİŞİM ŞİRKETİ 

     Bu arada, ERDEMİR ile Arcelor Packaging International'in yüzde 50'şer payla ortak olacağı Türkiye merkezli bir ortak girişim şirketi kurularak, komşu ve bölge ülkelerinde teneke servis merkezleri oluşturulması ve ERDEMİR'in Sollac Ambalaj Çeliği Sanayi ve Ticaret A.Ş.'de halen yüzde 25 olan iştirak payının artırılması için görüşmelerde bulunulmasının da kararlaştırıldığı duyuruldu. 
     Arcelor Packaging International geçen yıl 26.5 milyar Euro ciro ile dünyanın en büyük çelik üreticisi olan Arcelor'un bir alt kuruluşu olarak, Fransa, Belçika ve İspanya'da toplam 2.250 bin ton yıl teneke çelik üretim kapasitesine sahip bulunuyor. 
     2002 yılında 146 bin ton teneke satışı yapan ERDEMİR, bu yıl 180 bin ton, gelecek yıl 250 bin ton teneke satışına ulaşmayı hedefliyor. 

     
</TEXT>
</DOC>
