<DOC>
<DOCNO> 172817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/sonspo08.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim umutlu Olumlu bir sentez yarattık... 
</HEADLINE>
<TEXT>

     Galatasaray Teknik Direktörü Fatih Terim, Atatürk Olimpiyat Stadı'na gelecek sarı-kırmızılı taraftarlara iftihar edecekleri ve gurur duyacakları bir takım seyrettirmek amacında olduklarını söyledi. 
     Fatih Terim, Galatasaray Kulübü'nün resmi yayın organı Galatasaray Dergisi'nin Ağustos sayısında yer alan açıklamasında, sarı kırmızılı taraftarlara seslendi. 
     İddialı mesajlar veren Terim, şunları kaydetti 
     ''Galatasaray kadrosu, aramıza yeni katılan arkadaşlarımızla birlikte ismen değişiklik gösteriyor olabilir. Ama bizim yaratmak istediğimiz gerçek değişiklik, geçen sene başında yapamadığımızı yapmak, sezon başı çalışmalarında hep birlikte takım kimliğine erkenden kavuşmaktı. 1 Temmuz'dan itibaren başlayan ve bir aydır sürmekte olan yoğun çalışmalarımızın benim için önemli olan sonucu, bunu başarmış olduğumuzu görmektir.'' Yeni sezon öncesi gerçekleştirilen transferler ve takımın yapısı hakkında da bilgi veren Terim, şöyle devam etti 
     ''Bu seneki kadromuzu, tecrübe ile gençliği birlikte harmanlayarak, olumlu bir sentez yaratmak için titizlikle saptadık. Sadece gençlerden oluşan bir takım kurmak, Galatasaray gibi her sezona iddialı hedeflerle başlamak zorunda olan bir kulüp için imkansızdır. Sadece tecrübelilerden oluşan ve tüm dikkatini bu yılın somut hedeflerine yoğunlaştırmış bir ekip kurmak da Galatasaray'ın tarihsel geleneğine, yani Türk futboluna gençleri yetiştirerek katkıda bulunma misyonumuza uygun düşmez. Biz her zaman bildiğimiz yolu seçiyor ve gençlerle tecrübeli arkadaşlarımızı kaynaşmış bir ekip haline getirme mücadelesini veriyoruz. Bu çabanın, önümüzdeki sezon camiamızın hak ettiği duyguları yaşatacağına içtenlikle inanıyorum.'' Sarı-kırmızılı futbol takımının yeni sezonda maçlarını oynayacağı 80 bin kişi kapasiteli Atatürk Olimpiyat Stadı hakkında da görüşlerini açıklayan Terim, Galatasaray taraftarlarına yönelik konuşmasında şunları söyledi 
     ''Atatürk Olimpiyat Stadı, hepimiz için her anlamda yepyeni bir tecrübeyi yaşamamızı sağlayacak bir dönemi başlatıyor. Orada Galatasaray seyircisinin sırf uzaklık ve yol sorunundan dolayı takımını yalnız bırakacağını düşünen ve iddia edenler, ilk yanıtlarını 40 bine yaklaşan kombine kart satışıyla aldılar. Bu konunun kesinleştiği andan itibaren vurguladığım şuydu Galatasaray seyircisinin takımına olan bağlılığını ve gücünü gösterebilmesi için yeni stadımızın yapılmasını beklemeye bile gerek yoktur. Bir sezon boyunca Türkiye tarihinin en büyük izleyici ortalamasına bu yıl erişeceğimizi şimdiden biliyoruz. Bize ve ekibimizin tüm üyelerine düşen sorumluluk, bizi desteklemek için Atatürk Olimpiyat Stadı'na gelecek onbinlerce sevenimize iftihar edecekleri ve gurur duyacakları bir Galatasaray sunabilmektir. Günlerdir bunu konuşuyor ve ligin ilk maçı için stadın tünelinden sahaya çıkacağımız o günü bekliyoruz. Sizlerle buluşmak için sabırsızlanıyoruz.'' 
     
</TEXT>
</DOC>
