<DOC>
<DOCNO> 186859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sontur22.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Burgazada yanıyor, halk panik halinde kaçıyor... 
</HEADLINE>
<TEXT>

     Burgazada'da çöplükte çıkan yangın ormanlık alana sıçradı. 
     Alınan ilk bilgilere göre, Burgazada'daki çöplükte saat 14.30 sıralarında çıkan yangın, kısa sürede ormanlık alana yayıldı. 
     Havanın rüzgarlı olması nedeniyle giderek büyüyen yangının söndürülmesi için askeri birliklerden de yardım istendi. 
     Vapurlar çalışmadığı için öncelikle yaşlılar, hastalar ve çocuklar motorlarla adadan tahliye ediliyor. 
     
     EVLER TAHLİYE EDİLİYOR... 

     Adalar Belediye Başkanı Coşkun Özden, Burgazada'da öğle saatlerinde başlayan yangının hızla büyüdüğünü belirterek, ''Çok kötü durumdayız. Herkesten yardım istiyoruz'' dedi. 
     Özden, yaptığı açıklamada, muhtemelen çöplükten çıkan yangının çam ormanına yayıldığını söyledi. 
     Yangının hızla büyüdüğünü kaydeden Özden, ''Çok kötü durumdayız. Herkesten yardım istiyoruz. Böyle giderse bir saat içinde evlere sirayet edecek. Orman içinde yanan evlerde tüpgazlar patlıyor. Bazı evleri tahliye ediyoruz'' diye konuştu. 
     Bu arada, yangın nedeniyle Burgazada üzerinde oluşan yoğun duman, lodosun da etkisiyle İstanbul'un Anadolu yakasındaki Bostancı sahiline kadar ulaştı. 
     
</TEXT>
</DOC>
