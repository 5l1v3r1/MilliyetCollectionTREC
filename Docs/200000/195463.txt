<DOC>
<DOCNO> 195463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/yazar/temelkuran.html </URL>
<DATE> 2003/11/14/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Kış notları - 2 
</HEADLINE>
<TEXT>

   
   Şeylerimiz var bizim. Yığınla şeyimiz. Hatta gitgide biz o şeylerin bir şeysiyiz. Şeylerin sarmalında yuvarlanan birer kayıp yıldız gibi, şeylerin uzayında ismi olan bir partikül gibi seyir halindeyiz. Diş fırçalarımız var bizim önce, sonra elektrikli diş fırçalarımız, sonra diş fırçalarının yedek başlıkları, o yedek başlıkların kapları, sonra o kapların koyulacağı bir kutu, sonra kutunun koyulacağı bir dolap, dolapta başka şeylerimiz, şeylerin arasında gezen ellerimiz var. Acaba ne kadar zaman geçer bir ömürde kaybolan şeyleri arayarak, şeylerin yerlerini hatırlamaya çalışarak. Bir kalabalık halinde, evlerimizde, bir başımıza oturmaktayız. 
   Bir de "yersiz şeyler" var, en çok zaman alır esasen. Kopmuş anahtarlıklar, bozuk paralar, dibi kalmış kremler, içinde bir dal kalmış sigara paketleri, para üstü yerine alınmış kötü sakızlar, saçlar kesildikten sonra öksüz kalmış tokalar... Onlar da esas şeylerin arasında bir gezinti halinde var olmaktalar. 
   
   Kış renklerinden giyinmiş bir ihtiyar adam var aşağıda. Ben pencereden bakıyorum. Yani evdeki bütün o şeyler ardımda. Sırtım dönük olarak şeyler kalabalığına, adama bakıyorum. Adam çöp kutusunu karıştırıyor. Belki de çöpler o kadar pis değildir. Kim bilir Belki de bu da bir meslektir ve muhtemelen nice incelikleri içermektedir. Elinde ucu kıvrık bir demir çubukla adam, çöpleri eşeliyor. Bana buradan hiç de "zavallı" gibi görünmüyor. Çünkü hiç acele etmiyor ve epey rahat görünüyor. Üzerindeki hiçbir şey ona ait değil besbelli. Besbelli bir süre sonra da ona ait olmayacak, şehrin bir yerinde yenisi bulununca bir kenara bırakılacak. Adam, üç beş şeyiyle birlikte sokaklarda dolaşacak. Adam, şeysiz. Adam, hafif. Hiçbir şeysiz olduğu için adamın telaşı da yok. Kayıp da etmiyor bir şeyini, aramıyor da. Elleri, olduğu gibi... 
   
   Metal bir sigara kutusu buluyor, adam çöpte. "Bunu beğenecek" diyorum ben. Almıyor atıyor. Çünkü "güzel kutular" hiçbir işe yaramıyor. Çok güzel bir bisküvi kutusu buluyor sonra. Ben olsam kesinlikle alırdım mesela, takardım onu da peşime. Adam onu da atıyor. Adamın ellerinde herşey gerçek kıymetini buluyor. Hayatta bir kıymeti, yaşamda bir karşılığı olmayan şeylerin tümü onun bile çöplüğüne gidiyor. Bizim "süslerimiz" onu ilgilendirmiyor. O bizim gibi şeyleri peşinden sürükleyerek sürünmüyor. Adam bizim çöplükteki hiçbir şeyi beğenmiyor. Dev naylon torbasını sırtına atıp, elinde demir çubuğunu sallayarak ağır, ama çok ağır yürüyor. Sokağın ortasında duruyor sonra. Tam ters yöne doğru yürüyor. Sonra yine duruyor. Duruyor... Oturmaya karar veriyor. Sonra kalkmaya karar veriyor yeniden. Bir kez daha ters yöne yürüyor... 
   Sizin bir sokağın ortasında durmaya hakkınız var mı Siz bir sokağı üç kere ters yönde yürüyebilir misiniz Sizin böyle bir hakkınız yok. Çünkü sizin şeyleriniz var. Çok "güzel" şeylere sahipsiniz siz. Teşekkürler... 
   
      
   
</TEXT>
</DOC>
