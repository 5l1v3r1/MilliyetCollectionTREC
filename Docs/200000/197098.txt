<DOC>
<DOCNO> 197098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sontur20.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Saldırılarda hasar gören 2 okulda eğitime ara verildi... 
</HEADLINE>
<TEXT>

     İstanbul İl Milli Eğitim Müdürü Ömer Balıbey, Levent'teki HSBC Genel Müdürlük binasına düzenlenen bombalı saldırıda hasar gören Şişli Yapı Meslek Lisesi ve Özel Yıldız Lisesi'nde eğitime bir gün süreyle ara verildiğini bildirdi. 
     Balıbey, 24 Kasım Öğretmenler Günü Kutlama Komitesi üyeleriyle birlikte İstanbul Vali Yardımcısı Ali Sözen'i makamında ziyaret etti. 
     Vali Yardımcısı Sözen, komiteyi İstanbul Valisi Muammer Güler'in kabul edeceğini hatırlatarak, Vali Güler'in kentte yaşanan terör olayları nedeniyle programını iptal etmek zorunda kaldığını söyledi. 
     Sözen, terör olaylarını kınayarak, ''Bu millet tarihte çok zor günler geçirmiştir. Ele ele verip bugünleri de atlatacağız'' dedi. 
     İl Milli Eğitim Müdürü Ömer Balıbey de Türkiye'nin tam istikrarı yakaladığı sırada, birtakım karanlık ellerin ülkenin birliği ve dirliğini bozmaya çalıştığını kaydetti. 
     Balıbey, eğitimciler olarak bu işin üstesinden geleceklerini ifade ederek, ''Bu zor günlerde, Büyük Önder Atatürk'ün ilkelerine sahip çıkacağımızı size arz etmeye geldik'' diye konuştu. 
     Levent'teki HSBC Genel Müdürlük binasına düzenlenen bombalı saldırıda, olay yerine 100 metre uzaklıkta bulunan Şişli Yapı Meslek Lisesi ile Özel Yıldız Lisesi'nde hasar oluştuğunu belirten Balıbey, şunları söyledi 
     ''İki okulda eğitime bir gün süreyle ara verdik. Allah'tan çocuklar dersteymiş, yaralı yok. Derste olmasalardı, çok sayıda yaralı olabilirdi. Şu anda zarar tespit çalışmaları devam ediyor, ama iki okulda 40-50 milyar liralık hasar oluştu. Patlama bölgelerine yakın olan Galatasaray Lisesi ve birkaç ilköğretim okulunda ise camlar kırılmış, ama eğitim devam ediyor.'' İl Milli Eğitim Müdürü Ömer Balıbey, ''azınlık okullarına ilişkin ek güvenlik önlemi isteyip istemediklerine'' ilişkin bir soru üzerine de okulların kendi güvenlik birimlerinin olduğunu, İl Emniyet Müdürlüğü'nün de İstanbul'da genel anlamda önlemler aldığını kaydetti. Balıbey, ''Biz azınlık, milli okul ayrımı yapmıyoruz, tüm okullar bizim'' dedi. 
     Ömer Balıbey başkanlığındaki Öğretmenler Günü Kutlama Komitesi, İstanbul Büyükşehir Belediye Başkanı Ali Müfit Gürtuna'yı da ziyaret etti. 
     
</TEXT>
</DOC>
