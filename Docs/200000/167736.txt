<DOC>
<DOCNO> 167736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/siyaset/siy02.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhamı oğlundan aldı... 
</HEADLINE>
<TEXT>

Furkan Mumcu, babasına ABD'de ünlü basketçilerin katıldığı okumayı özendirme kampanyası benzerini Türkiye için önerdi 
     Furkan Mumcu'nun Amerika Profesyonel Basketbol Ligi NBA programlarından esinlendiği okuma projesi, babası Kültür ve Turizm Bakanı Erkan Mumcu'ya kaynak oldu. "İnsanlar Okur" adlı proje ünlü futbolcu, sanatçı, kültür insanı ve tüm vatandaşları içine alarak okumayı sevdirmeyi amaçlıyor. 
     NBA'de "mutlaka okunmalıdır" isimli bir program olduğunu ve basketbol yıldızlarının okullarda, yetiştirme yurtlarında ya da huzurevlerinde okuma programlarına katıldığını belirten Mumcu, kampanyayı şöyle özetledi 
     "Oğlum NBA programlarında görmüş, konuyu bana anlattı. Ben de bundan ilham aldım. Kampanyamız Türkiye çapında okumayı özendirecek. Tüm kanaat önderlerinin, toplumsal önderlerin katıldığı, ulus olarak yürüttüğümüz bir kampanya olacak. Okumanın önemini, kutsallığını vurgulayan, herkesin içinde yer alacağı bir kampanyayı hedefliyoruz." 
     Kampanyanın sonbahar ya da kış başında uygulamaya konulmasını düşünen Mumcu, "Özellikle Avrupa'da, Rusya'da ne zaman metroya binseniz, insanların bir şeyler okuduğunu görürsünüz. Bu tabii insanların birbiriyle iletişiminin de çok iyi olmadığının ifadesi. Türkiye'de ise insanlar hemen sohbete başlıyor. Bu kötü bir şey değil ama okumuyoruz" dedi. 
     

</TEXT>
</DOC>
