<DOC>
<DOCNO> 164776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/sonspo17.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya yine birinci... 
</HEADLINE>
<TEXT>

     Avrupa Milletler Kupası 2. Lig B Grubu Atletizm Yarışları'nda Süreyya Ayhan, 1500 metre yarışında ''4.06.63''lik derecesiyle birinci oldu. 
     Atatürk Olimpiyat Stadı'nda, 20 bine yakın seyirci topluluğunun izlediği yarışın başlamasıyla birlikte, grubun önüne geçerek tempo tutan Ayhan, rakipleriyle arasındaki mesafeyi her geçen saniye arttırarak kazandığı birincilikle takımına 12 puan kazandırdı. 
     Türk seyircisinin karşısına ilk kez çıkan Ayhan'a, sporseverler yarış öncesi yaptıkları tezahüratlarla moral vermeye çalıştı. Milli atlet sporseverlerin yoğun tezahüratları eşliğinde koştu. 
     Başarılı bir yarış çıkaran Süreyya Ayhan, koşunun ardından yaptığı açıklamada muhteşem bir heyecan yaşadığını ifade ederek, ''Hayatımda unutamayacağım bir yarışı Avrupa Şampiyonası'nda görmüştüm. Bu yarışta öyle geçti. İnanılmaz seyirci desteği vardı. Bu beni çok mutlu ediyor'' diye konuştu. 
     Ayhan'ın antrenörü Kop ise milli sporcunun başarılı bir yarış çıkardığını vurgulayarak, ''İnşallah Dünya Şampiyonası'nda çok iyi bir dereceyle şampiyon olacağız'' dedi. 
     
</TEXT>
</DOC>
