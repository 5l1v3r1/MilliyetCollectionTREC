<DOC>
<DOCNO> 196294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/yazar/guclu.html </URL>
<DATE> 2003/11/18/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Öğretmenler atama bekliyor 
</HEADLINE>
<TEXT>

   
   On binlerce öğretmen açığı var. Ama yüz binlerce öğretmen işsiz geziyor. Ya da üç kuruş maaşla vekil öğretmenlik yapıyor. 
   AKP, iktidara sorunları çözmek için geldi. Eğitimi önemsediğini her vesile ile dile getiriyor. Ekonominin düzlüğe çıktığını da kendileri söylüyorlar. Öyle olmasa on bin öğrenciyi kolejlerde bedava okutmak için bu kadar diretmezler, zengin çocuklarına da ücretsiz ders kitabı dağıtmazlardı. Demek ki paraları var. 
   O halde neden dersler boş geçiyor Neden vekil öğretmenler asil kadrolara atanmıyor Birilerinin bu soruların cevabını vermesi gerekir. Türkiye'yi IMF'ye yönettirmeyeceğiz diyen AKP idi. Ama şimdi öğretmen alımına bile IMF'nin karar verdiği söyleniyor. Yazık, çok yazık .. 
   Tayin bekleyen yüz binlerce öğretmen var. İçlerinde 3 - 4 yıldır tayin bekleyenler büyük çoğunlukta. Öylesine demoralize oldular ve kişilikleri öylesine örselendi ki öğretmen olarak sınıfa girdiklerinde kendilerini toparlamaları çok uzun süre alacak. 
   Çok yoğun mesajlar geliyor. Ne zaman yeni öğretmen alımı yapılacak açıklasın istiyorlar. Ama çıt yok. Milli Eğitim Bakanlığı, YÖK yasası nedeni ile sanki asli görevini unuttu gibi. Bakan Çelik, çok çalışıyor, çok didiniyor. Ancak sonuç alamıyor. Beklentisi olanları memnun edemiyor. Eğitim camiası kadar partisi de kendisinden somut adımlar bekliyor. Yoksa işi zor. Hemen herkes eleştiri oklarını hedefe kilitlemiş ve bırakmak için bekliyor. Böylesi koşullarda üretken olmak kolay değil. Umarız bu zor dönemi bir an önce atlatır. 
   Kadro sıkıntısı sadece ilk ve orta dereceli okullarda yaşanmıyor. Üniversitelerde de aylardır kadro bekleyen binlerce araştırma görevlisi, öğretim üyesi ve idari personel var. Hükümet ile YÖK arasındaki gerginlik nedeni ile yeni kadro verilmediği gibi mevcut kadrolar da kullanılamıyor. Öğretim Üyesi Yetiştirme Programı'na devam eden araştırma görevlileri bunun en çarpıcı örneği. Tıpkı doktorasını tamamlayıp yardımcı doçent olarak atama bekleyen öğretim üyeleri gibi... 
   Geçen hafta ODTÜ'deydik. 2003 yılı için toplam 50 kadro verilmiş. Oysa sadece ayrılan araştırma görevlisi sayısı 150 imiş. Çıkanın yerine yeni eleman almamıza bile izin verilmiyor dediler. 
   Diğer meslekler için de elbette bir istihdam politikası gerekiyor. Ama öğretmenler için bu çok daha önemli. 10 yıllık bir atama programının olması ve bunun kamuoyuna açıklanması gerekir ki gençler fakülte seçimini ona göre yapsınlar. 
   Öğretmenlik diğer mesleklere benzemiyor. İşsiz geçirilen her yıl öğretmeni mesleğinden ve insanlardan uzaklaştırıyor. Yeni öğretmenin heyecanı ile 3 - 4 yıl atama bekleyen öğretmenin morali, bir değil. Bu yüzden geleceğimizin mimarı olan bu kutsal mesleğin adaylarına çok daha fazla özen göstermeliyiz. Yoksa ortaya bugün olduğu gibi ruhsuz, heyecansız, okumayı sevmeyen, her şeyden şik yetçi, yönü ve vizyonu olmayan kitleler çıkar. 
   Özetin özeti AKP iktidarının eğitimde yarattığı hayal kırıklığının boyutları giderek büyüyor. Kırmızı çizgiye gelinmek üzere. Bunun fazlası ile işaretleri var. Ama nedense ısrarla görmemezlikten geliniyor. Oysa faturası çok ağır olabilir. 
   
      
   
</TEXT>
</DOC>
