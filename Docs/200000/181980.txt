<DOC>
<DOCNO> 181980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sontur19.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet "Cinayette rüşvet yok psikolojik bozukluk var" 
</HEADLINE>
<TEXT>

     Emniyet Genel Müdür Yardımcısı ve Sözcüsü Feyzullah Arslan, İstanbul'da 2 polisin ölümüyle sonuçlanan trafik polislerinin silahlı çatışmasının menfaata dayalı bir olay olmadığını belirterek, emniyet teşkilatının içinde ''kötüyü'' barındırmadığını söyledi. 
     Haftalık bilgilendirme toplantısında 2003-2004 Eğitim ve Öğretim döneminin önümüzdeki hafta başlayacağını belirten Arslan, emniyet teşkilatının okulların açılması dolayısıyla aldığı tedbirleri anlattı. 
     Arslan, dün İstanbul'da meydana gelen ve iki polisin ölümüyle sonuçlanan olayın kendilerini üzdüğünü vurgulayarak, ''Şehitlerimize Allah'tan rahmet diliyorum'' dedi. 
     Feyzullah Arslan, İstanbul'da trafik polisleri arasında meydana gelen silahlı olayla ilgili bir soru üzerine, olayın bir menfaat olayı olmadığını, İstanbul Emniyet Müdürü Celalettin Cerrah ile yaptığı görüşmede olayın psikolik bozukluğa dayalı bir cinnet olarak kendisine bildirildiğini söyledi. Arslan, olayla ilgili adli ve idari soruşturmanın devam ettiğini bildirdi. 
     ''Poliste rüşvet olayları çokça ortaya atılıyor. Niçin bu kadar iddia yeralıyor, özlük haklarında mı eksiklikler var'' şeklindeki bir soruya Arslan, ''Biz yüzde 99 iyi olduğumuza inanıyoruz. Ancak biz bu toplumun içerisinden geliyoruz. Topulumun iyisi de kötüsü de bize yansıyor. Ancak teşkilatımız kötüyü asla korumuyor. Gerekli durumlarda gereken cezayı en ağır şekilde uyguluyor'' yanıtını verdi. 
     Uzanlar'a yönelik İstanbul'da devam eden operasyonla ilgili bir soru üzerine Arslan, polisin savcının talimatları doğrultusunda çalışmalarını sürdürdüğünü ifade etti. 
     
</TEXT>
</DOC>
