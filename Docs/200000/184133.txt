<DOC>
<DOCNO> 184133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sonspo12.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Trabzonspor maçını Cumartesi oynamak istiyor... 
</HEADLINE>
<TEXT>

     Beşiktaş, Birinci Süper Futbol Ligi'nde 28 Eylül pazar günü oynanması gereken Trabzonspor maçının, cumartesi gününe alınması için Futbol Federasyonu'na talepte bulundu. 
     Beşiktaş Kulübü Asbaşkanı ve Futbol Şube Sorumlusu Yıldırım Demirören, BJK Nevzat Demir Tesisleri'nde gerçekleştirilen idman sırasında basın mensuplarına yaptığı açıklamada, kulüp olarak maçın 27 Eylül cumartesi gününe alınması için talepte bulunduklarını söyledi. 
     Demirören, bu taleplerine henüz bir yanıt gelmediğini, ancak federasyonun kısa sürede bu konuyu karara bağlayacağına inandığını ifade etti. 
     Demirören, Trabzonspor maçlarının her zaman zor geçtiğini belirterek, ''Ancak şampiyonluğa oynayan Beşiktaş olarak her maçımızı kazanmak istiyoruz. Trabzonspor karşısında da hedefimiz galibiyettir'' dedi. 
     Futbol Takımı Menajeri Sinan Engin de, Futbol Federasyonu'ndan özel bir ricada bulunduklarını kaydederek, ''Trabzonspor maçının ardından Londra'ya Chelsea ile oynayacağımız Avrupa Şampiyonlar Ligi maçına gideceğiz. Bu maç Türk futbolu ve Beşiktaş için çok önemli. Federasyonumuz bunu dikkate alsın. Maçı cumartesi oynamak istiyoruz. Bu konuda federasyonun bize yardımcı olacağına da inanıyoruz'' şeklinde konuştu. 
     Engin, UEFA Kupası'nda İspanya'da Villa Real takımıyla karşılaşacak olan Trabzonspor Kulübü yöneticileriyle lig maçının cumartesiye alınması konusunu görüşmediklerini, bu konuda kararın Futbol Federasyonu'nun vereceğini sözlerine ekledi. 

     
</TEXT>
</DOC>
