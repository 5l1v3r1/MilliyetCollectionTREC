<DOC>
<DOCNO> 198731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/guncel/gun04.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da talimat veren 
</HEADLINE>
<TEXT>

   Polis, Şişli'deki sinagoga bombalı kamyonetle saldırı emrini Yusuf Polat'ın verdiğini açıkladı. Polat, eylemi soğukkanlılıkla anlattı 
   ERDAL KILINÇ, HALUK ATALAY, MUSTAFA KURTARAN İstanbul 
   
   Şişli'deki Beth Israel Sinagogu'na yönelik intihar saldırısının başlama talimatını verdiği öne sürülen Yusuf Polat, İran'a kaçarken yakalandı. Geniş güvenlik önlemleri arasında dün sinagogun olduğu sokağa götürülen Polat'a yer gösterme yaptırıldı. Emniyet Müdür Yardımcısı Halil Yılmaz, 15 Kasım Cumartesi sabahı bomba yüklü kamyonetle gerçekleştirilen eylemin aydınlatılması için sürdürülen çalışmalar sonucu, olaylarla örgütlü ilişkisi belirlenen bir kişinin sahte kimlik ve pasaportla yurtdışına çıkacağının belirlendiğini söyledi. 
   
   Patlamayı izledi 
   Yurtdışına çıkış tahdidi konulan Malatyalı Polat'ın, 25 Kasım'da Ağrı Gürbulak Sınır Kapısı'ndan İran'a çıkış yapmak isterken yakalandığını anlatan Yılmaz, "Zanlının, saldırı öncesinde istihbarat çalışması yaptığı, olay günü de diğer eylemcilerle birlikte sinagogun bulunduğu yere giderek, eylemin başlama talimatını verdiği anlaşılmıştır" dedi. 
   
   DGM nezaretinde tatbikat 
   Polat, İstanbul DGM Başsavcılığı nezaretinde yapılacak yer gösterme için "Akrep" adlı zırhlı araçla dün 09.00'da olay yerine götürüldü. DGM Cumhuriyet savcılarının da katıldığı yer göstermede polisin çevresinde adeta etten duvar ördüğü Polat, önce patlamanın gerçekleştiği noktada, ardından sokak boyunca çeşitli binaların önünde durarak olayla ilgili bilgi verdi. Savcı ve polisin sorularını yanıtlayan Polat'ın soğukkanlı olması dikkat çekti. Polat, yer göstermenin ardından zırhlı araca bindirilerek Emniyet Müdürlüğü'ne götürüldü. Beth Israel Sinagogu'na yönelik saldırıyı intihar eylemcisi Mesut Çabuk'un 29 yaptığı açıklanmıştı. 
   
   
   
   
   
</TEXT>
</DOC>
