<DOC>
<DOCNO> 194087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sontur23.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın en büyük yüzen kitap fuarı İzmir'de... 
</HEADLINE>
<TEXT>

     Dünyanın en büyük yüzen kitap fuarı ''MV Doulos'' gemisi, İzmir Alsancak Limanı'na demirleyerek kitapseverlerin ziyaretine açıldı. 
     Geminin, Medya ile İlişkiler Birimi'nden Paul Beck, düzenlediği basın toplantısında, geminin kitapseverlere, çok uygun fiyatlarla kitap satın alma olanağı sağladığını belirtti. 
     MV Doulos'un 1914 yılında inşa edildiğini, 1977 yılında Almanya'da faaliyet gösteren yardım kuruluşu GBA Herkese İyi Kitaplar tarafından satın alındığını söyleyen Beck, 26 yılda 94 ülkeyi ziyaret eden ve 43 ülkeden 350 gönüllünün çalıştığı gemide, 500 binin üzerinde kitap bulunduğunu ifade etti. Beck, geminin, ''en yaşlı okyanus aşırı gemisi'' olma özelliği taşıdığını, gemide çalışanların 2 yıl için kendi ülkelerinden uzak yaşamayı seçerek biraraya geldiklerini ve gönüllü olarak çalıştıklarını belirtti. 
     Geminin, kültür paylaşım programları aracılığıyla tüm dünyada eğitimi desteklemeye çalıştığını bildiren Beck, 23 Kasım 2003 tarihine kadar İzmir'de kalacaklarını, MV Doulos'un Pazartesi-Cumartesi günleri arasında 10.00-12.00, Pazar günleri ise 14.00-22.00 saatleri arasında kitapseverlerin ziyaretine açık olacağını belirtti. 
     Çalışanların çocukları için gemide okul, ayrıca, doktor bulunduğunu anlatan Paul Beck, Türkiye'ye ikinci kez geldiklerini de söyledi. 
     Geminin Hollandalı Kaptanı Alex Feddes ise Atatürk'ü Türklerin ''atası'' olarak tanıdığını, Türkiye'deki modern yaşamın Atatürk ile başladığını söyledi. Feddes, Atatürk'ün genç nesillerin eğitimine çok önem verdiğini, geminin bu anlamda eğitime önemli katkı sağladığını ifade etti. 
     Toplantıdan sonra kitap fuarı basın mensuplarına gezdirildi. İzmir Vali Yardımcısı Mesut Eser'in katılımıyla kitap fuarın açılışı yapıldı. Japon grubun dans gösterisinden sonra gemideki yaşamın anlatıldığı bir sinevizyon gösterisi sunuldu. 
     Gemiye giriş ücretinin 250 bin lira olduğu bildirildi. 
     
</TEXT>
</DOC>
