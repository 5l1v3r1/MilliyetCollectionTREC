<DOC>
<DOCNO> 158567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/dunya/dun01.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yumurtalık'taki petrol satılıyor 
</HEADLINE>
<TEXT>

     SEMA EMİROĞLU New York 

     BM Güvenlik Konseyi'nin Irak'a uygulanan ambargoyu kaldırmasından sonra, ilk iş olarak Yumurtalık'taki terminallerde bekleyen petrolün satılacağı bildirildi. 
     BM yetkilileri, Yumurtalık'taki terminallerde bekleyen 8.3 milyon varil tutarındaki Irak petrolünün satılmasının, yaptırımların kaldırılmasından sonra yapılacak ilk iş olduğunu söylediler. 
     Irak ile ticaret ve ülkeye yatırım yapma da serbest bırakıldı. Irak'ın petrol ihracatının kısa sürede yeniden başlayacağı belirtildi. 
     Petrol satışından elde edilecek gelir, Irak Merkez Bankası bünyesinde oluşturulan "Irak Yardım Fonu"nda toplanacak. Bu para insani ihtiyaçlar ve ülkenin imarı amacıyla ABD ve İngiltere tarafından harcanacak. 
     BM'ye bağlı Dünya Gıda Programı ise, Irak halkına 1 Haziran'dan itibaren muntazam gıda dağıtımına başlayacak. Gıda dağıtımı, savaş yüzünden kesintiye uğramıştı. Savaştan sonra meydana gelen yağma ve bankacılık sisteminin çökmesi yüzünden Irak halkının h l gıda yardımına ihtiyaç duyduğu biliniyor. Yardımın en az eylül ayına kadar süreceği ifade edilirken, Dünya Gıda Programı'nın Türkiye, Ürdün, Suriye ve Kuveyt'ten yeterli miktarda gıda maddesini Irak'a naklettiği açıklandı. 
     

</TEXT>
</DOC>
