<DOC>
<DOCNO> 152509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/spor/spo15.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Tugay ve Hakan Leeds karşısında      İNGİLTERE Premier Ligi'nde Tugay Kerimoğlu ve Hakan Şükür'ün forma giydiği Blackburn Rovers, bugün Leeds United deplasmanına çıkacak. 7. sırada yer alan Blackburn, kötü bir sezon geçiren ve 15. durumda bulunan Leeds'i yenerek UEFA ümidini sürdürmek istiyor. Karşılaşma, TSİ 17.00'de başlayacak. Almanya Ligi'nde ise kümede kalma mücadelesi veren Yıldıray'ın takımı B.Leverkusen, TSİ 16.30'da Mönchengladbach ile deplasmanda kritik bir maça çıkacak. 
     
Batmanlılar ölümden döndü      BATMAN Karşıyakasporlu futbolcular, yemekten zehirlendi. Kulüp binasında önceki akşam kendilerine verilen akşam yemeğinden sonra fenalaşan futbolcular, toplu halde hastaneye kaldırıldı. 14 futbolcu hastanede doktorlar tarafından hemen kontrol altına alındı. Beş gün rapor alan oyuncuların bugünkü Osmaniyespor karşılaşmasına çıkamayacakları da, kulüp yöneticileri tarafından Futbol Federasyonu'na bildirildi. 
     
Schumacher'ler gözyaşı döktü      FORMULA 1'DE geçtiğimiz pazar günü yapılan San Marino Grand Prix'ine saatler kala annelerini kaybeden Michael ve Ralf Schumacher kardeşler, dün yapılan cenaze töreninde gözyaşlarına hakim olamadılar. İç kanama sonucu 55 yaşında hayatını kaybeden Elisabeth Schumacher'in Kerpen kentindeki cenaze törenine iki kardeşin sadece aileleriyle yakın çevresi katıldı. 
     
ULEB Kupası Valencia'nın      AVRUPA Basketbol Ligleri Birliği ULEB tarafından bu sezon ilk kez düzenlenen ULEB Kupası'nı İspanya'nın Pamesa Valencia takımı kazandı. İspanya'nın Valencia kentinde önceki gece yapılan final rövanş mücadelesinde, Slovenya'nın Krka Novo Mesto takımını 78-76 yenen Valencia şampiyonluğa ulaştı. İspanyol ekibi, geçen hafta Slovenya'da yapılan ilk maçı da 90-78 kazanmıştı. 
     
İstanbulspor'da Zdravkov şoku      İSTANBULSPOR'UN Bulgar kalecisi Zdravko Stoyanov Zdravkov apandisit ameliyatı oldu ve 3 hafta oynayamayacağı açıklandı. Gaziantepspor maçı hazırlıklarını sürdüren Sarı - Siyahlılar'da teknik sorumlu Aykut Kocaman, kaleci tercihini Ali Uyanık ile Haluk arasında kullanacak. 
     
Romanya derbisine İtalyan hakem      SON 10 yılda meydana gelen hakem skandalları nedeniyle çeşitli eleştiriler alan Romanya Merkez Hakem Komitesi, Rapid Bükreş - Steaua Bükreş maçı için İtalyan hakem Messina'yı görevlendirdi. Merkez Hakem Komitesi Başkanı Nicolae Grigorescu, Messina'ya kimsenin bir itirazı olamayacağını söyledi. 
     
Irkçı tezahürata 3485 dolar ceza      ÇEK Cumhuriyeti Futbol Ligi'nde, 12 Nisan'da Slavia Prag ile yapılan lig maçında taraftarları ırkçı tezahüratta bulunduğu için Sparta Prag'a 3 bin 485 dolar para cezası verildi. Karşılaşmada taraftarlar, Slavia'nın Brezilyalı golcüsü Adauto'yla dalga geçmişti. 
     


SPOR 





























</TEXT>
</DOC>
