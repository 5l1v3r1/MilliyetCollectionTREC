<DOC>
<DOCNO> 183589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/son/sondun18.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat, BM'ye teşekkür etti... 
</HEADLINE>
<TEXT>

     Filistin lideri Yaser Arafat, BM Genel Kurulu'nun, İsrail'in kendisine yönelik tehditlerinden vazgeçmesini isteyen karar tasarısını kabul etmesinin ardından, kurul üyesi ülkelere teşekkür etti. 
     Arafat, Batı Şeria'daki Ramallah kentinde bulunan karargahının önünde gazetecilere yaptığı açıklamada, ''Bu karar çok önemli, karar lehine oy kullanan bütün ülkelere teşekkür ediyorum'' dedi. 
     İsrail ordusunun 20 aydır karargahından çıkmasına izin vermediği Filistin lideri, ''Bu karar, uluslararası toplumun tavrının Filistinlilerin haklarını desteklemekten yana olduğunu, Filistinlilerin hiçbir kanun tanımayan ve hiçbir karara saygı duymayan bir işgal altında olduğuna üzüldüğünü gösteriyor'' şeklinde konuştu. 
     BM Genel Kurulu, İsrail'in Filistin lideri Yaser Arafat'a yönelik tehditlerinden vazgeçmesini isteyen karar tasarısını kabul etmiş, oylamada, Türkiye'nin de aralarında bulunduğu 133 ülke tasarı lehinde oy kullanmıştı. 4 ülke aleyhte oy verirken 15 ülke de çekimser kalmıştı. 
     İsrail hükümetiyse BM Genel Kurulu'nun, İsrail'in Arafat'a yönelik tehditlerinden vazgeçmesini isteyen karar tasarısını kabul etmesini ''anlamsız'' bulduğunu bildirmişti. Yaptırım gücü olmayan BM Genel Kurulu kararı, İsrail'in, Filistin lideri Arafat'ı ''uzaklaştırma'' kararından vazgeçmesini talep ediyor. 
     
</TEXT>
</DOC>
