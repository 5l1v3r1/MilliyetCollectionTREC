<DOC>
<DOCNO> 152784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/soneko01.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
The Sunday Times, 2003'ün en zenginlerini açıkladı... 
</HEADLINE>
<TEXT>

     İngiltere'nin ünlü pazar gazetelerinden The Sunday Times'ın binin üzerinde isme yer verdiği ''2003 yılının en zengileri listesi''nde 1014 erkek ve 79 kadın yer alırken, bu kişilerin 753'ünün, servetlerini bizzat yarattıkları, diğerlerinin ise zenginliklerine ''miras'' yoluyla ulaştığı belirtildi. Ajda Pekkan'ın kızkardeşi Semiramis Pekkan'ın eski eşi Gulu Lalvani listede 210. sırada yeraldı. 
     Geçen yıl olduğu gibi bu yıl da listenin ilk sırasında yer alan ünlü Westminister dükü, servetini büyük ölçüde ailesinden kalan mirasla edinen bir emlak zengini olarak tanımlanıyor. 
     İngiliz aristokrasisinin en zengin ailelerinden Westminister ailesine dayanan soyunun kendisine bıraktığı servet ve kendi edindikleriyle birlikte, servetinin büyüklüğü 4 milyar 900 milyon sterlin olan Dük'ün bu yıl da liste başında yer alması, gazete tarafından ''taşa-tuğlaya yatırım bir kez daha kazandı'' diye sunuldu. 
     İkinciliği bir ambalaj sanayi devi olan Hans Rausing'in 4 milyar 800 milyon sterlinle elde ettiği listede, ünlü otomobil yarışları organizatörü Bernie Ecclestone 2 milyar 400 milyonluk servetiyle üçüncü olurken, dördüncülüğü ise yine bir miras zengini olan Michel Carvalho'nun aldığı açıklandı. Aynı zamanda bankacılık sektöründe de faaliyet gösteren Carvalho'nun servetinin, 2 milyaro 284 milyon sterlin olduğu açıklandı. 
     Beşinci sırada, bir başka emlak zengini olan David ve Simon Rueben kardeşlerin 2 milyar 100 milyon sterlinle yer aldığı listede, Hint asıllı sanayici Hinduja kardeşler de 1 milyar 836 milyon sterlinlik bir servetle sıralamaya girdiler. 
     Finans dünyasından Joseph Lewis 1 milyar 800 milyon sterlinlik servetiyle 8., miras zengini Kirsten Rausing 1 milyar 600 milyon sterlinlik servetiyle 9. ve bir başka İngiliz aristokratı olan ünlü süpermarket zincirinin sahibi Lord Sainsbury ise 10. oldu. 
     
     PAUL MCCARTNEY, 29. SIRADA 

     Ünlü müzik adamı Sir Paul McCartney 760 milyonluk servetiyle listeye 29. sıradan girerken, Harrods mağazasının Mısır asıllı sahibi Muhammed El Fayed ise 486 milyon sterlinle 62. oldu. 
     Madonna ve eşi Guy Richie'nin 227 milyon sterlinle 149, Sir Mick Jagger 175 milyon sterlinle 180, Sir Elton John 170 milyon sterlinle 186. olurken, ünlü şarkıcı Ajda Pekkan'ın kızkardeşi Semiramis Pekkan'ın eski eşi Gulu Lalvani de 150 milyon sterlinlik servetiyle 210. oldu. 
     Listede herhangi bir Türk zenginin ismi ise yer almadı. 

     
</TEXT>
</DOC>
