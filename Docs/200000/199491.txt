<DOC>
<DOCNO> 199491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sondun29.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum tarafı Loizidu kararından memnun... 
</HEADLINE>
<TEXT>

     Türkiye'nin Avrupa İnsan Hakları Mahkemesi'nin AİHM kararı uyarınca Titina Loizidu'ya tazminat ödemesi, Kıbrıs Rum kesiminde genelde memnuniyetle karşılandı. 
     Konuya geniş yer veren Rum gazeteleri, Loizidu'nun, ''mülkünü serbestçe kullanma hakkının'' 2005 yılı sonuna ertelenmesinin, Rum yönetimi ve Yunanistan'ı memnun etmediğini yazdı. 
     Fileleftheros gazetesi, konuyla ilgili haberinde, ''Ödedi ve erteleme aldı. Türkiye Loizidu'ya tazminat ödeyerek 'işgali' tanıdı. Hollandalılardan kural dışı oyunlar. Güney Lefkoşa'da hoşnutsuzluk'' ifadelerini kullandı. 
     Simerini gazetesi, haberi manşetten, ''Türkiye 'işgali' ödüyor'' başlığıyla verdi ve Loizidu'nun avukatı Ahilleas Dimitriadis'in şu iddialarını yansıttı 
     ''Tarihi bir gün ve ara bir zafer yaşıyoruz. Tazminatın dışında Türkiye 1996 kararını da uygulamak zorundadır. Türkiye tazminatı ödemekle 'Kıbrıs Cumhuriyeti'ni tanıyor, 'işgal' bölgelerinde insan haklarının çiğnenmesinde sorumluluğunu kabul ediyor, Kuzey Kıbrıs Türk Cumhuriyeti'nin kendine bağlı bir idare olduğunu kabul ediyor ve son olarak, adanın kuzeyindeki Kıbrıs Rum tapularının yasal sahiplerine ait olduğunu tanıyor.'' Gazeteye göre Loizidu, tazminatın ödenmesini ''tarihi'' olarak niteledi. Loizidu, ''AİHM kararlarının uygulanmaya başladığını ve geride serbestçe evini kullanmasını öngören 1996 kararının hayata geçirilmesinin kaldığını'' kaydetti. 
     Diğer Rum gazeteleri şu ifadeleri öne çıkardı 
     Politis, ''Tazminat evet, geriye dönüş hayır'', Mahi, ''Titina'ya 1 milyon dolarlık Türk çeki. Parayı veriyor, Girne'deki evini değil'', Haravgi, ''Titina yarı yarıya adalet elde etti. Mülkünü kullanması konusunun ertelenmesi hoşnutsuzluk yarattı'', Alithia, ''Strasbourg'da siyasi yenilgi. 'Kıbrıs' Loizidu konusunda ağır bedel ödedi. Türkiye'ye Avrupa Konseyi'nden tam destek. Hükümet şimdi hoşnutsuzluk belirtiyor'', Cyprus Mail, ''Türkiye Loizidu'ya 1,2 milyon euro ödedi''. 
     Rum yönetimi sözcü vekili Marios Karoyan da, Türkiye'nin AİHM kararına uymasından dolayı memnuniyet belirterek, ''Türkiye, bu girişimiyle, 'işgal' bölgelerindeki bölücü varlığın Türkiye'ye bağlı yerel bir idare olduğunu kabul ediyor. Ayrıca Titina Loizidu'ya tazminat ödemekle Kıbrıs'ın 'istila' ve 'işgalinden' doğan, 'Kıbrıs' halkının devam eden insan hakları ihlallerinin sorumluluğunu da kabul ediyor'' diye konuştu. 
     
</TEXT>
</DOC>
