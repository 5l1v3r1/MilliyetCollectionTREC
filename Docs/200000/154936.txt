<DOC>
<DOCNO> 154936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sontur28.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürtuna "Ortalama 3 milyar lira ile tüm binalar güçlendirilebilir" 
</HEADLINE>
<TEXT>

     İstanbul Büyükşehir Belediye Başkanı Ali Müfit Gürtuna, ''Biz depreme kurum olarak hazırlandık, ama İstanbul'un bütün olarak hazır olduğunu ifade edemeyiz'' dedi. 
     Gürtuna, İstanbul, Ortadoğu ve Yıldız Teknik ile Boğaziçi üniversitelerinin işbirliğiyle çalışmaları sürdürülen ''İstanbul Deprem Master Planı''nın, Kağıthane'deki Afet Koordinasyon Merkezi'nde AKOM düzenlenen değerlendirme toplantısına katıldı. 
     Toplantıda konuşan Gürtuna, sonbaharda tamamlanacak ''İstanbul Deprem Master Planı''nın sadece İstanbul için değil, Türkiye için de bir ''prototip'' olacağını söyledi. 
     Planın, Türkiye'nin hukuki sisteminden teknik yapısına, inşaat malzemelerine kadar birçok konuda somut öneri getireceğini anlatan Gürtuna, bugüne kadar yaptıkları çalışmalar hakkında da bilgi verdi. 
     Gürtuna, şunları kaydetti 
     ''Biz depreme kurum olarak hazırlandık. Bütün birimlerimizle kılcal damarlara kadar depreme hazırız. Yaptığımız bütün çalışmalar, İstanbul'u afete hazırlamanın bir parçasıdır. Altyapı gözden geçirildi. Barajlar, belediyeye ait binalar, kavşaklar, yollar gözden geçirildi. Ama İstanbul'u bütün olarak ele aldığımızda kamu birimleri, özel sektör, iş merkezleri ve konutlar... Hazır olduğunu ifade edemeyiz. Depremin afete dönüşmediği bir ortamı hazırlayabilmemiz için mutlaka gerekli tedbirleri almamız lazım.'' Depreme karşı hassasiyetin devam etmesi, ancak ne paniğe düşülmesi, ne de bunun unutulan bir kavram olmaması gerektiğine işaret eden Gürtuna, ''Bizim birinci hedefimiz, insanların enkaz altında kalmasını önlemek'' dedi. 
     
     ''HARCANACAK 1 MİLYAR DOLAR, 50 MİLYAR DOLAR AVANTAJ SAĞLAR'' 

     Gürtuna, deprem öncesi İstanbul için yapılacak 1 milyar dolarlık harcamanın 50 milyar dolarlık avantaj sağlayacağını vurguladı. 
     Afet yönetiminin mevzuat olarak yeniden düzenlenmesinin önemine değinen Gürtuna, ''Can kaybı olmaması için İstanbul'daki bina stoku mutlaka elden geçirilmeli'' diye konuştu. 
     Gürtuna, kentte elden geçirilmesi gereken 50-60 bin bina olduğunu anlatarak, ''Kamu veya özel, herkes mutlaka yaşadığı mekanı gözden geçirmeli ve gerekiyorsa takviye ettirmeli'' dedi. 
     ''Vatandaşın güçlendirme yapabilmesi için, 2 yıl önce Avrupa Parlamentosu ve Dünya Bankası Başkanları ile görüştüğünü, ancak mevzuat engeline takıldıklarını'' kaydeden Gürtuna, sözlerini şöyle sürdürdü 
     ''Bize imkan ve yetki verilirse, finans sisteminden takviye sistemine kadar her türlü çalışmayı yaparız. Bir banka sistematiği içinde kredi dağıtma yetkisine sahip değilim. Bize kredi sağlanabilmesi ve dağıtımının da bizim veya bir banka sistematiği içinde yapılabilmesi için, bize imkan sağlanmalı. O zaman biz, vatandaşlarımıza bir an önce 'alın bu parayı takviye yaptırın' diyebiliriz. Bu imkan sağlanırsa, 1-2 yıl içinde İstanbul'daki bütün binaları ayakta durur hale getiririz.'' 
     
     HÜKÜMET'TEN TALEPLER 

     Gürtuna, daha somut taleplerinin master plan ile çıkacağını ve bu plan çıktığı zaman afet, kat mülkiyeti, belediye ve imar kanunlarının yeniden düzenlenebileceğini bildirdi. 
     O zaman hiçbir şeyin eskisi gibi olmayacağını vurgulayan İstanbul Büyükşehir Belediye Başkanı Ali Müfit Gürtuna, şunları kaydetti 
     ''Hukuki düzenleme, inşaat sistematiğindeki değişimler ve belediyelerin bu işlerdeki rolü tek tek belirlenecek. Hükümet'ten, kanuni müdahale ve finansman oluşturma yetkisi istiyoruz. Ayrıca, şehir içindeki Hazine arazilerini kullanabilme imkanımızın olması lazım. Oralarda oluşturacağımız yeni yerleşim imkanlarıyla, evleri yıkılacak insanları alıp taşıyabilmeliyiz. Ortalama 3 milyar lira bir rakamla bütün binalar güçlendirilebilir.'' Bu arada Gürtuna'ya, İstanbul Büyükşehir Belediyesi ve bağlı birimlerinde düzenlenen kan bağışı kampanyasında 383 ünite kan toplanmasına katkısı nedeniyle Kızılay Çapa Kan Merkezi Müdürü Mustafa Önöz tarafından, Cemal Reşit Rey Konser Salonu'nda plaket verildi. 
     
</TEXT>
</DOC>
