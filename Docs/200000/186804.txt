<DOC>
<DOCNO> 186804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/soneko32.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası, döviz alım ihalelerindeki miktarı artırdı... 
</HEADLINE>
<TEXT>

     Merkez Bankası, yarından başlamak üzere, Ekim ayının kalan döneminde yapılacak günlük döviz alım ihalelerinin miktarını 80 milyon dolara çıkardı. 
     Böylece, 80 milyon doları ihale ve 40 milyon doları opsiyon hakkı kullanımlarıyla olmak üzere, günlük olarak alınacak tutar en fazla 120 milyon dolar olacak. 
     Merkez Bankası'ndan yapılan açıklamada, güçlü döviz rezervi pozisyonuna sahip olmasının uygulanan programa ilişkin güvenin artmasına sağlayacağı katkı ve döviz piyasasında oluşan arz fazlası dikkate alınarak, 6 Mayıs 2003 tarihinden bu yana günlük olarak döviz alım ihaleleri düzenlendiği hatırlatıldı. 
     Döviz arz fazlasının Ekim ayında da devam etmesi beklendiğinden, bu ay için günlük döviz alım ihalelerinde alınacak tutarın 50 milyon ihale, 25 milyon opsiyon olmak üzere en fazla 75 milyon ABD doları olarak belirlendiğinin daha önce kamuoyuna duyurulduğu da bildirilen açıklamada, ayrıca Ekim ayı içinde döviz arz fazlasında öngörülenin dışında gelişmeler olması durumunda, günlük ihale tutarlarında önceden duyurularak değişiklik yapılabileceğinin de belirtildiği de ifade edildi. 
     
     4 İHALEDE 271 MİLYON DOLAR ALINDI 

     Açıklamada, bu kapsamda Ekim ayı başından bu yana yapılan 4 adet döviz alım ihalesi ve ihale sonrası ek satım opsiyonu kullanımları ile toplam 271 milyon dolar alındığı ve böylece Ekim ayında ortalama günlük alım tutarının 68 milyon dolara, ihalelere gelen ortalama günlük teklif tutarınin ise 156 milyon dolara ulaştığı bildirilen açıklamada, şöyle denildi 
     ''Her iki rakam da, Eylül ayı ortalamalarının üzerinde gerçekleşmiştir. Eylül ayında Merkez Bankası'nın döviz alım ihaleleri ve doğrudan döviz alım müdahalelerinde toplam 3 milyar 463 milyon dolar aldığı ve son günlerde ülke ekonomisine ilişkin olarak bekleyişleri olumlu etkileyen gelişmeler ile birlikte Eylül ayındaki toplam arz miktarının Ekim ayında da devam edeceği dikkate alınarak, 7 Ekim 2003 tarihinden başlamak üzere, Ekim ayının kalan döneminde yapılacak günlük döviz alım ihalelerinin miktarı 80 milyon dolara çıkarılmıştır. Böylece 80 milyon ABD doları ihale ve 40 milyon ABD doları opsiyon hakkı kullanımlarıyla olmak üzere, günlük olarak alınacak tutar en fazla 120 milyon ABD doları olacaktır.'' Açıklamada, önümüzdeki dönemde de, döviz arz fazlasında öngörülenin dışında gelişmeler olması durumunda, günlük ihale veya opsiyon tutarlarında önceden duyurularak değişiklik yapılabileceği de kaydedildi. 
     Dışsal bir şok ya da öngörülemeyen gelişmeler nedeniyle, döviz piyasasında derinliğin kaybolması, buna bağlı olarak, döviz fiyatlarında ortaya çıkabilecek aşırı oynaklık ve sağlıksız fiyat oluşumlarının gözlemlenmesi halinde, Merkez Bankası'nin dönem sonunu beklemeden, kısa ya da uzun süreli olarak önceden kamuoyuna duyurmak suretiyle döviz alım ihalelerine ara verebileceği de belirtilen açıklamada, ''ayrıca her zaman olduğu gibi, döviz kurundaki oynaklık Merkez Bankası'nca yakından takip edilmeye devam edilecek ve kurlarda her iki yönde de oluşabilecek aşırı oynaklık durumunda piyasaya doğrudan müdahale edilebilecektir'' denildi. 
     
</TEXT>
</DOC>
