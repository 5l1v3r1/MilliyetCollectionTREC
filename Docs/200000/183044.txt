<DOC>
<DOCNO> 183044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/siyaset/siy04.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak raporu MGK'da 
</HEADLINE>
<TEXT>

   MGK'da, Türk askerlerinin hangi sektörde, ne zaman görev yapacağı, görev yerine nasıl geçeceğine ilişkin rapor tartışılacak 
   ELÇİN ERGÜN Ankara 

   
   Irak'a asker gönderme kararının değerlendirileceği olağanüstü Milli Güvenlik Kurulu MGK toplantısına sunulacak raporda, Türk askerinin hangi sektörde ne zaman görev yapacağının netleşmesi gerektiği belirtilirken, görev yerine geçiş için başka bir ülkenin kullanılmayacağı ifade edildi. Çankaya Köşkü'nde Cumhurbaşkanı Ahmet Necdet Sezer başkanlığında yarın toplanacak MGK'da, bölgedeki heyetlerce hazırlanan raporun görüşüleceği belirtildi. Irak'ın etnik haritasının çıkarıldığı raporda şu tespitler yer aldı 
   Türkiye'nin özellikle Arap ve Şii aşiretleri üzerinde büyük prestiji var. Bu prestijin oluşmasında Türkiye'nin Irak'taki savaşa ABD ile birlikte girmemesi ve Kuzey Irak'ta Kürtler'in sert söylemlerine karşın soğukkanlılığını korumasının büyük etkisi oldu. 
   Irak halkı Türk askerinin bölgeye "yalnız ve Türk" olarak gelmesini istiyor. Türkiye'nin ABD ile özdeşleşmesi durumunda Türkiye'ye tepki gösterilebileceği vurgulanıyor. 
   Türk askeri, bölgeye gitmesi durumunda kendi lojistik desteğini sağlar. Görev yerine geçiş için hiçbir zaman başka ülkeleri kullanmaz. 
   Toplantıda, ABD'li komutan James Jones'la yapılan görüşme, ABD askeri makamlarıyla yürütülen müzakereler değerlendirilecek, TBMM'ye tezkere gönderilmesi konusu tartışılacak. YÖK Yasası taslağı ve PKK KADEK'le ilgili gelişmelerin de gündeme geleceği toplantıya, son Yüksek Askeri Ş ra toplantısında ataması yapılan Deniz Kuvvetleri Komutanı Oramiral Özden Örnek, Hava Kuvvetleri Komutanı Orgeneral İbrahim Fırtına ve MGK Genel Sekreteri Orgeneral Şükrü Sarıışık ilk kez katılacak. 
   Ağustostaki olağan toplantıda MGK'nın 22 Eylül'de olağanüstü toplanması kararlaştırıldı, ancak Dışişleri Bakanı Abdullah Gül'ün ABD ziyareti nedeniyle toplantı 19 Eylül'e çekildi. 
   
   
</TEXT>
</DOC>
