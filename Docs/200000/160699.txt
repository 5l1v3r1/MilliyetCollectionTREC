<DOC>
<DOCNO> 160699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/yasam/yas01.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hepsi büyüyünce Süreyya olacak 
</HEADLINE>
<TEXT>

Fakir bir ailenin kızı olan Ayhan'ın atletizm sayesinde hayatının değişmesi, çocukları için iyi bir gelecek düşleyen bir çok aileyi pistlere yöneltti... 
     GÜLAY FIRAT İstanbul 

     Süreyya Ayhan'ın Avrupa Şampiyonu olmasının ardından değişen yaşamı, dar gelirli bir çok ailenin ufkunu açtı. Artık onlar, çocuklarının gelecekte birer Süreyya Ayhan olarak yetiştirmeye uğraşıyor... 
     Bu nedenle, önceki gün Kumkapı Sarıçubuk 81 Spor Kulübü'nün düzenlediği Geleneksel 14. Atletizm Yarışları'na ilgi çok büyüktü. Yaklaşık 200 çocuk yanlarında aileleriyle sabahın erken saatlerinde yarışın yapılacağı Yenikapı'da yerlerini aldı. 
     Kategoriler halinde yarış başladığında her biri kendini Süreyya Ayhan'ın yerine koyup geleceğe koşarken, aileler de nefeslerini tuturak yarışları takip etti. 
     Kulüp Başkanı Murat Yıldırım, bu yıl yarışlara ilginin çok fazla olduğunu, bunda da Süreyya Ayhan'ın başarısının büyük etkisi olduğunu belirterek, "Süreyya, küçüklerin atletizme ilgi duymasını sağladı" dedi. 
     
     Elbette Süreyya 
     'Genç Kızlar' kategorisinde ipi gögüsleyen Ağrılı Duygu Okçu'nun 16 örnek aldığı isim doğal ki Süreyya Ayhan. Duygu yarışın ardından şunları söylüyordu "Babam pazarcı, altı kardeşiz. Koşmayı seviyorum, Süreyya ablanın şampiyon olduğunda formasındaki Türk bayrağını eline alıp havaya kaldırdığı görüntüsü içimi bir hoş ediyor, ben de onun gibi başarılı bir atlet olmak istiyorum." 
     Memur babası Kemal Çelikkaya ile Sultanbeyli'den yarışlara katılmak üzere gelen 11 yaşındaki Handan Çelikkaya'nın da hayallerini Süreyya Ayhan gibi olmak süslüyor. O da diyor ki "Okulda öğretmenimle, haftasonu da babamla boş bir arazide sürekli koşuyoruz..." 
     

</TEXT>
</DOC>
