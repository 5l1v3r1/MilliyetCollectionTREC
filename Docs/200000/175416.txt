<DOC>
<DOCNO> 175416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/yazar/guclu.html </URL>
<DATE> 2003/08/13/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
İmam hatipten Harvard'a 
</HEADLINE>
<TEXT>

   
   Günlerdir Başbakan'ın oğlu Bilal'in düğününü konuşuyoruz. Gazetelerin, televizyonların manşetinden düşmüyor. Kendilerine ömür boyu mutluluklar dileriz. 
   Bilal, şimdi dünyanın en iyi üniversitelerinden biri olan Harvard'da mastır yapıyormuş. Üstelik eğitim ile ilgiliymiş. Milli Eğitim Bakanlığı'nda kendisine bir oda ve araba tahsis edilmiş. Gazeteler öyle yazdı. Hatta Bakan Bey'in arabası ile gelip giderken fotoğrafları da yayımlandı... 
   Beni meraklandıran Harvard'a nasıl girdiği oldu. Çünkü, öyle her öğrenciyi alan bir üniversite değil. Sadece Türkiye'de iyi olmanız yetmez. Dünya çapında derecelerinizin olması gerekir. Oysa Bilal, Kartal İmam Hatip'ten mezun. Öyle çok parlak bir öğrenci de değildi. 
   O halde, Türkiye'de YÖK'ün de sınırlamaları ile bir üniversiteye girmesi çok zor iken dünyanın en iyi üç üniversitesinden birine nasıl girdi Eğer normal yollardan girdi ise Türkiye'de meslek liselerine uygulanan yasak gerçekten sorgulanmalıdır. Yok eğer babasının sayesinde girdi ise Harvard, gözümüzde büyüttüğümüz kadar değilmiş. 
   Türkiye'deki bu işi bilenlere sordum Harvard'a girmenin çok zor olduğunu söylediler. Muhtemelen Harvard'ın sertifikaya yönelik programlarından birisi olabilir ya da çok yüksek bağışta bulunulmuştur dediler. Ama ilk gelen bilgiler normal öğrenci olduğu yönünde. 
   İmam hatipten sonra lisans eğitimini nerede yaptı tabii o da çok önemli. Merak işte, herkes neleri konuşup tartışırken biz neler ile uğraşıyoruz. Bu konuda ayrıntı geldikçe sizlerle paylaşacağız. 
   
   Köy öğretmenleri    Türkiye'nin üçte biri h l köylerde yaşıyor. Çoğunluğu da öğrenim çağındaki çocuklar... 
   8 yıllık kesintisiz temel eğitimden sonra köy okullarının pek çoğu kapandı. Yerine taşımalı eğitim geldi. Yani ufak köylerdeki çocuklar toplanarak daha büyük köylerdeki okullara götürüldü. Güzel havalarda sorun yaşanmadı ama özellikle yoğun kış koşullarının h kim olduğu günlerde mini minnacık öğrenciler çok sıkıntı çektiler. Bu yüzden de birçok bölgede taşımalı eğitim sekteye uğradı. 
   Benim asıl üzerinde durmak istediğim nokta ise h l okulların açık olduğu köylere gönderilen yeni mezun öğretmenler. Ne öğretmenlik tecrübeleri var ne de hayat. Bu yüzden de çok önemli sıkıntılar yaşıyorlar. Köye uyumları ve köylü ile diyalog kurmaları çok zor gerçekleşiyor. Onlar köye, köy de onlara alışamıyor. Olan da çocuklara oluyor. 
   Milli Eğitim Bakanlığı bu sorunu çözme konusunda maalesef hiçbir çaba içerisinde değil. Tıpkı taşradaki eğitim fakültelerinden mezun olup büyük kentlere atanan öğretmenlerin yaşadığı şaşkınlığa çözüm üretemediği gibi. 
   Eğitim fakültelerinde staj dönemi hep geçiştirilir. Oysa iki farklı dönem halinde gerçekleştirilse ve biri şehirde yapılırken diğeri de köylerde yapılsa ne iyi olur. 
   Daha da önemlisi üç - beş yıllık öğretmenlik deneyimi olmayan öğretmenler, ne köylere ne de iddialı okullara gönderilmelidir. Her iki durumda da büyük hayal kırıklıkları ve meslekten soğuma söz konusu olabiliyor. 
   Böylesine çok önemli konular, maalesef eğitim kurmaylarının gündemine hiç gelmiyor. Oysa ne kadar da önemli. Eskiden köylerden pırıl pırıl insanlar çıkarken, eğitimin en tepesine kadar yükselirken, bugün okuldan giderek soğumanın altında yatan nedenlerden birisi de bu .. 
   Kendisi de bir köy çocuğu olan Milli Eğitim Bakanımız, deneyimli öğretmenler sayesinde bugün bu noktada. Eminim aynı şansı, yeni nesillere sunma konusunda kararlı. Ama gündem öylesine yüklü ki sıra gelmiyor .. 
   
      
   
</TEXT>
</DOC>
