<DOC>
<DOCNO> 191660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sontur07.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Muğla Valisi Deprem nedeniyle hasar yok, halk sakin... 
</HEADLINE>
<TEXT>

     Muğla Valisi Hüseyin Aksoy, merkez üssü Yatağan olan, 4 büyüklüğündeki depremin korku yarattığını ancak, ilçede durumun normale döndüğünü, hasar ve can kaybı olmadığını bildirdi. 
     Vali Aksoy, AA muhabirine yaptığı açıklamada, saat 05.07'de meydana gelen hafif şiddetteki depremin, Yatağan'ın yanı sıra Muğla merkez, Milas, Kavaklıdere ve Ula ilçelerinde de hissedildiğini söyledi. 
     Vali Aksoy, ''Gerek ilçe merkezi, gerekse köylerde depremle ilgili herhangi bir hasar ve can kaybı meydana gelmediğini tespit ettik. Vatandaşlar ilk korkuyu atlattıktan sonra durum normale döndü. Tüm yurttaşlara ve yörede tatillerini geçirenlere geçmiş olsun'' diye konuştu. 
     Ramazan ayının ilk günü dolayısıyla sahura kalkıldığı saatlerde meydana gelen deprem nedeniyle evlerinden çıkan bazı vatandaşlar, bir süre sonra geri döndü. 
     
</TEXT>
</DOC>
