<DOC>
<DOCNO> 186989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sondun18.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçikalılar'ın yüzde 15'i eşcinsel eğilimli... 
</HEADLINE>
<TEXT>

     Belçikalıların yüzde 15'inin eşcinsel eğilimli olduğu, yüzde 8'inin eşcinsel ilişkilerde bulunduğu bildirildi. 
     La Derniere Heure gazetesinde yayımlanan anketin sonuçlarına göre, eşcinsel eğilimli Belçikalı kadınların oranı erkeklerden yüzde 4 daha yüksek olarak belirlendi. 
     Öte yandan, eşcinsel olduğunu saklamayan Anvers kenti Başkomiseri Serge Muyters, aynı şehirde komiser olan erkek arkadaşıyla evleneceğini açıkladı. 
     Başkomiser Muyters, polis bünyesinde eşcinsellerin varlıklarını açıkça ortaya koymalarının ayırımcılıktan kurtulmaları açısından yarar sağladığını, artık eşcinsel bir polis görmenin kimseyi şaşırtmadığını anlattı. 
     Hollanda'dan sonra eşcinsellere evlenme hakkı veren dünyanın ikinci ülkesi olan Belçika'da eşcinsellerin yasal nikah yapmalarını sağlayan kanunun yıl başında Parlamento'da onaylamasının ardından, ilk nikah geçen Haziran'da gerçekleşmişti. 
     Hollanda'da eşcinsellere evlenme hakkı tanıyan yasanın 1 Nisan 2001'de yürürlüğe girmesinden sonra, Belçika'nın da aynı yolu izlemesi kararlaştırılmıştı. Siyasetçiler, ülke nüfusunun ve dolayısıyla seçmenlerin en az yüzde 10'unun eşcinsel olduğu gerçeğinden hareket ettiklerini belirtmişler, hükümet koalisyonundaki Sosyalist Parti'nin eşcinsel olduğunu saklamayan başkanı Elio Di Rupo da bu yaklaşıma tam destek verdiklerini açıklamıştı. 
     Kanun tasarısı çerçevesinde, evliliğin bir ''ilişki'' olduğu, ''zihniyetlerin değiştiği'', ''evlilik müessesinde amacın çocuk yapmak olmadığı'' ve ''eşcinsellere ayrımcılık yapılmaması gerektiği'' görüşleri savunuldu. 
     Danıştay, söz konusu tasarıda, ''evlilik tanımının yanlış yapıldığını'' ve ''Belçika'da eşcinsellere ayırımcılık yapılmadığını'' belirterek tasarıya karşı çıkmıştı. Danıştay görüşünde, eşcinsel çiftlerin çocuk yapamayacakları, heteroseksüel çiftlerin evliliğinin ''toplumsal yarar'' getirdiği, çünkü evlilikte ana hedefin ''insan üretimi ve insan türünün varlığının devamının sağlanması'' olduğu savunulmuştu. 
     İnsan Hakları Sözleşmesi'nde, ''bir erkek ve bir kadına aile kurma hakkı tanındığını'' belirten Danıştay, ''doğaya aykırı'' yaklaşımlar için yasaların saptırılmaması gerektiğini belirtmişti. 
     Danıştay, Belçikalı eşcinsellere birlikte yaşama ve sosyal haklardan yararlanma hakkının yasal olarak tanındığını, bunun yeterli olduğunu, yasal nikah hakkının verilmesine ''kırmızı ışık'' yaktığını duyurmuştu. 
     Danıştay kararını ''şaşkınlıkla'' karşıladığını bildiren Brüksel hükümeti, bu kararı dikkate almayacağını açıklamıştı. Hükümet yetkilileri, Danıştay'ın rolünün ''manevi ve ahlaki yorumlar yapmak'' veya ''sansürcülük'' değil, teknik tavsiyelerde bulunmak olduğunu söylemişlerdi. 
     Belçika'daki yasa, eşcinsellere evlat edinme hakkı vermiyor, ancak miras, sosyal haklar, vergi mükellefiyetleri, soyadı ve tabiyet gibi konularda tüm evli çiftlerle aynı hakları tanıyor. 
     Belçika, bu yasayla, yabancı ülkelerdeki eşcinsel evlilikleri de resmen tanıyor, ancak Belçika'daki eşcinsel nikahları, Hollanda dışındaki ülkeler tarafından resmen tanınmıyor. 
     
</TEXT>
</DOC>
