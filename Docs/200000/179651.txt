<DOC>
<DOCNO> 179651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/ekonomi/eko06.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Aria bayrak açtı 
</HEADLINE>
<TEXT>

   Son iki yıldır kullandığı stand Turkcell'e verilince Bilişim Fuarı'na katılamayan Aria, fuarı internetteki sanal standında yaşatacak 
   EKONOMİ SERVİSİ 
   
   2001 yılında faaliyete geçmesinin ardından düzenlenen her iki Bilişim Fuarı'na da katılan cep operatörü Aria, bu yılki fuara katılmayacağını açıkladı. 
   Aria'nın fuara katılmamasının ardındaysa geçmişte kullandığı fuar alanının başka bir şirkete verilmiş olması yatıyor. Aria'nın yaptığı yazılı açıklamada, "2001 ve 2002 yıllarında CeBIT Bilişim Fuarı'na katılan, stand tasarımı, yenilikçi, yaratıcı ve müşteri odaklı yaklaşımı ile tüketicilerin büyük beğenisini kazanan Aria, her yıl kullandığı stand alanının başka bir şirkete verilmiş olması nedeniyle bu yıl CeBIT Bilişim Fuarı'na katılmıyor" denildi. 
   Alınan bilgilere göre Aria'nın geçtiğimiz yıllarda kullandığı fuar alanı ise bu yıl rakibi olan bir diğer cep operatörü Turkcell'e ve Turkcell'in yeni hizmeti 'Shubuo'ya ayrılmış durumda. 
   Bu yıl istediği standı almaması yüzünden fuara katılmayacağını açıklayan Aria bu gelişmenin ardından değişik bir uygulamaya imza atıyor. Özel olarak fuar için bir web sitesi hazırlayan şirket, www.ariabilisim2003.com adresinden GSM teknolojisi ile ilgili bilgileri, hizmetlerini ve oyunları tanıtacak. Sitedeki slogan ise şöyle "Bu yıl sizi yormadık, Bilişim standını evinize kadar getirdik." Özel olarak hazırlanan site, fuarın kapanış tarihi olan 7 Eylül geceyarısına kadar açık kalacak. 
   
   
</TEXT>
</DOC>
