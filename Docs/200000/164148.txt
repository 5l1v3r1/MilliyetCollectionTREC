<DOC>
<DOCNO> 164148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/soneko30.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersin Özince Doların normalinin 10 katı olan çirkin faizi inmeli 
</HEADLINE>
<TEXT>

     Küçük ve orta ölçekli ihracatçı kuruluşlara yıllık yüzde 4-5 faizli kredi uygulaması başlatan İş Bankası Genel Müdürü Ersin Özince, ''Birçok bankamız bu işe girsin, heves etsin. Neticede doların normalinin 10 katı olan çirkin faizi insin'' dedi. 
     Türkiye İş Bankası ile Türkiye İhracatçılar Meclisi TİM üyeleri arasında küçük ve orta boy işletmelere ihracat döviz kredisi verilmesine ilişkin protokol, İstanbul'da imzalandı. 
     ''Küçük işletmeler ihracat döviz kredisi'' adı altındaki uygulama kapsamında kredi, dış ticaret sermaye şirketleri ve sektörel dış ticaret şirketleri hariç olmak üzere imalatçı-ihracatçı veya ihracatçı firmalara döviz kredisi olarak kullandırılacak. 
     Nihai karar İş Bankası'na ait olmak üzere, kredinin limiti, ihracatçının ödeme gücü ve moralitesi değerlendirilerek ve geçmiş takvim yılı itibariyle gerçekleştirdiği ihracat tutarı asgari 150 bin dolar olmak kaydıyla, geçmiş takvim yılı ihracatının yüzde 30'unu aşmamak koşulu ile belirlenecek. 
     Firmalar lehine tahsis edilecek krediler, 3, 6, 9 veya 12 ay vadelerle azami 12 aya kadar vadeli ve 3 ayda bir faiz ödemeli olacak. 
     Krediye ilişkin faiz oranları bugün itibariyle, 3, 6, 9 ve 12 ay vadeli kredilerde ABD doları cinsinden kullandırımlar için yıllık yüzde 4, Euro cinsinden kullandırımlar için yüzde 5 olarak saptandı. 
     12 aya kadar vadeli aylık eşit taksit ödemeli kredilerde, ABD doları cinsinden kullandırımlar için aylık yüzde 0,30 ve Euro cinsinden kullandırımlar için aylık yüzde 0,375 faiz uygulanacak. Yeni kullandırımlar, piyasa koşullarına göre değişebilecek. 
     
     FAİZLERİN AŞAĞI İNDİRİLMESİ 
     İş Bankası Genel Müdürü Ersin Özince imza töreninde yaptığı yaptığı konuşmada, rekabet sistemi içinde hiçbir devlet sübvansiyonu olmadan, özel sektör mantığı içinde ve daha iyi şartlarda faizlerin aşağıya indirilmesinin her kesimi dalga dalga olumlu etkileyeceğini ifade etti. 
     Bu doğrultuda gerçekleştirilen çabaların psikolojiyi etkilediğini ve başka olumlu gelişmelerle faiz oranlarının yumuşamaya başladığını vurgulayan Özince, şöyle konuştu 
     ''Bunlar artarsa tasarruf sahipleri gidip de mevduatını bir bankaya yatırırken, bütün dünyada 1 küsur olan dolara Efendim ben bunu 10 istiyorum demeyecek bir mantığa gelinirse, o zaman Türkiye rekabet gücünü, en azından finansal maliyetlerin yüksekliğiyle kaybetmez. Arz ve talep karşılaşırken, fiyat Türkiye Cumhuriyeti'nde de makul olmak zorunda.'' 
     
     ''KREDİBİLİTESİ ÖLÇÜSÜNDE VERECEĞİZ'' 
     Özince, TİM üyelerine verdikleri krediden perakendede özellikle çok sayıda küçük ihracatçının yararlanmasını amaçladıklarını kaydederek, şöyle devam etti 
     ''Biz bunu tabii ki ihracatçıya kredibilitesi ölçüsünde vereceğiz ki geri dönüşü olsun ve başkalarının da faydalanmasını sağlayalım. Yüzde 98, yüzde 100 geri ödeme, fırsat eşitliği ve finansal piyasaların sığlığı açısından çok önemli. Bu ve benzeri çabaların, faizlerin makul düzeye çekilmesinde sivil topluma düşen görev olduğuna inanıyorum. 
     Bundan kredilendirilecek ihracatçılar özellikle perakende, özellikle çok aşırı büyük olmayan taleplerle -yani onlarca milyon doları kastediyorum- mümkün olduğunca çok firma alabildiğince yararlansın. Birçok bankamız bu işe girsin, heves etsin. Daha iyisini veren rakipler çıksın. Neticede doların, normalinin 10 katı olan çirkin faizi insin ve vergi mükellefi de 10 kat dolar faizini devlet borçlanmasına ödemekten kurtulsun. Türkiye'nin ihracatçısı, döviz kaynağını ülkeye gelir sağlamak için kullansın.'' 
     
</TEXT>
</DOC>
