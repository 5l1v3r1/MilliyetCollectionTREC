<DOC>
<DOCNO> 182013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/ekonomi/eko06.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kurtarma' devleti birbirine düşürdü 
</HEADLINE>
<TEXT>

   Vakıfbank, Bayındır'dan aldığı enerji şirketinin işletme hakkı iptal edilince tahkime başvurmak zorunda kaldı 
   ANKARA ANKA 
   
   Vakıflar Bankası, Romanya'daki bankası güç duruma düştüğünde, Bayındır Grubu'nu kurtarmak için 2000'de 103.5 milyon dolar bedelle Güney Ege Enerji'nin yüzde 45'ini satın alarak kurduğu Vakıf Enerji, Danıştay'ın iptal kararı nedeniyle tahkime gitti. 
   Böylece bir kamu kurumu Bayındır Grubu nedeniyle devleti tahkime şik yet etmek zorunda kaldı. Mesut Yılmaz'ın ANAP Genel Başkanlığı döneminde, 9'uncu Cumhurbaşkanı Süleyman Demirel'e yakınlığıyla bilinen Kamuran Çörtük'e ait Bayındır Grubu'nun Romanya'daki bankası Banco Turco Romana, 2000 yılında likidite sıkıntısına düşmesi Türkiye - Romanya ilişkileri açısından sorun olmuştu. Bayındır Grubu'nun sıkıntıyı atlatması için, bazı şirketlerindeki hisseler, Vakıfbank tarafından satın alınmıştı. 
   
   DDK devrede 
   15 Kasım 2000 tarihinde Bayındır'a ait Güney Ege Enerji'nin hisselerinin yüzde 45'ini ve Eti Soda'daki 36.5'lik hisselerinin satın alınması kararlaştırmıştı. 
   Vakıfbank İdare Meclisi'nin 15 Kasım 2000 tarihinde aldığı 68496 sayılı kararla Bayındır Holding'e ait Güney Ege Enerji'nin hisselerinin yüzde 45'ini ve Eti Soda'daki 36.5 oranındaki hisselerinin satın alınmasını kararlaştırdığı işlemin Cumhurbaşkanlığı Devlet Denetleme Kurulu DDK tarafından Bankalar Yasası'na aykırı olduğu ileri sürülmüştü. 
   Cumhurbaşkanlığı da yasalara aykırı davranışları saptanan banka yöneticileri hakkında soruşturma açılmasını sağlamak üzere adli mercilere yollanması için hazırlanan 9 dosyayı Başbakanlığa göndermişti. Bayındır Grubu'na ait Bayındırbank'a da 9 Temmuz 2001'de TSMF el koymuştu. 
   
   Devirler iptal 
   Güney Ege Enerji'nin sahip olduğu Yatağan, Yeniköy ve Kemerköy Termik santrallarının, işletme hakkının devrine ilişkin Bakanlar Kurulu Kararları, Danıştay tarafından 21 Ocak'ta iptal edildi. Vakıf Enerji diğer ortaklarıyla birlikte, uğradığı zararı devletten alabilmek için Uluslararası Tahkime gitti. 
   
   
</TEXT>
</DOC>
