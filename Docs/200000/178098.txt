<DOC>
<DOCNO> 178098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/dunya/dun01.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Demokrat aday Dean, Bush'a yüklendi 
</HEADLINE>
<TEXT>
   Saddam'sız Irak daha büyük tehdit 
      DIŞ HABERLER SERVİSİ 

   
   ABD'de gelecek yıl yapılacak başkanlık seçiminde Demokrat Parti'nin en güçlü başkan adaylarından Vermont eyaleti eski valisi Howard Dean, Başkan George W. Bush'un Irak politikasını sert dille eleştirerek, "Irak'taki durum, bizim açımızdan Saddam Hüseyin döneminden bile kötü" dedi. 
   Seçim kampanyasını sürdüren Dean, Amerikan TV'lerine yaptığı açıklamalarda, savaş karşıtı görüşlerini dile getirdi. 
   Oregon eyalet TV'sine konuşan Dean, "Başkan Bush'un kandırmasıyla Irak'ta savaşa yanlış tezlerle girdik. Durum hızla kötüleşiyor. Bush, Irak'ı işgal ettiğinde, orada El Kaide'nin bulunduğuna ilişkin kanıt yoktu. Yönetimin buna ilişkin sözleri, iddiadan ibaretti. Şimdiyse El Kaide'nin fiilen orada olduğu anlaşılıyor. Bu da ABD açısından çok daha kötü" dedi. 
   Dean, CNN'e verdiği demeçte de "Irak'taki operasyonumuz çöküyorsa, El Kaide'nin Irak'ta cirit atabildiği bir ortam doğduysa durum bizim açımızdan Saddam iktidarı döneminden daha vahim demektir" diye konuştu. 
   Liberal görüşleriyle tanınan Dean, Demokrat Parti'de savaşa karşı çıkan tek başkan adayı. 
   
   
</TEXT>
</DOC>
