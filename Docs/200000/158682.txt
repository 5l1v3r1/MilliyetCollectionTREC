<DOC>
<DOCNO> 158682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/son/soneko08.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO 80. yaşında logosunu değiştirdi... 
</HEADLINE>
<TEXT>

     Kuruluşunun 80. yılını kutlayan Ankara Ticaret Odası ATO ''dinamik, değişimlere ayak uyduran, yenilikçi ve iletişime önem veren'' anlayışını daha iyi ifade edebilmek amacıyla logosunu değiştirdi. 
     ATO Başkanı Sinan Aygün yaptığı yazılı açıklamada, yeni logonun ''iletişim, uyum, yenilikçilik ve dinamizmi'' simgelediğini kaydetti. 
     Cumhuriyetin ve ATO'nun 80. kuruluş yıldönümünü birlikte kutlamanın onurunu yaşadıklarını bildiren Aygün, şunları kaydetti 
     ''Önümüzdeki dönemde hedefimiz, hizmet düzeyimizi kesintisiz olarak geliştirip mükemmelleştirme, üyelerimizin ihtiyaçlarını ve beklentilerini tatmin edecek etkin ve kaliteli hizmet sunma, üyelerimizin birbirleriyle ve halkla olan ilişkilerinde dürüstlüğü ve güveni hakim kılma, ülke sorunlarına karşı duyarlılığımızı sürdürme politikamızı güçlendirmektir. Logo değişikliği kendimizi ifade etme açısından da mükemmele ulaşma politikamızın bir sonucudur.'' ATO Başkanı Aygün, önümüzdeki dönemde de süratli, eksiksiz, gülenyüzlü, etkin ve kaliteli hizmet sunmaya devam edeceklerini vurguladı. 
     
     YENİ LOGO'NUN ANLAMI 
     ATO'nun yeni logosu, ''üst-alt çizgiler'', ''ato'' yazısı ve ''Ankara Ticaret Odası'' yazısı olmak üzere üç temel bölümden oluşuyor. Yeni logo'da, ''siyah ve kırmızı'' olmak üzere birbiriyle uyumlu iki temel renk kullanıldı. Bu renklerin seçiminde, kurum ciddiyetini ve samimiyeti yansıtmaları etkili oldu. 
     Dinamik, değişimlere ayak uyduran, yenilikçi ve iletişime önem veren bir anlayışı yansıtan üst ve alt çizgiler, ayrıca kurum içi bütünlüğü, birlikteliği, birleştiriciliği, geniş kapsamlı ve daimi bir uyumu temsil ediyor. ''ato'' yazısı el yazısını andırdığından ''gerçekçiliği, içtenliği ve sadeliği'' simgeliyor. 
     ''Ankara Ticaret Odası'' yazısının en altta ve açık olarak yazılması ile açıklık ve akılda kalıcılık amaçlanıyor. 
     Global bir ticaret sisteminin akılcılığını özünde yansıtan, ticaretin insanları birbirine yakınlaştırdığını, iletişimlerini arttırdığını, ulusal ve uluslararası sistemin birbiriyle bağlantılı olduğunu ve bunların bütünselliğini görsel olarak basit ve anlaşılır bir dille yansıtan logo akılda kalıcılığı ile dikkati çekiyor. 
     
</TEXT>
</DOC>
