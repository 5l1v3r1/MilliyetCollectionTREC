<DOC>
<DOCNO> 163106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/siyaset/siy04.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekran savaşını Hoca kaybetti 
</HEADLINE>
<TEXT>

     İSTANBUL Milliyet 

     Uğur Dündar'ın Kanal D'de hazırlayıp sunduğu Arena programına konuk olan Başbakan Recep Tayyip Erdoğan, uzun bir aradan sonra Ali Kırca'nın hazırladığı Siyaset Meydanı'na konuk olan eski hocası Necmettin Erbakan'ı reytingde geçti. 
     Erdoğan'ı önceki akşam Kanal D'de ağırlayan Dündar ile Erbakan'ı ATV'de konuk eden Kırca da kendilerini ilginç bir yarışın içinde buldu. Uzun bir aradan sonra siyasete dönen SP lideri Erbakan, daha önce ekrandaki yerini aldı. Ondan 10 dakika sonra da Erdoğan, Kanal D ekranına çıktı. Erdoğan, kısa sürede ustası Erbakan'ı geride bırakarak geceye damgasını vurdu. Erdoğan 29.90'lık izlenme payı ile aynı saat diliminde yer alan Erbakan'ı açık ara geride bıraktı. 
     1 saat 20 dakika süren programda Erdoğan, sosyoekonomik statüsü daha üst düzeydeki seyircilerden oluşan ve reklam verenlerin tercihini belirleyen AB grubunda da 33.90'lık izlenme payı elde etti. 

</TEXT>
</DOC>
