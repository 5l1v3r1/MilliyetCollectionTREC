<DOC>
<DOCNO> 153712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sondun22.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, K.Kore'nin nükleer bomba yapabilme ihtimalini inceliyor 
</HEADLINE>
<TEXT>

     New York Times gazetesi, Beyaz Saray'ın, istihbarat servislerinden, Kuzey Kore'nin ''ABD'nin haberi olmadan nükleer bomba üretebilecek kapasiteleri bulunduğu'' iddiasını incelemesini istediğini yazdı. 
     Gazete, Amerikan yönetiminin üst düzey yetkililerine dayanarak verdiği haberde, talimatın, Merkezi Haberalma Teşkilatı CIA ve diğer istihbarat birimlerine, Kuzey Kore'nin geçen hafta, Çin'deki görüşmeler sırasında yaptığı açıklama üzerine verildiği belirtildi. 
     Kuzey Kore, Pekin'deki ABD-Kuzey Kore-Çin görüşmeleri sırasında Amerikalı yetkililere, 4 ila 6 bomba yapımına yetecek miktarda plütonyum ortaya çıkarabilecek 8 bin nükleer yakıt çubuğunu yeniden işlediğini açıklamıştı. 
     Bir yetkili, gazeteye açıklamasında, ''Blöf yaptıklarını sanıyoruz, ancak bir şeyleri kaçırmış olma ihtimalini göz önüne alarak, her türlü olasılığı yeniden gözden geçirme ihtiyacı hissettik'' dedi. 
     Ancak bir CIA sözcüsü haberle ilgili yorum yapmaktan kaçındı. CIA, Kuzey Kore'nin bir ya da iki nükleer silah yapmaya yetecek miktarda plütonyuma sahip olduğunu tahmin ediyor. 
     




</TEXT>
</DOC>
