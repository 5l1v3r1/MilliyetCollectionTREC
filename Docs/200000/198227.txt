<DOC>
<DOCNO> 198227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sontur17.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ceylanpınar sınırında bayramlaşma başladı... 
</HEADLINE>
<TEXT>

     Şanlıurfa'nın Suriye sınırındaki Ceylanpınar İlçesi'nde, Türkiye ve Suriye'de akrabası bulunanların sınırın diğer tarafına geçerek ''48 saatliğine evlere konuk olma'' şeklinde yaptığı bayramlaşma başladı. 
     Ramazan Bayramı'nın üçüncü gününde Türkiye'den 2 bin kişi Suriye'deki akrabalarını ziyaret etmek için Ceylanpınar Sınır Kapısı'ndan geçiş yapmaya devam ediyor. Yarın da bin 215 kişi geçiş yapacak. 
     Ceylanpınar sınır kapısından Türkiye'ye geçiş yaparak ziyareti başlatan Resulayn Kasabası Mıntıka Amiri Yarbay Ali Hüseyin El Razi ve beraberindekileri, Ceylanpınar Kaymakamı Musa Uslan, 1'inci Hudut Tabur Komutanı Piyade Binbaşı Teoman Gökhan Orhan ve Belediye Başkanı Abdülrezzak Aksak karşıladı. 
     İki ülke yetkililerinin bayramlaşması sonrası Resulayn Kasabası Mıntıka Amiri Yarbay Razi bir tepsi baklava, Ceylanpınar Kaymakamı Uslan ise çiçek sundu. 
     Uslan, yaptığı konuşmada, 1999 yılının Aralık ayında Şanlıurfa ile Haseki Valiliği arasında imzalanan protokol gereği, iki ülkede akrabaları bulunanların 48 saatliğine sınırı geçerek evlere konuk olabildiğini söyledi. 
     Ramazan ve Kurban Bayramları'nda dönüşümlü olarak bayramlaşma yapıldığını, son bayramda Türkiye'den Suriye'ye gidildiğini ifade eden Uslan, ''Ramazan Bayramı'nda 9'uncu kez akrabalar birbirlerine konuk oluyor. İki günde, 3 bin 215 kişi, Türkiye'den Suriye'ye geçiş yapacak. Bayramın üçüncü günü 2 bin, dördüncü günü de bin 215 kişi, verilen idari mektupla akrabalarının evlerine konuk olacaklar'' dedi. 
     Uslan, sınır geçişlerinde herhangi bir aksaklık yaşanmaması için 50 personelin yaklaşık bir aydır çalıştığını belirterek, şöyle devam etti 
     ''4 yıl öncesine kadar tel örgüler arkasında yaşanan çağdışı görüntüler, geride kaldı. Suriye'de akrabası olan vatandaşlar, önceden sadece tel örgüler arkasından bayramlaşmaya çalışırdı. Şimdi ise sınır ötesine geçerek, evlere konuk olma şeklinde bayramlaşıyor. Birbirlerinin sıcak çorbalarını içiyorlar.'' Resulayn Mıntıka Amiri Razi de bayramlaşmanın huzur içinde yapılması için iki ülke yetkililerinin ellerinden gelen tüm çabayı gösterdiğini belirterek, ''Ayrıca, İstanbul'daki terör saldırılarını yakından takip ediyoruz. Komşu ve dost ülke olarak yaşanan saldırılardan büyük üzüntü duyduk. Terörü yaşamış bir ülke olarak, terörü kınıyor ve bir daha yaşanmamasını diliyoruz'' dedi. 
     Daha sonra, Uslan ve Razi, sınırdan ilk geçen Mehmet Yılmaz'ın izin işlemlerine yardımcı olarak geçişini sağladılar. Yılmaz, bayramda akrabalarını ziyaret etmenin heyecanını yaşadığını ifade ederek, iki ülke yetkililerinin duyarlı yaklaşımı sayesinde Suriye'deki yakınlarıyla yüz yüze görüşme imkanına kavuştuklarını söyledi. 
     Bu arada, Ceylanpınar Sınır Kapısı'ndan Suriye'ye geçecek olan 2 bin kişi, beraberinde çay, oyuncak, mutfak eşyaları, tütün, yatak gibi çeşitli hediyeler getirdi. 
     
     10 YILLIK HASRET BİTTİ 
     Mardin'in Kızıltepe İlçesi'nde oturan Lütfiye Yücel 56 , 40 yıldır Suriye'de yaşayan kız kardeşi ve ağabeyini son 10 yıldır hiç görmediğini ve hasretlerine dayanamadığını belirterek, ''Küçük yaşta ailem Suriye'ye yerleşti. Ben de Türkiye'deki akrabalarımızın yanında kaldım. Bu nedenle Suriye'deki akrabalarımla uzun süre görüşemedim. Bu bayramda ziyaretlerine gidip, ablam ve ağabeyimin ellerini öpeceğim'' dedi. 
     
     EŞ VE ÇOCUKLARINA BAYRAM ZİYARETİ 
     Viranşehir İlçesi'nde oturan Salim Ücek 50 de 4 yıl önceki bayramlaşmada tanıştığı ve sonradan evlendiği Suriye'de yaşayan eşi ve 4 çocuğu için bayram ziyaretinde bulunacağını ifade ederek, ''Eşim Leyla ile yine bir bayramlaşmada tanışıp evlendik. Daha sonra 4 çocuğumuz oldu. Onlar Suriye'de, ben de işlerim nedeniyle Türkiye'de yaşıyorum. Onları sevindirmek için çeşitli hediyeler alarak ziyaret edeceğim'' dedi. 
     
     HASRET 1924'TE BAŞLADI 
     Türkiye ile Suriye arasında 1924'de imzalanan Ankara Anlaşması ile sınırların belirlenmesinden sonra iki ülkedeki akrabalar, birbirlerinden ayrılmak zorunda kaldı. Sınırın iki yakasında kalan akrabalar, özellikle dini bayramlarda her türlü iklim koşullarına rağmen güvenlik nedeniyle sınır boyunca çekilen tel örgüler arkasından kalabalık gruplar halinde uzun yıllar bayramlaşmaya devam ettiler. 
     Şanlıurfa ve Haseki Valilikleri arasında Ceylanpınar İlçesi'nde 27 Aralık 1999'da imzalanan bir protokol ile her iki il sınırları içerisinde ikamet eden akrabaların, idari mektupla sınırı geçerek birbirlerinin evlerinde bayramlaşmalarına izin verildi. 
     Sınır ötesindeki ilk bayramlaşma uygulaması, 9-12 Ocak 2000 tarihinde kutlanan Ramazan Bayramı'nda gerçekleştirilmiş, Suriye'den Türkiye'ye 390 aileye mensup 971 kişi giriş yapmıştı. 
     
</TEXT>
</DOC>
