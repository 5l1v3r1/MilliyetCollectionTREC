<DOC>
<DOCNO> 199512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/soneko06.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye, akaryakıt pompalarına yazarkasada kararlı... 
</HEADLINE>
<TEXT>

     Akaryakıt pompalarına yazarkasa zorunluluğu getiren Maliye Bakanlığı'na göre, Türkiye'de akaryakıttaki vergi kaçağı yüzde 40 ile 60 arasında değişiyor. 
     LPG ve doğalgaz satanlar da dahil tüm akaryakıt istasyonlarına, akaryakıt pompalarını yazarkasaya bağlama zorunluluğu getiren KDV Tebliği'ne ilişkin tepkiler, Maliye Bakanlığı'nca haklı bulunmuyor. 
     Yeni dönemde kayıt dışı ekonomiyle mücadelenin birinci öncelikleri olduğunu bildiren Bakanlık yetkilileri, pompalara yazarkasa uygulamasına da bu nedenle geçileceğini belirtiyor. 
     Gelirler Genel Müdürlüğü'nün söz konusu düzenlemeye dönük çalışmalarında ortaya konan verilere göre, Türkiye'de akaryakıt sektöründeki vergi kaçağı yüzde 40 ile 60 arasında seyrediyor. 
     Diğer bazı kuruluşların bu alandaki araştırmalarına göre ise akaryakıt sektöründeki yıllık vergi kaybının parasal değeri 3 hatta 4 milyar dolara ulaşıyor. 
     Gelirler Genel Müdürlüğü'ne göre, ülkemizde akaryakıtta her alanda büyük bir vergi kaybı yaşanıyor. Ülkeye yoğun bir kaçak akaryakıt girişi bulunuyor. Bunların bir bölümü piyasada açıkta satılıyor. Aynı şekilde ihraç edilmiş gösterilen akaryakıtın önemli bir bölümü de daha sonra tankerlerle yurt içinde satılıyor. 
     Bu tür kaçakların önlenmesinin tek yolu da pompalara yazarkasa takılması olarak görülüyor. 
     
     FAZLA MALİYET GEREKTİRMİYOR 
     Gelirler Genel Müdürlüğü'nün konuyla ilgili araştırmalarında, Türkiye'de akaryakıt pompa sayısı 50 bin olarak veriliyor. 8 pompaya bir yazarkasa takılabiliyor. Böylece 1 yazarkasa ile 8 pompanın yeni düzenlemeye uygun hizmet verme imkanı bulunuyor. 
     Pompa başına yazarkasa maliyeti ise 500 dolar olarak belirlendi. İşletmelerin buna ilişkin harcamalarının yüzde 40'ını gider yazabildiğine dikkat çeken yetkililer, bu nedenle zorunlu yazarkasa uygulamasının akaryakıt istasyonlarına iddia edildiği gibi fazla bir maliyet getirmediğini vurguluyor. 
     Ancak 1950, 1960'lı yıllarda takılan pompaların, yeni sistem gereğince tamamen değişmesi gerekiyor. Uygulamanın sadece sayıları az olan bu tür eski pompaya sahip istasyonlara ek bir yük getireceği belirtiliyor. 
     
     YENİ DÜZENLEME NE GETİRİYOR 
     Maliye Bakanlığı'nın konuyla ilgili Tebliği'ne göre, taşıtlara akaryakıt satışının yapıldığı pompalar, Bakanlıkça onaylanan bir veya daha fazla ödeme kaydedici cihaza bağlanacak. Pompalar, kasiyer veya pompacı olmaksızın, bilfiil müşteri tarafından da kredi kartı gibi ödeme kaydedici cihazlara da bağlanabilecek. 
     Pompaların bağlı olduğu ödeme kaydedici cihazlar, pompanın içerisine, hemen yanına veya yanındaki bir büroya yerleştirilebilecek. 
     Pompalar akaryakıt verilen taşıtın plaka numarası girildikten sonra çalışacak şekilde düzenlenmiş olacak. Taşıtın plaka numarası girilmediği takdirde pompadan akaryakıt akmayacak. 
     Taşıtlara yapılmayan bidonla, varille vb. her türlü akaryakıt satışında pompalara, plaka numarası yerine müşterinin adı soyadı veya unvan bilgileri girilecek. 
     Yapılan akaryakıt satışlarıyla ilgili bilgiler ödeme kaydedici cihaz hafızasına otomatik olarak kaydedilecek. Bu bilgiler, akaryakıt verme işleminin sonunda ödeme kaydedici cihazdan yine otomatik olarak çıkacak fişler ile belgelendirilecek. Bu fişler, akaryakıtın cinsi, miktarı, tutarı gibi bilgilere ilaveten, akaryakıt verilen taşıtın plaka numarasını da içerecek. 
     Akaryakıt istasyonlarında yazarkasa kullanımı zorunluluğu, mükelleflerin alım gücü, ekonomik şartlar ve cihazların üretim ve ithalat şartları dikkate alınarak, 21 aylık bir zaman diliminde tümüyle uygulamaya konmuş olacak. 
     Buna göre, otoyollar, devlet yolu olarak belirlenen yollar ve büyükşehir belediye sınırları ile mücavir alanları içerisindeki akaryakıt istasyonlarında, satış hasılatlarına bakılmaksızın, 1 Mayıs 2004'ten itibaren yazarkasa kullanım zorunluluğu başlayacak. 
     Önceki dönem akaryakıt satışları toplamı 5 trilyon lirayı aşan mükellefler 1 Mayıs 2004'ten, 3 trilyon liraya aşan mükellefler 1 Eylül 2004'ten, 1 trilyon lirayı aşan mükellefler 1 Mart 2005'ten, 1 trilyon liranın altında kalan mükellefler ise 1 Eylül 2005'ten itibaren zorunlu olarak yazarkasa kullanacak. 
     1 Ocak 2005'ten sonra işe başlayan mükellefler de işe başlama tarihinden itibaren 30 gün içerisinde pompalarını yazarkasaya bağlayacak. 
     
</TEXT>
</DOC>
