<DOC>
<DOCNO> 173691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sondun30.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD askerleri Saddam'ın yandaşı olan 9 kişiyi yakaladı... 
</HEADLINE>
<TEXT>

     Amerikan askerlerinin, Tikrit kenti ve çevresinde Irak'ın devrik lideri Saddam Hüseyin'in yandaşı 9 kişiyi yakaladığı bildirildi. 
     Saddam Hüseyin'in doğum yeri Tikrit'teki Amerikan üssünde açıklama yapan askeri sözcü, başkent Bağdat'ın kuzeyinde Sünni Müslümanların kalesi olarak bilinen bölgede yapılan operasyonlarda, 4'ü daha önce isimleri belirlenen şüpheli olmak üzere 9 kişiyi yakaladıklarını söyledi. 
     Sözcü, yakalananlardan bazılarının, eski Baas Partisi yanlıları ve Saddam Fedaileri milislerinden olduğunu ifade etti. 
     Amerikan güçleri, Tikrit ve çevresindeki operasyonları sırasında çok sayıda Saddam Hüseyin yandaşını gözaltına almıştı. 
     Bölgedeki kaynaklar, askerler tarafından gözaltına alınan kişilerin 55 kişilik en çok arananlar listesinde bulunmadığını ve üst düzey kişiler olmadığını belirtiyorlar. 
     Saddam Hüseyin'in öldürülen oğulları Uday ve Kusay'ın da bulunduğu 55 kişilik listeden ise halen 18 kişi yakalanamadı. 
     
</TEXT>
</DOC>
