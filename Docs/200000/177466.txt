<DOC>
<DOCNO> 177466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sonspo01.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi Galatasaray'a sürprizler hazırladım.. 
</HEADLINE>
<TEXT>

     Bursaspor Teknik Direktörü Gheorghe Hagi, Galatasaray ile yarın yapacakları maçtan mutlak galibiyet çıkarmayı istediklerini belirterek, ''Galatasaray'da çok güzel 5 yılım geçti ama şu anda kendimin ve Bursaspor'un çıkarlarını düşünüyorum'' dedi. 
     Hagi, eski takımı karşısına sahaya çıkarken heyecanlanacağını, ancak bunun hakemin başlama düdüğüyle birlikte geçeceğini, 90 dakika sonunda galip gelen tarafın Bursaspor'un olmasını istediğini söyledi. 
     Bursaspor'a teknik direktör olarak iyi şeyler yapmak için geldiğini ve takımının başarısı için vargücüyle çalıştığını ifade eden Hagi, sarı-kırmızılı forma altında yaşadığı 5 yıldan belleğinde güzel anılar kaldığını, ancak şu anda yalnızca takımını düşündüğünü kaydetti. 
     Rumen teknik adam, Galatasaray maçının kendisin açısından diğer 33 lig maçından bir farkı olmadığını ifade ederek, ''Maçın başlama düdüğüyle birlikte herşey geçer. Ben Bursaspor'un teknik direktörüyüm. Takımımın kazanmasını, taraftarlarımızın mutlu olmasını istiyorum. Galatasaray'ı yenmek beni mutlu edecektir. Galatasaray'da çok güzel 5 yılım geçti ama şu anda kendimin ve Bursaspor'un menfaatlerini düşünüyorum'' diye konuştu. 
     Galatasaray'dan çekinmediklerini ve sahadan 3 puanla ayrılabilmek için mücadele edeceklerini belirten Hagi, ''Fatih Terim ile benzer özelliklerimiz var. İkimiz de gösterişli futbol oynatıyoruz. Bunu sahaya kim daha iyi yansıtacak göreceğiz. Rakibimiz için bazı sürprizler hazırladık. Sonuç umarım bizim istediğimiz gibi olur'' dedi. 
     Bursasporlu taraftarları, Galatasaray'da futbol oynarken de çok beğendiğini kaydeden Hagi, ''Biz yarın gidebiliriz ama onlar tribünlerde olacaklar. Yeni bir takım oluşturmuştuk. Bunu dikkate alarak desteklerini esirgemesinler. İyi ve kötü günümüzde yanımızda olsunlar'' diyerek, taraftarların bu zorlu karşılaşmada tribünleri dolduracağına inandığını sözlerine ekledi. 

     
</TEXT>
</DOC>
