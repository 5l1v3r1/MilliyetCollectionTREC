<DOC>
<DOCNO> 162985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sonspo19.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Erciyes'in yeni hocası Uğur Tütüneker... 
</HEADLINE>
<TEXT>

     İkinci Lig A Kategorisi'nin yeni takımlarından Kayseri Erciyesspor'un, prensipte anlaştığı teknik direktör Uğur Tütüneker, öncelikli hedeflerinin iyi bir takım oluşturmak olduğunu söyledi. 
     Tütüneker, Kayseri Erciyesspor ile her konuda anlaştığını, 17 Haziran Salı günü de sözleşme imzalamak için Kayseri'ye geleceğini belirtti. 
     İkinci Lig A Kategorisi'nde en az 10 takımın şampiyonluk için mücadele edeceğini ifade eden Tütüneker, şunları söyledi 
     ''Erciyesspor hakkında fazla bilgim yok ama genç bir kadroya sahip olduğunu biliyorum. Takıma birkaç deneyimli futbolcu takviye ederek güçlü bir kadro oluşturacağız. Şimdiden şampiyonluk için oynayacağız demek yanlış olur. Çünkü öncelikli hedefimiz, iyi bir takım oluşturmak, iyi futbol oynamak ve futbolcularımızı kazanmaktır.'' Transferler de istenilen rakamların da çok büyük olduğunu söyleyen Tütüneker, bu konuda Birinci Süper Lig takımlarının da sıkıntı çektiğini kaydetti. ''Bu ister istemez ikinci ligdeki takımlara da yansıyor'' diyen Tütüneker, ''Bütçemize göre dikkatli hareket ederek iyi transferler yapacağız. Takımda başarının devamlılığını sağlayacak ve verilen sözleri yerine getirecek şekilde hareket etmek istiyoruz'' diye konuştu. 
     
</TEXT>
</DOC>
