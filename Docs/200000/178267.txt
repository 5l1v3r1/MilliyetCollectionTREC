<DOC>
<DOCNO> 178267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sontur03.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan 7. Uyum paketi üzerinde konuşmamızın gereği yok 
</HEADLINE>
<TEXT>

     Başbakan Recep Tayyip Erdoğan, Malazgirt Zaferi'nin 932. yıldönümü kutlamalarına katılmak üzere Muş'a gitti. 
     Erdoğan hareketinden önce bir gazetecinin, MGK Genel Sekreteri Orgeneral Tuncer Kılınç'ın, ''7. uyum paketinin MGK'yı işlevsizleştirdiği'' şeklindeki açıklamalarını anımsatması üzerine, ''7. uyum paketi TBMM'den geçti. TBMM konuyla ilgili bütün müzakerelerini yapıp, tartışmalarını yaptı, neticelendirdi. Dolayısıyla onun üzerinde daha fazla konuşmamızın gereği yok'' diye konuştu. 
     Erdoğan, Kuzey Irak'a giden heyetten bilgiler gelip gelmediği şeklindeki bir soru üzerine, henüz farklı bir gelişme olmadığını, gelişmeler olduğunda da gerek Dışişleri Bakanlığı'nın, gerek kendilerinin açıklama yapacaklarını söyledi. 
     ''2 B yasalarıyla ilgili Meclis'in olağanüstü toplanması söz konusu mu Eylül ayında da olabilir mi '' sorusuna da Erdoğan, ''Hayır'' yanıtını verdi. Erdoğan, ''Meclis 1 ekimde mi açılacak '' sorusuna da, meclisin normal zamanında açılacağını söyledi. 
     Başbakan Erdoğan'ı Muş'a götüren özel uçak, saat 08.05'te Esenboğa Havalimanı'ndan hareket etti. Erdoğan'ı havalimanında Başbakanlık Müsteşarı Fikret Üçcan, Vali Yardımcısı Mehmet Tevfik Emre, Ankara Emniyet Müdürü Ercüment Yılmaz ve öteki yetkililer uğurladı. Milli Savunma Bakanı Vecdi Gönül, Milli Eğitim Bakanı Hüseyin Çelik, Sağlık Bakanı Recep Akdağ, TOKİ Genel Müdürü Erdoğan Bayraktar ve ASO Başkanı Zafer Çağlayan da Başbakan Erdoğan ile birlikte Muş'a gitti. 
     Muş'ta Malazgirt Zaferi'nin 932. yıldönümü kutlamalarına katılacak olan Erdoğan, Muş Valiliği'ni de ziyaret edecek. 
     Recep Tayyip Erdoğan, Muş Devlet Hastanesi'nin Kadın Doğum ve Çocuk Servisi'nin açılışını da gerçekleştirecek. 
     Muş'tan helikopterle Bingöl'e gidecek olan Erdoğan, Bingöl Valiliği'ni ziyaret edecek ve Bingöl ilköğretim okulları temel atma törenine katılacak. 
     Erdoğan, Muş ve Bingöl'deki temaslarının ardından Ankara'ya dönecek. 
     
</TEXT>
</DOC>
