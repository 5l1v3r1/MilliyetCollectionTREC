<DOC>
<DOCNO> 180231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sondun12.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den Fransa ve Almanya'ya Sizi gidi çikolatacılar 
</HEADLINE>
<TEXT>

     ABD, dört Avrupa Birliği ülkesinin, Brüksel'deki NATO karargahının yanı başına özerk bir Avrupa askeri komutanlık karargahı kurulmasına yönelik planlarını eleştirirken, Dışişleri Bakanlığı Sözcüsü Richard Boucher, Fransa, Almanya, Belçika ve Lüksemburg'dan oluşan bu dört ülkeyi ''çikolatacılar'' diyerek aşağıladı. 
     Belçika hükümetinin, başta ABD ve İngiltere olmak üzere birçok ülkenin tepkisine karşın Brüksel'de Avrupa askeri karargahı kurulmasına yönelik planların geçerli olduğunu açıklamasının ardından konu, Boucher'in basın toplantısında gündeme geldi. 
     Söz konusu dört ülkenin Nisan ayında ilk defa bu konuyu görüştüklerini belirten Boucher, ''Dört ülke küçücük bir zirvecik düzenlediler'' dedikten sonra kendisini tutamayarak, ''sizi gidi çikolatacılar'' ifadesini kullandı. 
     Boucher, daha sonra ifadesinin ağır kaçtığını fark ederek, ''Kusura bakmayın, bu tabiri basında görmüştüm. Basında gördüğüm her şeyi tekrarlamamam lazım'' deyince salondan gülüşmeler duyuldu. Sözcü Boucher, genelde ciddi kişiliğiyle tanındığından, dört Avrupa ülkesi hakkında sarf ettiği söz, daha fazla ilgi topladı. 
     Başta Belçika olmak üzere Fransa, Almanya ve Lüksemburg, ürettikleri kaliteli çikolatayla tanınıyor. 
     Daha sonra yeniden ciddileşen Boucher, ABD'nin, AB tarafından geliştirilen Avrupa Güvenlik ve Savunma Kimliği AGSK kavramına saygı duyduğunu ve buna destek verdiğini, ancak bu çabanın, NATO'ya zarar vermemesi gerektiğini söyledi. 
     
</TEXT>
</DOC>
