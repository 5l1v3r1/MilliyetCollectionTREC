<DOC>
<DOCNO> 184159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sontur04.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Banka memuru kadın ile sahte avukatın aşkları mahkemelik oldu 
</HEADLINE>
<TEXT>

     Neşet KARADAĞ ADANA, DHA 
     

ADANALI bankacı 28 yaşındaki Zeliha Uyan ile kendisini avukat olarak tanıttığı iddia edilen 31 yaşındaki Cemal Kılbaş'ın, 22 milyar liralık dolandırıcılık davasına devam edildi. Kılbaş, evlenmediği için bankacı sevgilisinin kendisini mahkemeye verdiğini iddia ederken, oğlu ile birlikte yargılanan 55 yaşındaki anne Durdu ise, "Oğlum evlenmeyince Zeliha intikam alıyor'' dedi. 
     Adana 2'nci Ağır Ceza Mahkemesi'nde Sahte kimlik kullanmak, dolandırıcılık, sahte bono düzenlemek' suçundan 4 yıl ile 14 yıl arasında ağır hapis cezası istemiyle tutuklu yargılanan Cemal Kılbaş, bankacı Zeliha Uyan ile Ankara Esenboğa Havalimanı'nda tanıştıklarını söyledi. Kılbaş, "Birbirimize aşıktık. Evlenmeyi düşürüyorduk. Adana'da ev bile kiraladık. Birlikte yaşadık. Bu süre içinde paraya ihtiyacımın olduğunu söyledim. Bana, annemin hesabına 22 milyar lira para gönderdi. Kendisinden ayrılınca beni mahkemeye verdi. Tüm bunları kendisi ile evlenmediğim için yapıyor'' dedi. 
     
     DELİL FOTOĞRAFLARI 

     Kılbaş, daha önceki duruşma Uyan ile birlikte kucak kucağa çektirmiş oldukları fotoğrafları da mahkemeye delil olarak sunmuştu. 
     Oğluyla birlikte tutuksuz yargılanmaya başlayan Durdu Kılbaş da, bankacı Uyan'ın gönderdiği parayla aldıkları evin tapusunu mahkemeye verdi. Oğlu ile Uyan'ın birlikte yaşadıklarını ve evlenmeyi düşündüklerini öne süren anne Durdu, "İlerleyen zamanda oğlum Zeliha ile evlenmekten vazgeçti. Gönderdiği para ile ev almıştık. Bu evi evlendiklerinde kendi üzerlerine yapacaktık. Zeliha, oğlum kendisi ile evlenmediği için intikam alıyor. Oğlum suçsuz yere cezaevinde yatıyor'' diye ifade verdi. 
     
     'DUYGULARIMLA OYNADI' 

     Zeliha Uyan ise daha önceki duruşmada, Cemal Kılbaş'ın hem parasını dolandırdığını hem de duygusal yönden rencide ettiğini iddia ederek şunları söylemişti 
     "Havaalanında tanıştık. Telefonlaşarak arkadaşlığımızı ilerlettik. Bana evlenme teklif etti. Ben de ciddi olması halinde kabul edeceğimi söyledim. Kısa süre sonra, benden 22 milyar lira istedi. Annesinin adına gönderdim. Ancak, daha sonra gerçek isminin Musa olmadığını Cemal Kılbaş olduğunu öğrendim. Beni açıktan açığa avukat diye tanıtıp dolandırıp duygularımla oynadı.'' Mahkeme heyeti, Kılbaş'ın tutukluluk halinin devamına karar verirken duruşma eksik belgelerin tamamlanması için ertelendi. 
     
</TEXT>
</DOC>
