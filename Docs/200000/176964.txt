<DOC>
<DOCNO> 176964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/soneko04.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Emeklilerin 3 ayda bir aldıkları vergi iadesi yıllığa dönüştürüldü 
</HEADLINE>
<TEXT>

     Emekli, maluliyet, dul ve yetim aylığı alanların üç ayda bir aldıkları vergi iadesi yıllığa dönüştürüldü. 
     Maliye Bakanlığı'nın bu konuyu düzenleyen ''Vergi İadesi Genel Tebliği'' bugünkü Resmi Gazete'de yayımlandı. 
     Tebliğ uyarınca, yeni düzenleme 1 Temmuz 2003 tarihinden itibaren yürürlüğe girecek. Ancak hak sahiplerine, 1 Temmuz 2003 tarihinden itibaren vergi iade bildirimi vermeden, daha sonra hesaplanacak vergi iade tutarlarından mahsup edilmek üzere üçer aylık dönemler halinde elde ettikleri aylıklarının yüzde 5'i oranında avans ödemesi yapılacak. 
     Avans ödemeleri Ocak-Mart, Nisan-Haziran, Temmuz-Eylül aylarını kapsayacak. Söz konusu ödemeler, avans dönemini takip eden ayın sonuna kadar aylıklarını aldıkları banka şubelerince hak sahiplerine nakden veya hesaplarına alacak kaydedilerek ödenecek. Ancak, Ekim-Aralık dönemine ilişkin vergi iadeleri, ibraz edilecek bildirim üzerine ödeneceğinden, ayrıca bu döneme ilişkin avans ödemesi söz konusu olmayacak. 
     Avans ödemeleri, hak sahiplerinin izleyen yılın Ocak ayında verecekleri bildirim üzerine hesaplanacak vergi iade tutarından mahsup edilecek. 
     Tebliğe göre, bu yılın Temmuz-Aralık aylarını kapsayan 6 aylık dönem de yıllık dönem olarak değerlendirilecek. Buna göre yıllık vergi iade bildirimleri, dönemi takip eden ayın Ocak ayı sonuna kadar ilgili banka şubelerine verilecek. 
     
     YAPILACAK İŞLEMLER 

     Tebliğe göre, sosyal güvenlik kurumlarından aylık alanlar, bir vergi iade dönemine ait mal ve hizmet alımlarına ait harcama belgelerini düzenleyecekleri ''vergi iade bildirimi'' ile dönemi takip eden ayın Ocak ayı sonuna kadar aylıklarını aldıkları banka şubesine verecekler. 
     Banka şubelerince ibraz edilen belge ve bildirimlere göre bir yıllık dönem dikkate alınarak gerekli kontroller yapıldıktan sonra tahakkuk edecek vergi iade tutarından avanslar mahsup edilerek kalan tutar Şubat ayının sonuna kadar hak sahiplerine nakden veya hesaplarına alacak kaydedilerek ödenecek. 
     Banka şubeleri, vergi iadesine ilişkin olarak ödeme yaptıkları kişiler ile süresinde müracaat ederek vergi iadesini almayan kişilerin listelerini ayrı ayrı düzenleyerek kendilerine ibraz edilen belge ve bildirimlerle birlikte ödemenin yapıldığı ayı takip eden ay içinde ilgili sosyal güvenlik kurumlarına gönderecekler. 
     Emekli Sandığı, Sosyal Sigortalar Kurumu SSK ile Bağ-Kur dışında kalan ve 506 sayılı kanunun geçici 20. maddesine göre kurulmuş olan özel emekli sandıkları ile diğer özel emekli sandıklarından emekli, maluliyet, dul ve yetim aylığı alanlar da 2978 sayılı Vergi İadesi Hakkında Kanun hükümleri çerçevesinde vergi iadesinden yararlandıklarından bu kimselere ait vergi iadesi de aynı usul ve esaslar çerçevesinde yapılacak. Vergi iadelerine ilişkin avans ödemesi yapılan hak sahibi, vergi iade bildirimini ibraz edemeden ölmüş ise daha önce ödenen avanslar, ölen adına mirasçıları tarafından verilecek vergi iade bildirimi üzerine mahsup edilecek. 
     Sosyal güvenlik kurumları tarafından ödenen emekli ikramiyeleri de vergi iadesinin hesaplanmasında net gelir olarak dikkate alınarak vergi iadesi yapılmasına karşın, yeni tebliğ ile emekli ikramiyesi ve bununla birlikte ödenen kıst aylık ödemeleri avans ödemesi dışında tutuldu. 
     Buna göre, emekli ikramiyeleri ve bununla birlikte ödenen kıst aylık ödemeler önceden olduğu gibi tahakkuk ettiği üçer aylık dönemin geliri kabul edilerek vergi iadesinin ödenmesine devam edilecek. 
     Avans ödemesinde, hak sahiplerinin ilgi döneme ait vergi iade bildiriminde bulunmaması veya eksik bildirimde bulunması halinde, daha önce yapılan avans ödemesi ilgili sosyal güvenlik kurumlarınca hak sahiplerinin aylıklarından kesilerek veya sair bir suretle geri alınacak. Bu durumda daha önce ödenen avans nedeniyle ilgililer hakkında herhangi bir cezai işlem yapılmayacak. 

     
</TEXT>
</DOC>
