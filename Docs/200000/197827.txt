<DOC>
<DOCNO> 197827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/son/sontur02.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan, Galatasaray-Juventus maçı için devrede... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Başbakan Recep Tayyip Erdoğan'ın Galatasaray-FC Juventus Şampiyonlar Ligi maçının İstanbul'da oynanması için İtalya Başbakanı Silvio Berlusconi ile 3 kez telefon görüşmesi yaptığını bildirdi. 
     Devlet Bakanı Şahin, Başbakan Erdoğan'ın, terör saldırıları nedeniyle İstanbul'a gelmek istemeyen FC Juventus'un ikna edilmesi için devreye girdiğini belirtti. 
     ''Başbakan Erdoğan Galatasaray-Juventus maçının İstanbul'da oynanması için İtalya Başbakanı Berlusconi ile 3 kez telefon görüşmesi yaptı'' diyen Şahin, Erdoğan'ın, İtalya Başbakanı'ndan Juventuslu yöneticileri İstanbul'a gelmeleri konusunda ikna etmesini istediğini kaydetti. 
     Bakan Şahin, Berlusconi'nin de Başbakan Erdoğan'a, bu konuda Türkiye'ye destek verdiğini, maçın İstanbul'da oynanması için hem İtalyan takımının yöneticileriyle görüşeceğini, hem de UEFA'da maçın İstanbul'da oynanması yönünde bir karar alınması için ülkesinin lobisini harekete geçireceğini söylediğini ifade etti. 
     Berlusconi'nin bu görüşmenin ardından yeniden Erdoğan ile görüştüğünü belirten Şahin, ''Berlusconi Başbakan Erdoğan'a Juventus'un Başkanı ve Yönetim Kurulu ile görüştüğünü ve onların bu konuda hiçbir çekincelerinin kalmadığını söyledi. İtalya Başbakanı, futbolcuların bu konudaki endişelerinin de konuşularak giderildiğini bildirdi'' dedi. 
     Bu arada, Beşiktaş'ın Şampiyonlar Ligi'nde grubunda İngiltere'nin Chelsea takımı ile oynayacağı karşılaşmanın İstanbul'da yapılabilmesi için Dışişleri Bakanı Abdullah Gül'ün devreye gireceği ve İngiltere Dışişleri Bakanı Jack Straw ile görüşeceği de öğrenildi. 
     
</TEXT>
</DOC>
