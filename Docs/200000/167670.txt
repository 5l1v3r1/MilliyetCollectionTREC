<DOC>
<DOCNO> 167670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sontur07.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
''Saddam mamaları'' yeniden piyasada... 
</HEADLINE>
<TEXT>

     Şanlıurfa'nın Siverek İlçesi'nde, Irak Savaşı öncesine kadar piyasada satılan ve savaş döneminde kamyoncu seferlerinin durdurulmasıyla piyasadan çekilen ''Saddam Mamaları'' olarak adlandırılan çocuk mamaları yeniden satılmaya başlandı. 
     Özellikle dar gelirli ailelerin tercih ettiği çocuk mamaları, Habur Sınır Kapısı'ndan kamyonculara geçiş izni verilmesinin ardından yeniden piyasaya sunuldu ve talep görmeye başladı. 
     Vatandaşlar, piyasada fiyatı 3-5 milyon lira arasında değişen mamalara, ucuz olduğu için rağbet gösteriyorlar. Habur Sınır Kapısı'ndan Türkiye'ye sokulan mamalar, özellikle Güneydoğu Anadolu Bölgesi'nde rağbet görüyor. 
     Esmerçayı Mahallesi'nde bakkallık yapan Gafur Turan, Irak'a mazot sevkıyatı yapan kamyonculardan aldıkları mamalarla mahalledeki bir neslin büyüdüğünü söyledi. 
     Turan, şunları kaydetti 
     ''İki ayrı kalitedeki mamaları çocuklar çok seviyor. Saddam ismi ise müşterilerde psikolojik baskı oluşturmuyor. Birinci kalitesini 5 milyon liradan 2. kalitesini ise 3 milyon liradan satışa sunuyoruz.'' Irak'tan, kamyoncular tarafından 1979 yılından bu yana getirilen mamalar, savaş dönemlerinde kamyoncu girişlerinin durdurulması nedeniyle zaman zaman kesintiye uğradı. ABD'nin Irak'a müdahalesi döneminde tekrar kesintiye uğrayan mamalar, savaş sonrası yeniden bölgede görülmeye başladı. 
     
</TEXT>
</DOC>
