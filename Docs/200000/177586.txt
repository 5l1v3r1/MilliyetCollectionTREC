<DOC>
<DOCNO> 177586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/siyaset/siy08.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı'nın villasını soydular 
</HEADLINE>
<TEXT>

   Kemal Unakıtan'ın Üsküdar Bulgurlu'daki villasına giren hırsızlar yükte hafif, pahada ağır ne varsa alıp kaçtılar 
      İSTANBUL Anka 

   
   Maliye Bakanı Kemal Unakıtan'ın 2B kapsamındaki tapusuz 50 dönüm arazisindeki kaçak villasına hırsız girdi. Unakıtan ailesi 1.5 ay önce meydana gelen olayan şokunu yaşarken Unakıtan'ın tavukçuluk sektöründeki oğlunun da kamyonu çalındı. 
   Unakıtan'ın İstanbul Üsküdar Bulgurlu'daki villasına giren hırsız ya da hırsızlar, yükte hafif pahada ağır ne varsa alıp kaçtı. Hırsızlık olayı Emniyet tarafından gizlilik içinde soruşturuldu. Unakıtan'ın villasının kaçak olduğu iddialarının bir kez daha kamuoyu gündemine gelmemesi için soruşturmanın gizlice yapıldığı iddia edildi. Ancak şu ana kadar olayın sorumluları bulunamazken, Unakıtan olayın ayrıntısına ilişkin bilgi vermedi. 
   Unakıtan ailesi evlerine giren hırsızın telaşını yaşarken bir başka üzücü haber daha aldı. Unakıtan'ın bir yem şirketinde yönetici ve hissedar olduğu kaydedilen büyük oğlunun firmasına ait içi yumurta dolu kamyonu çalındı. Polis, araştırmaları sonucu kamyonu buldu. Terk edilmiş kamyondaki yumurtaların hırsızlarca çalındığı anlaşıldı. 
   Tavukçuluğun Unakıtan ailesinin yabancısı olmadığı bir sektör olduğu öğrenildi. Unakıtan milletvekili seçilinceye dek Mustafa Topbaş'a ait Albaraka'nın sahibi olduğu BEM Dış Ticaret Yönetim Kurulu üyeliği yaptı. Bu firma, sektöre hammadde sağlamak için kuruldu. Oğul Unakıtan da iş alanı olarak tavukçuluk sektörünü seçti. 
   
</TEXT>
</DOC>
