<DOC>
<DOCNO> 194369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/son/sondun08.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bryan Adams, Diana ile ilgili dedikodulara ateş püskürdü... 
</HEADLINE>
<TEXT>

     Ünlü Kanadalı şarkıcı Bryan Adams, Prenses Diana'nın eski uşağı Paul Burrell'ın kendisi ile prensesin gönül ilişkisi bulunduğu yönündeki iddialarının tamamıyla ''düzmece'' olduğunu kaydetti. 
     Internetteki ''imdb'' sitesinin haberine göre, Adams, Burrell'ın ''A Royal Duty'' adlı kitabı piyasaya çıkmadan önce tanıtımını yapmak için yaptığı açıklamalara sert tepki gösterdi. 
     Burrell'ın iddialarının kendisinin bir dönem birlikte olduğu model Cecile Thomsen tarafından desteklenmesine de sinirlenen Adams, ''Sayın Thomsen, benim Diana ile olan arkadaşlığımla ilgili hiçbir şey bilmiyor. Bu yöndeki iddialar, varsayıma dayalı ve tamamıyla düzmecedir'' açıklamasında bulundu. 
     Bryan Adams, bu yöndeki iddiaların ölmüş bir insanın arkasından dile getirilmesinin de hiç yakışık almadığını söyledi. 
     Müziğin 44 yaşındaki ünlü sesi Bryan Adams, 1985 yılında çıkan ''Heaven'' adlı albümünde ''Diana'' adlı bir parçaya yer vermişti. Bu parçanın sözlerinde ''Seni ilk gördüğümde doğru kişi olduğunu anladım. Onun seninle evlendiği gün neredeyse aklımı kaybettim'' diyen Adams, Prenses Diana'nın yakın çevresi arasında yer alıyordu. 
     
</TEXT>
</DOC>
