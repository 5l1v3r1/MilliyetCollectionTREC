<DOC>
<DOCNO> 176328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/sontur05.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Urartular'ın ekonomi kalesi 13 yıldır kazılıyor... 
</HEADLINE>
<TEXT>

     Van'da, M.Ö. 8-7. yüzyıllarda en güçlü dönemlerini yaşayan Urartu Devleti'nin ekonomi merkezi olan Yukarı Anzaf Kalesi'nde 13 yıl önce başlayan kazı çalışmaları devam ediyor. 
     Doğu Anadolu Bölgesi'nde kurulan Urartu Devleti'ne, ''Tuşpa'' adıyla başkentlik eden Van'da, döneme ait çok sayıda tarihi eser bulunuyor. Toprak altında kalan medeniyeti gün ışığına çıkarmak ve medeniyetin bilinmeyen yönlerini keşfetmek amacıyla yaz aylarında bölgenin bazı noktalarında kazı çalışmaları yürütülüyor. 
     Van-Özalp Karayolu'nda bulunan ve Urartu Devleti'nin ekonomi merkezi olarak bilinen Yukarı Anzaf Kalesi'nde, 13 yıldır İstanbul Üniversitesi Avrasya Arkeoloji Enstitüsü Müdürü Prof. Dr. Oktay Belli'nin başkanlığında kazı çalışması yapılıyor. Bu yıl da 30 Temmuz'da başlayan çalışmalarda 12 öğrenci, 6 öğretim görevlisi ve bölgede yaşayan köylülerden 36 işçi yer alıyor. 
     
     35 YIL DAHA SÜRECEK 
     Prof. Dr. Belli, Urartu Devleti'nin en erken dönemine, günümüzden 2 bin 800 yıl öncesine ait olan Yukarı Anzaf Kalesi'nin, devletin en büyük ekonomi yönetim merkezi olduğunu söyledi. 
     Yukarı Anzaf Kalesi'nde yürütülen çalışmalar sonucunda elde edilen bulguların, medeniyetin dinine, tarihine, kültürüne büyük katkı sağladığını ifade eden Belli, 1995 yılındaki kazı çalışmalarında çıkarılan kalkanın, medeniyetin dinsel yapısını aydınlatmaya ışık tuttuğunu belirtti. 
     Belli, bu yılki kazı çalışmalarında ise 4 metrenin altında rastladıkları mekanların dokuma atölyeleri, tahıl ve yiyecek ambarları olarak kullanıldığını belirlediklerini kaydetti. 
     Dokumacılığın önemli merkezlerinden biri olan Urartular'ın bu ürünlerini başta Yunanistan olmak üzere birçok ülkeye ihraç ettiklerini anlatan Belli, ortaya çıkarılan tahıl ambarlarının da dönemin en önemli üretiminin burada gerçekleştiğini gösterdiğini vurguladı. 
     Yukarı Anzaf Kalesi'ndeki kazıların en az 35 yıl daha devam edeceğini, şimdiye kadar kalenin sadece yüzde 40'lık bölümünün açıldığını anlatan Belli, dönemin halen aydınlanmayan yönlerinin bulunduğunu, çıkarılan her yeni materyalin kendilerine yeni bir kapı açtığını dile getirdi. 
     
</TEXT>
</DOC>
