<DOC>
<DOCNO> 194995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sondun19.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Jesse James'i öldüren silah 522 milyara satıldı 
</HEADLINE>
<TEXT>

     ABD'de, 19. yüzyılın yasa tanımaz ünlü haydutu Jesse James'in öldürülmesinde kullanılan silah, California'da yapılan müzayedede 350 bin dolara alıcı buldu. 
     Smith Wesson marka 44 kalibrelik nikel silah, Little John's Antique Arms Anonim Şirketi tarafından düzenlenen müzayedeye dışarıdan katılan ve isminin açıklanmasını istemeyen bir meraklı tarafından satın alındı. 
     Açık artırmaya 20 kişinin katıldığı ve müzayede öncesinde, silahın satış fiyatının 300 bin dolara kadar yükselmesinin beklendiği belirtildi. 
     Müzayede yetkilisi, silahın muhtemelen Teksaslı bir meraklı tarafından satın alındığını ve verilen fiyatın, vahşi batı tarihinden kalan ateşli silaha verilen en yüksek rakam olduğunu söyledi. 1998'de düzenlenen bir müzayedede, yine batı tarihinin yasadışı isimlerinden Blackjak Ketchum'un tabancası 240 bin dolara satılmıştı. 
     
     JESSE JAMES KİMDİR 
     ABD'nin en tanınmış haydutlarından biri olan Jesse James, Amerikan iç savaşında Güneyi destekledi ve konfederasyona katıldı. Savaşın sona ermesinin ardından, kardeşi Frank ile 8 kişiyi yanına alarak, banka ve tren soygunlarını gerçekleştirdi. James çetesi, Iowa'dan Alabama ve Teksas'a kadar birçok yerde soygun yaptı. 
     İki kardeşin eylemleri, özellikle Doğu bölgesi okurlarının kanlı ve cüretli sahnelerle dolu Batı öykülerine duyduğu ilgiyi karşılamak için abartılarak ve romantik ögelerle beslenerek birçok yazara konu oldu. James, konfederasyona bağlılığı yüzünden hiçbir zaman bağışlanmayan ve bu nedenle yasadışına itilen bir kahraman olarak gösterildi. 
     Jesse James, çetesine yeni katılan 21 yaşındaki Robert Ford tarafından, 3 Nisan 1882'de, 20 bin dolar ödül için öldürüldü. 
     
</TEXT>
</DOC>
