<DOC>
<DOCNO> 167848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/sonspo12.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Martina Navratilova Wimbledon'da 2 rekora imza attı... 
</HEADLINE>
<TEXT>

     Çek asıllı ABD'li tenisçi Martina Navratilova, Wimbledon'da 2 rekora imza attı. 
     Londra'da dün sona eren Wimbledon Tenis Turnuvası'nda karışık çiftlerde Leander Paes ile birlikte Andy Ram İsrail -Anastassia Rodionova Rusya çiftini 6-3, 6-3'lük setlerle 2-0 yenerek şampiyon olan Navratilova, Wimbledon'da 20. şampiyonluğunu elde ederek, Billie Jean King'in rekorunu egale etti. 
     Martina Navratilova'nın teklerde 9, çiftlerde 7, karışık çiftlerde 4, King'in ise teklerde 6, çiftlerde 10, karışık çiftlerde 4 şampiyonluğu bulunuyor. 
     Navratilova, ayrıca grand slam turnuvalarında elde ettiği toplam 56 şampiyonlukla bütün zamanların en iyi 2. derecesine sahip. ABD'li tenisçinin teklerde 18, çiftlerde 31, karışık çiftlerde de 9 şampiyonluğu var. 
     Grand slam turnuvalarında bayanlarda en çok şampiyonluğu bulunan tenisçi ise Margaret Smith Court. Court'un 24'ü teklerde, 19'u çiftlerde yine 19'u karışık çiftlerde olmak üzere 62 şampiyonluğu bulunuyor. 
     İlk olarak 1973'te Wimbledon'a katılan 46 yaşındaki Navratilova, aynı zamanda bu turnuvada şampiyon olan en yaşlı tenisçi unvanını aldı. 
     1962'de Margaret Smith, karışık çiftlerde şampiyon olduğunda Navratilova'dan 2 yaş daha gençti. 
     
     WIMBLEDON'DAN NOTLAR 
     Dün tek erkeklerde şampiyon olan İsviçreli Roger Federer'in kız arkadaşı aynı ülkenin tenisçisi Miroslava Vavrineç, hayatının en güzel gününü yaşadığını söyledi. 
     Geçen ay Fransa Açık Tenis Turnuvası'ndan sonra Wimbledon'da da şampiyon olan Belçikalı Kim Clijsters ile Japon Ai Sugiyama'nın çiftinin son zamanlardaki başarısı dikkat çekici bulundu. 
     Tek erkekler final maçını izleyen IOC Uluslararası Olimpiyat Komitesi Başkanı Belçikalı Jacques Rogge, 2012 Yaz Olimpiyatları'nın ev sahipliğini Londra'nın alması durumunda tenis maçlarının Wimbledon'da yapılmasının oyunlara prestij kazandıracağını tekrarladı. 
     2012 olimpiyatlarına Londra'nın yanısıra İstanbul, New York Paris, Leipzig, Madrid, Moskova ve henüz hangi kentle katılacağına karar veremeyen Brezilya aday. 
     Tek erkekler finalini, Avustralya ve İsviçre'nin önde gelen yetkililerinin de izlediği Wimbledon'da bu yıl seyirci sayısının toplam 470 bin 802'yi bulduğu, geçen yıla oranla 1288 kişilik bir artış olduğu açıkladı. 
     
</TEXT>
</DOC>
