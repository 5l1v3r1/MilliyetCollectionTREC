<DOC>
<DOCNO> 154807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sondun38.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da evlendikleri kadınları geneleve satanlara 281 yıl hapis.. 
</HEADLINE>
<TEXT>

     İran'da evlendikleri yoksul kızları Pakistan'da hayat kadını olmaya zorlayan bir çetenin 43 üyesine toplam 281 yıl hapis cezası verildi. 
     İRNA'nın haberine göre, kuzeydoğudaki Horasan eyaletinin başkenti Meşhed'de görülen davada mahkeme, çoğu İran'da yaşayan Afgan mülteci sanıkları, yoksul İranlı kızlarla evlendikten sonra Pakistan'daki genelevlere satmaktan suçlu buldu. Sanıklara toplam 281 yıl hapis cezası veren mahkeme, ayrıca 222 kırbaç cezası, 6 milyon riyal 750 dolar para cezası ve hapis cezalarını tamamladıktan sonra bir daha İran'a girmeme cezası verdi. 
     Horasan Adliye İdaresi'nden yapılan açıklamada, ''sanıkların İran'ın güneydoğusunda Pakistan sınırındaki Zebul ve Zahedan kentinden evlendikleri yoksul kızları Pakistan kentlerinde hayat kadını olmaya zorladığı'' kaydedildi. 
     Dünya Gıda Programı'nın WFP geçen yıl yayınladığı rapora göre, İran 1979 yılından bu yana yaklaşık 2 milyon Afgan mülteciye evsahipliği yaptı. İran'daki Afgan mültecilerin çoğu Afganistan'da Taliban rejiminin devrilmesinden sonra ülkelerine geri dönerken, mültecilerden bazıları uyuşturucu kaçakçılığı ve adam kaçırma gibi suçlara karıştı. 
     
</TEXT>
</DOC>
