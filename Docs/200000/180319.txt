<DOC>
<DOCNO> 180319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sontur02.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kahramanmaraş'ta deprem 
</HEADLINE>
<TEXT>

     Kahramanmaraş'ın Andırın İlçesi'nde Richter ölçeğine göre 4.4 büyüklüğünde depem meydana geldi. 
     Boğaziçi Üniversitesi Kandilli Rasathanesi Deprem Araştırma Enstitüsü yetkilileri, önceki gece saat 00.03'te Kahramanmaraş'ta merkez üssü Andırın olan 4.4 büyüklüğünde deprem kaydedildiğini bildirdi. Vatandaşların büyük bölümünün uykuda olup, hissetmediği depremde can ve mal kaybı meydana gelmedi. 
     Sarsıntıyı hissetmediğini belirten Andırın Kaymakamı Murat Çekmen, "Gece çok hafif bir sallanma olmuş. Ben hissetmedim. Gece eşim bir an için sarsıntı olduğunu söyledi. Halkta da infial olmadı. Çok fazla bir hareketlilik bulunmadığı için herhangi bir sıkıntı yaşanmadı. Şu ana kadar deprem nedeniyle herhangi bir zarar, can kaybı söz konusu değil'' dedi. 
     
     ÜZÜCÜ BİR OLAY YOK 

     Kahramanmaraş'ın Andırın İlçesi'nde, gece meydana gelen orta şiddetteki depremde, üzücü bir olay meydana gelmediği bildirildi. 
     Andırın Kaymakamı Murat Çekmen, depremin merkez üssünün ilçeye 15 kilometre uzaklıkta bulunan Andırın-Geben Beldesi arasındaki bölge olduğunu belirtti. 
     Çekmen, ilçe merkezinde de hissedilen depremde, şu ana kadar üzücü hiçbir olay meydana gelmediğini ifade etti. 

     
</TEXT>
</DOC>
