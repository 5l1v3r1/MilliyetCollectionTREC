<DOC>
<DOCNO> 193821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sonspo32.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Şampiyonuna 27.5 milyon İsviçre Frangı... 
</HEADLINE>
<TEXT>

     UEFA Avrupa Futbol Federasyonları Birliği , Portekiz'de gelecek yıl düzenlenecek 12. Avrupa Futbol Şampiyonası finallerinde, takımlara dağıtılacak para miktarlarını belirledi. 
     UEFA İcra Komitesi'nden yapılan açıklamaya göre, Portekiz'deki finallerde şampiyonluğu kazanacak takım, UEFA'dan 27.5 milyon İsviçre Frangı'na kadar para ödülü almaya hak kazanacak. 
     Açıklamada, Euro-2000'de dağıtılan toplam 120 milyon franklık para ödüllerinde, yaklaşık yüzde 67'lik bir artış sağlanarak toplam ödül miktarının 200 milyon franga yaklaşık 220 trilyon lira yükseltildiği bildirildi. 
     Belirlenen yeni sisteme göre, finallere katılacak 16 takıma başlangıçta 7.5'ar milyon frank katılım payı verilecek. Grup maçlarındaki galibiyetlerde 1 milyon, beraberliklerde ise 500 bin frank para dağıtılacak. 
     Şampiyonada çeyrek finale yükselecek takımlar 3, yarı finale kalacak takımlar da fazladan 4'er milyon frank daha kazanırken, şampiyon takım 10, finalist ise 6 milyon frank ödül alacak. 
     Böylece şampiyonluğu kazanan takım, tüm maçlarını kazanması durumunda da 27.5 milyon İsviçre Frangı paranın sahibi olabilecek. 
     
</TEXT>
</DOC>
