<DOC>
<DOCNO> 174827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/son/sondun13.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı çobanın davasında mahkeme ek delil istedi... 
</HEADLINE>
<TEXT>

     Iraklı bir çobanın, Amerikan bombardımanında ailesi ve hayvanlarını kaybettiği gerekçesiyle Amerikan birlikleri ve ABD Savunma Bakanı Donald Rumsfeld'e karşı açtığı davada, mahkemenin ek delil istediği bildirildi. 
     Ramadi Asliye Mahkemesi Başkanı Sami Kemal İdene, çobanın 2 avukatının ek deliller getirmesi amacıyla duruşmayı 24 Ağustos'a erteledi. 
     Mahkeme, özellikle, bombardımanla ilgili sivil savunmanın çektiği bir video kaseti talep ediyor. 
     İlk duruşması 17 Temmuz'da yapılan davanın bu ikinci duruşmasında, koalisyon güçlerinden hiç kimsenin bulunmadığı belirtildi. 
     71 yaşındaki Abud Sarhan adlı çoban, savaş sırasında Amerikan bombardımanında yakınlarından 17 kişiyi ve 200 küçükbaş hayvanı kaybettiğini öne sürerek davacı olmuş, Ramadi mahkemesi sunulan dava dilekçesini kabul etmişti. 
     Bombardımanı yapan pilotun adalet önüne çıkarılarak cezalandırılmasını isteyen çoban, 20 milyon dolar tazminat istiyor. 
     Çobanın avukatı, bombardımanlardan Amerikan birliklerinin komutanı General Tommy Franks ile ABD Savunma Bakanı Donald Rumsfeld'in sorumlu olduğunu söylemişti. 
     
</TEXT>
</DOC>
