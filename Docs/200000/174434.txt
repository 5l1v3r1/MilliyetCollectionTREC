<DOC>
<DOCNO> 174434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/yazar/sazak.html </URL>
<DATE> 2003/08/08/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
YÖK taslağı 3 
</HEADLINE>
<TEXT>

   
   Milliyet yazarı Abbas Güçlü'nün neredeyse yirmi yıldır eğitim alanında sürdürdüğü uzmanlığın ne denli zor ve titiz bir çabayı gerektirdiğini YÖK taslağıyla ilgili tartışmalar sırasında daha iyi anladım. 
   İtiraf edeyim, Trakya Üniversitesi Rektörü Osman İnci'yi bu haftaki 'Sohbet Odası'na konuk ederken söyleşinin bu denli yankı uyandıracağını tahmin etmemiştim. Üniversitelerdeki sorunlar yumağını 'İskender'in kılıcı' gibi tek bir yasayla, siyasi dayatmayla çözmek kolay değil. 
   YÖK düzeni bugünkü gibi sürdürülemez 
   Ancak hükümetin de YÖK'ü paratoner yaparak bilimsel özgürlüğün simgesi kurumları yıkmaya çalışması haklı görülemez. 
   Tartışma şu ana kadar daha çok 'siyasi alanda' sürüyor. AKP yönetimi siyasal İslamcı düşünceye kapalı YÖK'ü, Kemal Gürüz yönetiminin baskıcı tutumuna son verme iddiasıyla dağıtma amacı güdüyor. Rektörler ise direniyor. 
   Ancak tepedeki bu kavga sırasında 'üniversitelerde ne yapılmak istendiği' tartışması ikinci plana düşüyor. 
   Mevcut yönetimlerin üniversitede bir 'kast' sistemi kurdukları ortada. Düşünsel yakınlıklar, hiyerarşik kayırmacılıklar, akademik unvanların dağıtımında 'mağduriyet'lere yol açmış. Bu haksızlıklar nedeniyle yıllarca bekleyip yardımcı doçent kadrosu alamayanlar, YÖK taslağındaki 'merkezi sınav' önerisini destekliyorlar. O zaman, bazı üniversitelerin 'girilmezliği' son bulacak. 
   Ancak araştırma görevlisi ya da doçentliğe hak kazanıp, tam kadro beklerken hükümetin atamaları durdurması nedeniyle emekleri boşa gidenlere ne olacak Böyle yüzlerce örnek var. Bu kazanımların hiçe sayılması bir yana doktorasını tamamlayan genç akademisyenler, bir de merkezi sınava girecekler Yurtdışı çıkışları da donduruldu. 
   Yardımcı doçentler haklı olarak soruyor 
   'Sınav sistemi doçentlere ve profesörlere de uygulanacak mı ' 
   Dün değinmiştik Taslakla 'otomatik profesörlük' getiriliyor, diye... Doçentlikte 5 yılını doldurmuş herkesin rektörlükçe tespit edilen 5 jürinin kararıyla zaten 'otomatik' olarak profesörlüğe yükseltildiği şeklinde itirazlar aldık. 
   Oysa işaret ettiğimiz taslağın geçici 2'nci maddesindeki hüküm 
   "Kanunun yürürlüğe girdiği tarih itibariyle doçentlikte beş yıllık bekleme süresini üniversitede dolduranların profesörlük kadroları bu kanunun yürürlüğe girdiği tarihten on beş gün içinde ilan edilir. Bu durumda olanların işlemleri, istedikleri olması halinde bekleme süresini doldurdukları tarihte geçerli olan mevzuata göre yürütülür." 
   2001'den bu yana profesörlükte uluslararası yayın koşulu aranıyor, YÖK taslağıyla 1997'de doçent olmuş bir kişi 'geçmişe dönük' uygulama maddesiyle nasıl profesör olacak 
   Taslağı reddeden üniversite, kendi özgür modelini ortaya koymalı. 
   
      
   
</TEXT>
</DOC>
