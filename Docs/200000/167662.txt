<DOC>
<DOCNO> 167662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sonspo11.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula 1 Fransa'da zafer Ralf Schumacher'in... 
</HEADLINE>
<TEXT>

     Formula 1 Dünya Şampiyonası'nda sezonun 10. yarışı olan Fransa Grand Prix'sini, BMW Williams takımının Alman pilotu Ralf Schumacher kazandı. 
     Ralf Schumacher, Magny-Cours Pisti'nde 70 tur üzerinden yapılan toplam 308.586 kilometrelik yarışı, 1 saat 30 dakika 49.213 saniyede, saatte ortalama 203.866 kilometrelik hızıyla ilk sırada tamamladı. 
     Genç Schumacher bu birinciliğiyle, kariyerindeki 6. Grand Prix zaferine ulaşırken, bu sezon da 2. kez podyumda en üst noktaya çıkmayı başardı. 
     Yarışta ikinciliği Schumacher'in takım arkadaşı Kolombiyalı Juan Pablo Montoya alırken, BMW Williams ekibi, Avrupa Grand Prix'sinin ardından bu sezon 2. kez ''duble'' yaparak, büyük bir başarıya imza attı. Mücadeleye ilk 2 sırada pole pozisyon başlayan Ralf Schumacher ve Juan Pablo Montoya, 70 turluk yarışı da aynı pozisyonda tamamladı. BMW Williams takımı, son 4 yarışın 3'ünden birincilik çıkarmayı başardı. 
     Şampiyona liderliğini sürdüren Ferrari'nin Alman pilotu Dünya Şampiyonu Alman Michael Schumacher ise mücadeleden 3. sırada ayrılırken, McLaren Mercedes takımından Finli Kimi Raikkonen 4. oldu. Raikkonen'in takım arkadaşı İskoç David Coulthard 5., Jaguar takımından Mark Webber 6., Ferrari'nin Brezilyalı pilotu Rubens Barrichello ise 7. oldu. Toyota'dan Fransız Olivier Panis ise mücadeleden 8. sırada ayrılarak, puan kazanmayı başardı. 
     
     SÜRÜCÜLER KLASMANI 

     Formula 1'de sürücüler klasmanı, BMW Williams takımının son dönemdeki atağıyla, büyük bir çekişmeye sahne olmaya başladı. 
     Alman Michael Schumacher, Finli Kimi Raikkonen'in önünde sezon liderliğini sürdürken, kardeşi Ralf Schumacher ve Kolombiyalı Juan Pablo Montoya, peşpeşe gerçekleştirdikleri dublelerle, aradaki puan farkını kapamayı sürdürdüler. 
     Sürücülerde son durum şöyle 
     

PİLOT PUAN 1. Michael Schumacher Almanya 64 2. Kimi Raikkonen Finlandiya 56 3. Ralf Schumacher Almanya 53 4. Juan Pablo Montoya Kolombiya 47 5. Rubens Barrichello Brezilya 39 6. Fernando Alonso İspanya 39 7. David Coulthard İskoçya 29 8. Jarno Trulli İtalya 13 9. Mark Webber Avustralya 12 10. Giancarlo Fisichella İtalya 10 11. Jenson Button İngiltere 10 12. Heinz-Harald Frentzen Almanya 7 13. Jacques Villeneuve Kanada 3 14. Cristiano Da Matta Brezilya 3 15. Olivier Panis Fransa 2 16. Nick Heidfeld Almanya 2 17. Ralph Firman İngiltere 1      
     MARKALAR KLASMANI 

     Markalarda ise BMW Williams takımının başarılı performansı, 10. yarış geçildiğinde, mücadeleye yeni bir renk kazandırdı. Ferrari ile puan farkını giderek azaltan BMW Williams, şampiyonlukta ne kadar iddialı olduğunu Fransa Grand Prix'sindeki ''duble''siyle kanıtladı. 
     Markalarda sıralama şöyle oluştu 
     

MARKA PUAN 1. Ferrari 103 2. BMW Williams 100 3. McLaren Mercedes 85 4. Renault 52 5. BAR Honda 13 6. Jaguar Cosworth 12 7. Jordan Ford 11 8. Sauber Petronas 9 9. Toyota 5      Sezonun 11. yarışı olan İngiltere Grand Prix'si, 20 Temmuz Pazar günü Silverstone'da yapılacak. 
     
</TEXT>
</DOC>
