<DOC>
<DOCNO> 164364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sondun38.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'den Rumlara takas ve tazminat için yeni yasa... 
</HEADLINE>
<TEXT>

     KKTC, Kıbrıs sorununun çözümünde önemli bir gündem maddesi olan mal-mülk konusunun takas ve tazminat yoluyla halledilmesi için yasa hazırlıyor. 
     ''Taşınmaz malların tazmini yasa tasarısı''nın Cumhuriyet Meclisi Hukuk ve Siyasi İşler Komitesi'nde ivedilikle görüşülmesi kararlaştırıldı. Komitede görüşüldükten sonra meclis genel kurulunun gündemine gelecek tasarıya göre, Rumlar, 20 Temmuz 1974 öncesinde Kuzey'de bıraktıkları taşınmaz mallar için oluşturulacak ''taşınmaz mal saptama, değerlendirme ve tazminat komisyonu''na başvuracak. 
     Komisyona başvuracak Rumun hak sahibi olduğunu kanıtlaması halinde, kendisine taşınmaz malın 20 Temmuz 1974'teki bedeli ile kullanım kaybından doğan tazminatın toplamı kadar tazminat ödenecek. 
     Rumların 20 Temmuz 1974 öncesi Kuzey'de bıraktıkları taşınmaz mallarla ilgili sorunun takas ve tazminatlar yoluyla halledilmesini öngören tasarı, 20 maddeden oluşuyor. Tasarının özünde, tazminatı alan Rumun, Kuzey'de bıraktığı taşınmaz malları için mülkiyet hakkı iddiasından vazgeçmesi yer alıyor. Ayrıca bu kişilere, Türklerin güneyde bıraktıkları ve devlet lehine feragat ettikleri taşınmaz malları kabul etmeleri halinde tapu verilecek ve sorun takas yoluyla çözülecek. 
     Rumlar, yasanın yürürlüğe girmesiyle birlikte bir yıl içinde şahsen veya vekil vasıtasıyla ''taşınmaz mal saptama, değerlendirme ve tazminat komisyonu''na başvurabilecek. Komisyona başvuruda bulunmayanların hakları ise Kıbrıs sorununa bulunacak siyasi çözüme kadar saklı tutulacak. 
     
     MECLİS GENEL KURULU 

     Öte yandan Cumhuriyet Meclisi genel kurulunun bugünkü oturumunda gündem dışı konuşma yapan Cumhuriyetçi Türk Partisi CTP Milletvekili Ferdi Sabit Soyer, hükümetin ve Cumhurbaşkanı Rauf Denktaş'ın, ''tazminat yasa tasarısı''nı tek taraflı olarak aceleyle meclise getirdiğini ileri sürerek, tasarının geçmesi halinde, başvuran Rumlara malının, 1974 değeri, bugüne kadarki gelir kaybı ve değer kaybının tazminat olarak ödeneceğini belirtti. 
     Rumun bu teklifi kabul etmesi halinde tapusunu KKTC'ye devredeceğini ifade eden Soyer, kabul etmemesi halinde ise Güney'de kalan Türk malvarlığının teklif edileceğini kaydetti. 
     İskan ve topraklandırma yasası ile Rumların mallarının devletleştirildiğini hatırlatan Ferdi Sabit Soyer, tasarının ise Rumun devletleştirilen malına karşılık tazminatı öngördüğünü söyledi. 
     Soyer, tasarının Ruma bireysel başvuru hakkı tanırken, Türke aynı hakkı tanımadığını da savunarak bunu eleştirdi. 
     Tazminat yasa tasarısının çok tartışılacağını ve bu konuda mücadele vereceklerini ifade eden Soyer, bu tasarıda Güney'deki Türk mallarıyla ilgili madde bulunmadığını ileri sürdü. 
     Soyer, Türkiye'nin, Rum vatandaşı Titina Loizidu'ya tazminat ödeyeceği yönündeki haberlere atıfta bulunarak, ''Türkiye'nin bu dava sonucu ortaya çıkan tazminatı ödemesinin, Rumların daha sonra açacağı davalara emsal teşkil edeceğini'' savundu. 
     
</TEXT>
</DOC>
