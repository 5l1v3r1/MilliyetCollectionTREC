<DOC>
<DOCNO> 196231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/guncel/gun06.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, hoşgörü kanıtı 
</HEADLINE>
<TEXT>

   The Guardian'daki makalesinde tarihçi Gibbons, Yahudilerin İstanbul'daki varlıklarının, asırlardan süzülüp gelen ender bir hoşgörü örneği ve Türkiye'nin birlikte yaşamanın kanıtı olduğunu yazdı 
   DIŞ HABERLER SERVİSİ 
   
   İngiliz The Guardian gazetesinde yayımlanan ve İstanbul'daki sinagog saldırılarının değerlendirildiği yorumda, Türkiye'nin, Müslümanlarla Yahudilerin barış içinde yaşayabileceğinin kanıtı olduğu, saldırının, Müslüman - Yahudi dostluğu umudunu hedef aldığı belirtildi. Osmanlı toprakları üzerinde yaşayan azınlıklarla ilgili bir kitap hazırlamakta olan tarihçi - yazar Fiachra Gibbons, Guardian'daki makalesinde, Yahudilerin İstanbul'daki varlıklarının, asırlardan süzülüp gelen ender bir hoşgörü örneği olduğunu yazdı. Türkiye'deki Yahudi-lerin tarihinin, Yahudi tarihinde mutlu bir istisna oluşturduğunu belirten Gibbons, "İstanbul'daki Yahudiler, dünyanın her yerindeki diğer Yahudiler için de umut oluşturuyor. Böyle olduğu için de öfke içindeki çaresiz saldırganlar bunun tersini kanıtlamaya çalıştı ve onları hedef aldı" ifadesini kullandı. 
   İstanbul'un fethinin ardından Fatih Sultan Mehmet'in, İmparatorluk sınırları içinde yaşayan tüm Yahudileri, "Yahudiler olmadan şehir olmaz" diyerek İstanbul'a getirttiğinin, 1492'de İspanyol engizisyonundan kaçan Yahudilerin de Osmanlı İmparatorluğu'na sığındığının belirtildiği yazıda, ticarete h kim olan Yahudilerin Müslümanlarla olan ilişkilerinin Hıristiyanlarla ilişkilerinden daha iyi olduğu vurgulandı. 
   Gibbons, saldırıya uğrayan sinagogları ziyaret eden İsrail Dışişleri Bakanı Silvan Şalom'un, Türkiyeli Yahudileri İsrail'le özdeşleştirmesinin, Türkiyeli Yahudiler tarafından hoş karşılanmadığını belirtti. Gibbons, "Son 500 yıl içinde, Türkiye'deki Yahudileri İsrail devletinin varlığı kadar hiçbir şey tehdit etmedi" ifadesini kullandı. 
   
   
</TEXT>
</DOC>
