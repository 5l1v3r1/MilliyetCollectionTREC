<DOC>
<DOCNO> 188242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/spor/spo03.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'a gurbet acısı 
</HEADLINE>
<TEXT>

   Galatasaray'da eski oyuncular ile gurbetçi futbolcular arasında soğuk rüzgarlar esiyor. Ümit Karan ile Hakan Şükür arasında başlayan gerginlik nedeniyle huzursuzluk had safhaya ulaştı 
      ERHAN TELLİ 

   
   İki ayrı cephe 
   SARI - Kırmızılı kulüpte son günlerde yaşanan tatsız gelişmeler takımda adeta iki ayrı cephe oluşturdu. İkinci Kaptan Hakan Şükür ile basın yoluyla tartışmaya giren Ümit Karan'ın başlattığı kriz, futbolcuların soyunma odalarına ve kamp binasına kadar sıçradı. UEFA Kupası'nı kazanan kadrodaki eski futbolcular ile Almanya doğumlu bazı gurbetçi oyuncular arasında tatsız sürtüşmeler yaşanıyor. Bu durum da takım ruhuna darbe vuruyor, camiayı olumsuz etkiliyor. 
   
   Anlaşmazlık var 
   ESKİ oyuncuların, sezon başından bu yana disiplinsiz hareketleriyle dikkat çeken bazı isimlerin davranışlarından rahatsız oldukları, gurbetçilerin de yakın çevrelerine kendilerine karşı takınılan bu tavırlardan hoşlanmadıklarını ilettikleri bildirildi. "Almancı" olarak adlandırılan bu grubun aralarına herkesi almadıkları, kendi içlerinde de bölünmeler yaşadıkları öğrenildi. Bu isimlerin, kendilerine uymayan diğer gurbetçi gençleri dahi dışladıkları ifade edildi. 
   
   Terim el koyacak 
   GURBETÇİ futbolcuları sürekli uyaran eski oyuncuların, gece hayatına dalan, farklı arkadaşlıklar kuran, medya ile de yakın ilişkilere giren bu isimleri uyardıkları, ancak aynı tür davranışların devam ettiği vurgulandı. Hakan Şükür'ün bu yöndeki çıkışına Galatasaray'da bugüne kadar yaşanmamış bir şekilde Ümit Karan'ın verdiği sert yanıt huzursuzluğu artırdı. Taraflar arasındaki gerginliğin sürdüğü, Fatih Terim'in bugünkü toplantıda krize el koyacağı öğrenildi. 
   
   Florya'da işbaşı    Galatasaray, deplasmandaki Çaykur Rizespor maçının hazırlıklarına bugünkü çift antrenmanla başlayacak. Sabah ve akşam yapılacak olan çalışmalara milli takımlardan dönen yerli ve yabancı futbolcular da katılacak. Öte yandan sakatlıkları süren Lukunku, Ümit Karan ve Volkan'ın tedavilerine devam ediliyor. 
   
   Petre müjdesi    İSTANBULSPOR ile oynanan hazırlık maçında sakatlanarak sahayı terkeden Ovidu Petre dün doktor kontrolünden geçti. Sol dizine aldığı darbe nedeniyle müsabakayı tamamlayamayan Rumen futbolcunun sakatlığının önemli olmadığı bildirildi. Bir kez daha kulüp doktorları tarafından kontrolden geçirileceği belirtilen genç futbolcunun bugünkü iki antrenmanda da yer alması bekleniyor. 
   
   Perde kapandı    GALATASARAY'IN ev sahipliği yaptığı ve Avrupa'nın dev kulüplerinin katıldığı MPC Workshop 2003 dün sona erdi. İkinci gün oturumunda futbolda markalaşma, kulüp misafirperverliği, pazarlama ve satış, telefonla iletişim, maç biletlerinin kullanımı gibi saha dışı konuları tartışıldı. Bu etkinlik Avrupa'nın ünlü kulüpleri arasındaki dayanışmayı artırmayı hedefliyor. 
   
   
</TEXT>
</DOC>
