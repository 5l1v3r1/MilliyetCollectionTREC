<DOC>
<DOCNO> 150045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sontur19.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Eyvah Irak'ta fırsatı kaçırdık diyenler üzülmesin.." 
</HEADLINE>
<TEXT>

     CHP Genel Başkanı Deniz Baykal, ABD'nin Irak'a yönelik askeri harekatının bu ülkedeki Türkmenler ve Şiiler'i rahatsız ettiğini belirterek, '' Irak'taki etnik denge harekat sonrasında Peşmergeler lehine değişecektir'' dedi. 
     Baykal, CHP TBMM Grup toplantısında yaptığı konuşmada, ABD'nin Irak'a yönelik askeri harekatının Türkiye'ye yeni sorunlar yüklemeye başladığının görülmeye başlandığını söyledi. 
     Bu harekatın Irak'ta yeni bir siyasi yapılanmayı zorunlu kıldığını ifade eden Baykal, Irak'ta etnik gruplar arasındaki dengenin, yeni siyasi yapılanmada Peşmergeler lehine değişeceğinin artık ortaya çıktığını belirtti. Irak'ta Türkmenler'in ve Şii Araplar'ın tedirginlik içinde olduğunu ve harekatın bu etnik grupları rahatsız ettiğini kaydeden Baykal, Peşmergeler'in Türkmen varlığını yıldırmaya, ve göç ettirmeye yönelik uygulamalar gerçekleştirdiklerini söyledi. 
     Bazı çevrelerin, ''Biz bu harekata en ileri düzeyde katılsaydık durum böyle olmazdı. Katılmadığımız için bu sorunlar ortaya çıkıyor'' değerlendirmesinde bulunduğunu hatırlatan Baykal, sözlerini şöyle sürdürdü 
     ''Böyle söyleyenler olayı temel özelliği ile değerlendiremeyenlerdir. Çünkü ABD bu bölgedeki amacını işin başından beri Türkiye'ye ayrıntılı biçimde anlatma ihtiyacı hissetmemiştir. Türkiye bu harekatta hangi programın uygulanacağından bilgi sahibi değildi. Türkiye'den sadece istenileni vermesi ve ötesine karışmaması istenmiştir. Niye böyle olmuştur Acaba Türkiye'nin bu projeden rahatsız olacağı sezildiği için mi bu bilgiler verilmemiştir 
     Türkiye en ileri düzeyde bu askeri harekata katılmış olsaydı bile Irak'ın yeniden yapılanmasında ve Kerkük'ün geleceğinde rol alması konusunda söz sahibi olamayacaktı. Olay budur... Bu askeri harekat sonrasında Irak'ın ve Kuzey Irak'ın alacağı yeni şekil, Türkiye'yi mutlu edecek bir tablo oluşturmayacaktır.'' ABD'nin bölgeye yönelik projesinin Türkiye'yi sıkıntıya sokacak bir proje olduğunu ve projenin hiçbir aşamasında Türkiye'nin zaten olmadığını belirten Baykal, ABD'nin Irak'a yönelik bu projesinin yıllar önce hazırlandığını söyledi. 
     Harekatın sona ermesinin ardından projenin nasıl sonuçlanacağının herkes tarafından görüleceğini ifade eden Baykal şunları söyledi 
     ''Şimdi Suriye konuşuluyor. Nereden çıktı bu Eyvah Irak'ta bir fırsatı elimizden kaçırdık diye üzülenlere bir şans daha çıktı, hiç üzülmesinler... 
     Bu işlerde ciddi olmak lazımdır. Nereden çıktı bu Suriye Binlerce kilometre yoldan 250 bin askerle gelene ben bundan ne alırım diye bakılması kadar sorumsuzluk olamaz'' diye konuştu. 
     





</TEXT>
</DOC>
