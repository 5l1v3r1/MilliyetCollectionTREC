<DOC>
<DOCNO> 195276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/soneko22.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Ergezen Duble yol, bizim en önemli projemizdir 
</HEADLINE>
<TEXT>

     Bayındırlık ve İskan Bakanı Zeki Ergezen, duble yolların, en önemli projeleri olduğunu vurgularken, ''nasıl rahmetli Menderes yollarla, rahmetli Özal GAP ile Demirel barajlar ile her zaman anıldıysa, Tayyip Erdoğan ve hükümeti ile bakanları da bu yollarla anılacak'' dedi. 
     Ergezen, AK Parti'nin yayın organı Türkiye Bülteni'nin ''hükümetin öncelik verdiği projelerden duble yolların hangi aşamada olduğu'' yolundaki sorusunu yanıtlarken, 15 bin kilometre duble yol yapım hedefi ortaya koyduklarını, 8 ayda bunun bin 500 km'lik kısmının tamamlandığını söyledi. 
     Önceki yıl 2.2 katrilyon lira harcanarak Türkiye'de toplam 450 km yol yapıldığını, buna bölünmüş yol, il yolu, devlet yolu hepsinin olduğuna işaret eden Ergezen, devamla şöyle dedi 
     ''Bize ise bu yıl 1.3 katrilyon lira verildi. Biz bu parayla bin 600 km yol yaptık. Bunun bin 500 km'sinin asfaltını bitirmek üzereyiz. Çalışmalarımız bütün hızıyla devam ediyor. 
     Bizden önceki hükümetler, müteahhitler kanalıyla bizim yaptığımız ölçekteki yolların kilometresini 1 trilyona mal etmişler. Biz 200 milyara mal ettik. Seksen yılda yapılan bölünmüş duble yolun toplamı 3 bin 859 kilometre. Bizin 8 ayda yaptığımız bölünmüş yol uzunluğu bin 600 kilometre. Beşte bir fiyata yaptık, seksen yılda yapılanın yarısını 8 ayda yaptık.'' Ergezen, bölünmüş yolun yapıldığı devletlerde trafik kazalarının yüzde 50-80 arasında azaldığını, çalışmaların kış demeden devam edeceğini belirtti. 
     
     YOLSUZLUKLARIN ORTAYA ÇIKARILMASI 
     Bir başka soru üzerine, bakanlıkta yolsuzlukların ortaya çıkarılması konusunda çok ciddi çalışmaları olduğunu belirten Ergezen, sonuçlarının kamuoyuna açıklanacağını bildirdi. 
     Ergezen, ''elhamdülillah bakanlığımızda rüşvet bitmiştir. Bunu çok rahat söyleyebiliyorum. Çünkü soruşturmalarını yapıyorum. Taşrada, burada, bıçak kesilir gibi kesildi. Rüşvet yok, iltimas azaldı. İnsanlar rahatça kapılarımızı açıp gelebiliyor, dertlerini anlatabiliyor. Bu çok önemli'' dedi. 
     
</TEXT>
</DOC>
