<DOC>
<DOCNO> 198652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sonspo15.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor ve Ankaragücü puanları paylaştı 1-1 
</HEADLINE>
<TEXT>

     Birinci Süper Futbol Ligi'nde yapılan maçta, Konyaspor ile Ankaragücü arasındaki karşılaşma 1-1 beraberlikle sonuçlandı. Böylece Konyaspor, Süper Lig'in 5. haftasında Galatasaray'ı 1-0 yendiği maçtan bu yana süren galibiyet hasretine nokta koyamadı. 
     Ligin üst sıralarına yükselmek için puan arayan iki takımın mücadelesi karşılıklı ataklarla başladı. Tribünlerin önemli bir bölümünü dolduran Konyasporlu taraftarlar maça büyük ilgi gösterdi. 
     3. dakikada ilk tehlikeli atak Ankaragücü'nden geldi. Hüseyin'in soldan ortasında, ceza alanında uygun pozisyon yakalayan Umut, meşin yuvarlağı sağ ayağının içiyle direğin üstünden dışarı gönderdi. 
     8. dakikada Sedat'ın ceza yayı üzerinden verdiği pasla Cenk, penaltı noktası üzerinde kaleciyle karşı karşıya kaldı. Cenk'in sert şutunda, top yandan auta çıktı. 
     20. dakikada Ankaragücü'nün ani atağında rakip ceza alanının sol kanadından gelen topla buluşan Hüseyin'in sert şutunda, meşin yuvarlak sol kale direğinden geri geldi. Ardından top savunmamanın müdahalesiyle uzaklaştırıldı. 
     37. dakikada Sedat'ın soldan penaltı noktasına doğru ortasında, Ankaragücü oyuncusu Burak'ın uzaklaştırmak isterken yaptığı müdahalede, top ters bir vuruş sonucu ağlarla buluştu 1-0 
     Karşılaşmanın ilk yarısı 1-0 evsahibi Konyaspor'un üstünlüğüyle tamamlandı. 
     
     İKİNCİ YARI 

     İkinci yarıya daha baskılı bir futbolla başlayan konuk takım Ankaragücü 50. dakikada tüm hatlarıyla Konyaspor ceza alanına yüklendi. Hakan Keleş'in sağdan yaptığı ortaya ceza alanında iyi yükselen Hüseyin'in kafayla aşırtma vuruşunda meşin yuvarlak, üst direğe çarparak geri döndü. Penaltı noktası üzerine kadar gelen top Umut'un sert vuruşunda ağlarla buluştu. 1-1. 
     51. dakikada Hakan Keleş'in soldan ortasında, ön kale direğinin yanında Hüseyin yükselerek topa kafayla dokundu. Üst direğe çarparak seken topa kaleci Ali Uyanık, kale çizgisinin tam üzerinde sahip oldu. Ankaragücü oyuncularının, pozisyonunun gol olduğu yönündeki itirazları sonuç vermedi. 
     71. dakikada sağ kanattan Sedat'ın ortasında ceza alanının uzak köşesinde meşin yuvarlakla buluşan Altan'ın, sağ ayağının dışıyla sert vuruşunda top yan ağlarda kaldı. 
     90. dakikada Tayfun, sağdan sürdüğü topla rakip oyuncuların arkasına geçmeyi başardı. Kaleci ile karşı karşıya kalan Tayfun'un, yerden vuruşunda meşin yuvarlak sağ kale direğinin hemen yanından auta çıktı. 
     Maçın özellikle son bölümünde ataklarla rakip takımı kendi yarı alanına hapseden Konyaspor, son vuruşlarda etkili olmaması nedeniyle kendisini galibiyete taşıyacak golü bulamadı. 
     Uzatma dakikalarında da gol gelmeyince karşılaşma 1-1 beraberlikle tamamlandı. 
     MAÇIN KARNESİ 
     

KONYASPOR 1 - ANKARAGÜCÜ 1 Stat Atatürk Hakemler Mustafa Çulcu xx, Şahan Yılmaz xxx, Muhittin Gürses xx Konyaspor Ali Uyanık x, Zafer Biryol xx, Ogün xx, Cenk xx, Niyazi x Dk. 63 Yasin x , Altan xxx, Ernani x Dk. 62 Ömer x , Cem Karaca xx Dk. 73 Ersin x , Sedat x, Zafer Deniz x, Tayfun x Ankaragücü Oğuzhan x, Adem x, Burak x, Hakan Kutlu xx, Yılmaz x Dk. 90 Mehmet , Hüseyin xxx Dk. 86 Ramadan , Hakan Keleş xx, Ayhan x Dk. 67 Marcos x , Özgür x, Umut xxx, Gökmen x Goller Dk. 37 Burak Kendi kalesine , Dk. 50 Umut Sarı kartlar Dk. 75 Cenk Konyaspor , Dk. 67 Ayhan, Dk. 72 Yılmaz Ankaragücü      
</TEXT>
</DOC>
