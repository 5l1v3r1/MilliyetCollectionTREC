<DOC>
<DOCNO> 156698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sontur22.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Parti'de Yalçınbayır krizi ''Adaylıktan çekilmeyeceğim'' 
</HEADLINE>
<TEXT>

     AK Parti Bursa Milletvekili Ertuğrul Yalçınbayır, grup başkanvekilliği adaylığından çekilmeyeceğini söyledi. 
     Yalçınbayır, TBMM'de gazetecilerle sohbet ederken, grup başkanvekilliğine aday olarak gösterilmesi ve ilk turdaki seçimlerde 92 oy almasının ''partide rahatsızlık yarattığı'' iddialarını yanıtladı. 
     Seçimlerde kendisinin aday olmadığını, aday gösterildiğini anlatan Yalçınbayır, ''Genel Merkez adayı diye bir şey olamaz. 2 adayın Genel Sekreter ve grup başkanvekilleri tarafından aday gösterilmesi de bunun tersi olduğu anlamına gelmez. Milletvekillerinin iradesi üzerinde baskı kurulamaz. Sayın Erdoğan'ın da bir oyu vardır, milletvekillerinin de... Parti yönetiminin milletvekilleri üzerinde herhangi bir telkin ve baskısı da olmamalıdır'' diye konuştu. 
     Adaylıktan çekilmeyeceğini, sonucun herkes tarafından kabul edilmesi gereğine işaret eden Yalçınbayır, ''Seçimler askıya alınırsa ne yaparsınız '' sorusuna, ''Ne yapabilirim Parti program, tüzük ve yönetmeliğinin uygulamasını istemek en tabii hakkımızdır. Parti içi demokrasinin işleyip işlemediği en iyi iktidardayken görülür. Yoksa muhalefette her şeyi söylemek kolaydır'' karşılığını verdi. 
     Kendisinin aday olarak kimseden oy istemediğini, bu yönde bir çalışma yapmadığını anlatan Yalçınbayır, 92 oy almasının ''tezkereye karşı çıkanların tepkisi'' olarak yorumlanamayacağını kaydetti. 
     Bir soru üzerine Tayyip Erdoğan ile konu hakkında görüşmede bulunmadığını ifade eden Yalçınbayır, AK Parti'nin Antalya'da yapılacak olan dayanışma ve istişare toplantısına katılacağını söyledi. 
     AK Parti'nin 2 hafta önceki grup toplantısında 2 yeni grup başkanvekilliği için yapılan seçimde salt çoğunluğa ulaşılamazken, Ankara Milletvekili Haluk İpek 119, Bursa Milletvekili Ertuğrul Yalçınbayır 92, Adana Milletvekili Abdullah Torun ise 90 oy almıştı. 
     İpek ve Torun'un ''genel merkez adayı'' olduğu ifade edilmişti. 
     
</TEXT>
</DOC>
