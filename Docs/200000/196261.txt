<DOC>
<DOCNO> 196261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/spor/spo01.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Transfer çok zor 
</HEADLINE>
<TEXT>

   Mircea Lucescu, "İyi oyuncusunu kim bırakır" diyerek, formsuz ve sorunlu futbolcu istemediğini vurguladı, "Ancak ucuz, takıma adapte olabilecek, ihtiyacımız olan bir ismi belki alabiliriz" dedi 
      
   'Beni anlamadınız ' 
   BEŞİKTAŞ Teknik Direktörü Mircea Lucescu, Ümraniye Tesisleri'nde bir basın toplantısı düzenledi, Siyah - Beyazlılar hakkında merak edilenlere açıklık getirdi. Ara transfer sorularına yanıt veren Rumen teknik adam, "Uzun süredir buradayım, ama benim felsefemi henüz anlamamışsınız. Ben oyuncularımı yaratmak istiyorum. Şimdilik böyle birşey yok ve ekibim iyi futbol oynuyor" diye cevap verdi. 
   
   'Zamanımız da var' 
   LUCESCU, transfer yapmasının zor bir ihtimal olduğunu vurguladı. Ocak ayına kadar zamanları bulunduğuna da değinen Beşiktaş çalıştırıcısı, "Dünyada iyi oyuncusunu bırakan başkan ve teknik adam görmedim. Üstelik 6 yabancı oyuncumuz var. Bir tane daha alırsak, tribüne bir kişi yollayacağım. Eğer hemen bizim takıma adapte olacak, maliyeti ucuz oyuncu bulursak ve ihtiyacımız da varsa belki transfer olabilir." 
   
   Sambacılar'a onay 
   BREZİLYALI Beto ve Igo'nun iyi oyuncular olduğunu, PAF takımına 4 gol attıklarını söyleyen Rumen hoca, "Antrenmanlarda da takıma uyumlu çalışıyorlar" yorumunu yaptı. Yöneticilerin Konyaspor maçı için Kocaeli'de ısrar ettiklerini de söyleyen Lucescu, "Onlara bunun kurallara aykırı olduğunu söyledim. En az 200 kilometre uzakta olmalı. Nerede olursa olsun bu maçı oynayacağız" ifadesini kullandı. 
   
   Topraktepe fırtına gibi    BİR günlük iznin ardından Konyaspor maçının hazırlıklarına dün yeniden başlayan Beşiktaş, önce kondisyon çalışması, ardından da çift kale maç yaptı. Teknik Direktör Lucescu, antrenmanda bire bir adam geçme ve pres üzerinde de durdu. Serdar Topraktepe, çalım çalışmasında herkesi geçerek alkış aldı. Sakatlıkları süren Sergen ve Kaan Dobra takımdan ayrı fizyoterapist eşliğinde çalıştı. Kulüp doktoru Ayhan Optur, iki futbolcunun da Lazio karşısında oynayacağını açıkladı. 
   
   Divan'dan iftar    BEŞİKTAŞ Divan Kurulu, dün akşam Divan Otel'de bir iftar yemeği düzenledi. Yönetimden Haşmet Bedii Kürüm, Mete Düren ve Hüseyin Mican ile istifa eden yönetici Levent Erdoğan ile Gençlik ve Spor İstanbul İl Müdürü Tamer Taşpınar ve üyelerin yer aldığı yemekte birlik, beraberlik çağrısı yapıldı. 
   
   Eksik imzalı    BEŞİKTAŞ Yönetimi dün bir basın bildirisi yayınlayarak, Yıldırım Demirören ve Kıvanç Oktay'ın istifalarının perde arkasını sunan medyayı yalanladı. Birlik, beraberlik mesajının verildiği açıklamaya yönetimden sadece Demirören ile Oktay'ın imza koymaması ise oldukça manidardı. 
   
   Bursa'yı istediler    GALATASARAY maçında çıkan olaylar nedeniyle sahası bir maç kapatılan Beşiktaş, hafta sonu oynayacağı Konyaspor maçının Bursa'ya alınmasını talep etti. Hafta içindeki Lazio maçını düşünen Siyah - Beyazlılar, aynı gece dönüş uçağı olmadığı için İzmir seçeneğine sıcak bakmadı. 
   
   
</TEXT>
</DOC>
