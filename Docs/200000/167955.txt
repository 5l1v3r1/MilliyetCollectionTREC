<DOC>
<DOCNO> 167955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/yasam/ayas.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kola yerli malı, onu herkes tanımalı 
</HEADLINE>
<TEXT>

Ülker’in yeni ürünü ColaTurka, kolaya alaturka bir yaklaşım getiriyor. Kampanyanın yaratıcısı Serdar Erener de "Esprili reklamlarla pozitif milliyetçiliği’ vurguladık" diyor 
     EKONOMİ SERVİSİ 

     Çamlıca gazozu, Sunny ve Link ailesiyle geçen yıl gazlı içecekler pazarına giren Ülker, bu pazarda daha güçlü olmak için ürettiği ColaTurka’yı 200 bin satış noktasında tüketicilere sundu. Hedef ise yıl sonunda 1.6 milyon litrelik pazarda yüzde 25 paya ulaşmak. 
     Ülker Tüketici Grubu Başkanı Taner Karamollaoğlu, diğer kolalarla aynı fiyata satılacak ColaTurka’nın tadının pazar liderine en yakın kola olduğunu söyledi. Karamollaoğlu, bu tadı yakalamak için kendilerinin geliştirdiği formülü Ar - Ge çalışanları yanı sıra İcra Kurulu üyelerinin de denediğini ve marka kapatılarak yapılan testlerde ColaTurka ile pazar liderinin ayrılamadığını kaydetti. 
     
     ABD daha ucuza geldi’ 
     Karamollaoğlu, reklam filminin neden New York’ta çekildiğinin sorulması üzerine bunun reklam ajansı Young Rubicam’ın seçimi olduğunu, ancak kendilerine daha ucuza geldiğini söyledi. Karamollaoğlu, ColaTurka’nın adının bulunuşu konusunda da "Ajansımız sağ olsun" dedi. Young Rubicam Reklamevi Başkanı Serdar Erener ise bu isim ve reklamlarla pozitif bir milliyetçiliğin anlatılmak istendiğini vurguladı. Erener, "Bu kampanya bunun esprili bir karşılığı" dedi. 
     Erener, Chevy Chase dışında figüranlar dahil 63 Amerikalı oyuncunun rol aldığı reklam filmini Sinan Çetin’in yönettiğini söyledi. ColaTurka şarkısının söz ve müziğini Nil Karaibrahimgil’in yaptığını belirten Erener, şarkıyı türkücü Kubat’ın seslendirdiğini kaydetti. 
     
Reklamın yıldızı ABD’nin Kemal Sunal’ı      New York’ta çekilen ColaTurka reklamlarında, Hollywood komedilerinin ünlü yıldızı Chevy Chase başrolde... "Amerika’nın Kemal Sunal’ı" olarak nitelendirilen Chase, ColaTurka reklamında tipik bir Amerikan babasını canlandırıyor. ColaTurka’yı kahve içmek için girdiği bir kafede arkadaşının elinde gören Chase, "Yenge nasıl ", "Çoluk çocuk", "Bendensin" gibi sözcükler ve yanaklarından öperek uğurlanma gibi Türkiye’de sıkça kullanılan davranış biçimleriyle karşılaşıyor. 
     
     İçen Türkleşiyor 
     İkinci reklam filminde ise Chevy Chase, eşinin akşam yemeğine gelecek olan kayınvalide ve kayınpederi için biber dolması yapışına tanık oluyor. Sofrada, kolanın içimiyle aile üyeleri Amerikan şarkılarını bırakıp "Dağ başını duman almış"ı söylemeye başlıyor. Uğurlama kısmında anne ve babalarını el öperek ve arabanın arkasından su dökerek gönderen ailenin evinin önünden "patates" ve "soğan" satan bir satıcı geçiyor. Ve Chase ColaTurka’yı yudumlarken bıyıkları çıkıyor. 
     
Bir yıldır çalışıyoruz’      Ülker İcra Kurulu Üyesi ve Gıda Grubu Başkanı Metin Yurdagül, ColaTurka’nın çıkışının Irak gerginliği ve Amerikan menşeili kolaların boykotuyla aynı zamana denk geldiğinin hatırlatılması üzerine, "Bu yalnızca bir tesadüf. Bir yıldır bu ürün için çalışıyoruz" dedi. Yurdagül, bundan sonra da kola ve dondurmanın yanı sıra bir iki ay içinde soya eti de üretmeye başlayacaklarını belirtti. 
     

</TEXT>
</DOC>
