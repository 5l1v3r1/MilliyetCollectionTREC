<DOC>
<DOCNO> 153267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/soneko36.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Kutman Dövizin burnunu kaldırma şansı yok 
</HEADLINE>
<TEXT>

     Global Menkul Değerler Yönetim Kurulu Başkanı Mehmet Kutman, Şekerbank ile yapılması öngörülen stratejik ortaklığa ilişkin görüşmelerin olumlu sonuçlanması durumunda banka ortağı olmanın kazandıracağı ekonomik gücün yanı sıra bankanın 200'e yakın şubesiyle yurt çapında yaygın bir dağıtım ağına kavuşulacağını bildirdi. 
     Global Menkul Değerler'in 2002 yılı Olağan Genel Kurulu, İstanbul'da yapıldı. Yönetim Kurulu Başkanı Mehmet Kutman tarafından okunan faaliyet raporunda, iş dünyasının 2001 yılı süresince şaşkınlık, belirsizlik, umutsuzluk ve zaman zaman da çaresizlikle karşı karşıya kaldığı kaydedildi. 
     Mehmet Kutman ve Yönetim Kurulu Başkan Vekili Erol Göker imzalı faaliyet raporunda, 2002'nin, yaraların sarıldığı bir yıl olduğu, AK Parti'nin tek başına iktidara gelmesinin piyasalardaki güven ortamını ateşlediği ve sadece Kasım ayı içinde yabancı yatırımcıların Türk piyasalarına 2 milyar doların üzerinden para girişi sağladığı kaydedildi. 
     Global'in geçen yıl kısa ve orta vadeli hedeflerinin merkezinde yer alan büyüme stratejisini sürdürdüğü belirtilen raporda, şöyle denildi 
     ''2001 yılı içinde hisse devir sözleşmelerini imzaladığı Ege Yatırım Menkul Değerler A.Ş, Bayındır Menkul Değerler A.Ş. ve Hedef Menkul Değerler A.Ş'nin devirlerini tamamlamıştır. Ege Yatırım ve Bayındır Menkul Değerler şirketimiz bünyesinde birleştirilecek olup, birleşme işlemleri tamamlanmak üzeredir. 
     Toprak Hayat Sigorta A.Ş'nin yüzde 99.6'sının TMSF'den devir alınmasına ilişkin sözleşme imzalanmış, Hazine Müsteşarlığı izni için başvuru yapılmış ve Nisan ayı içinde gerekli izin alınmıştır. Toprak Hayat Sigorta A.Ş, şirketimizin özel emeklilik fonlarına açılan kapısı olacaktır.'' 
     
     ''FAHİŞ'' REKABET 
     Şirketin küçülen İMKB işlem hacmine karşın pazar payını yüzde 5'in üzerine taşıyarak, son 10 yıldır aralıksız devam eden piyasa liderliğini büyüterek sürdürdüğü belirtilen raporda, buna karşın sektördeki 133 aracı kurumun varlığının ve bunlar arasındaki rekabetin ''fahiş'' noktalara varmış olmasının piyasaların sağlıklı çalışmasını tehlikeye düşürmekte olduğu kaydedildi. 
     Piyasa koşulları altında sözü edilen kuruluşların, salt aracı kurum çatısı altında ve salt aracı kurum hizmetleriyle geçmişte elde ettikleri gelirlere yaklaşmalarının zor göründüğü belirtilen raporda, sektörün sağlıklı şekilde yapılanabilmesi ve çalışabilmesi için aracı kurumlar arası ve hatta aracı kurum-banka arası konsolidasyon veya stratejik ortaklıklar kurulmasının hayati bir zorunluluk haline geldiği savunuldu. Raporda, şunlar kaydedildi 
     ''Sektördeki önderliğimizin ve gücümüzün devamı için aracı kurumlar arası ve hatta aracı kurum-banka arası konsolidasyonu veya stratejik ortaklığı bir zorunluluk olarak gören şirketimiz, Şekerbank T.A.Ş ile yapılması öngörülen stratejik ortaklığın kapsamı hakkında görüşmelere başlamıştır. Bu görüşmelerin olumlu sonuçlanması durumunda bir banka ortağı olmanın verdiği ekonomik gücün yanı sıra Şekerbank T.A.Ş'nin 200'e yakın şubesiyle Türkiye çapında geniş bir dağıtım ağına kavuşulacaktır.'' Raporda, ciddi bir tasarruf politikasıyla genel yönetim giderlerinde önemli bir azalma gerçekleştirildiği ve bu çerçevede bir şube ile 7 irtibat bürosunun kapatıldığına değinilerek, 2003 beklentilerine ilişkin olarak da ''Irak'ın yeniden yapılanmasında Türkiye'nin oynayacağı büyük rol dolayısıyla, 2003'ün çok olumlu bir süreçte devam edeceğini öngörmekte ve bu durumun gerek Türkiye, gerekse şirketimiz için önemli açılımlar sağlayacağı kanaatini taşımaktayız'' denildi. 
     
     ''HER TÜRLÜ ORTAKLIK VE SATIN ALMAYA AÇIĞIZ'' 
     Faaliyet raporunu okumasının ardından gazetecilerin sorularını da yanıtlayan Mehmet Kutman, Şekerbank ile yürütülen görüşmelerin içeriğine ilişkin bir soru üzerine, bu aşamada raporda yer alan bilgilerden daha fazla birşey söylemesinin mümkün olmadığını ifade etti. 
     Mehmet Kutman, görüşmelerin ne zaman sonuçlanacağı yönündeki soruya da ''Tahminlerden daha kısa sürede tamamlanacak'' yanıtını verdi. 
     Bir gazetecinin, ''Global, bankacılığa doğru mu gidiyor '' sorusu üzerine ise Kutman, böyle bir amaçlarının olmadığını ve bankacılığı bilmediklerini kaydederek, ''Biz, entegrasyondan doğacak maliyet düşüşü ve gelir artışından bahsediyoruz'' dedi. 
     Kutman, bir gazetecinin ''Aracı kurumlar satın alıyorsunuz. Şimdi de bir bankayla ortaklık söz konusu. Tekel mi oluyorsunuz Çok güçleniyorsunuz'' sözleri üzerine, şunları kaydetti 
     ''Yüzde 5 pazar payına tekel diyorsanız... Benim tekel tanımım yüzde 50'dir. Bu anlamda sektörde dünyada tekel olabilmiş bir kurum yok. Çok rekabetçi bir sektör.'' Mehmet Kutman, yeni ortaklık veya satın almaların olup olmayacağının sorulması üzerine, her türlü ortaklık veya satın almaya kapılarının açık olduğunu, bunu zaten 3 yıldır dile getirdiklerini söyledi. 
     Hükümetten umutlu olup olmadıklarına ilişkin soruyu Kutman, ''Ben bu hükümetten umutluyum. Beklenmedik gelişmeler oldu. Kıbrıs, Avrupa Birliği, savaş gibi... Başbakan olması gereken şahsın olmaması gibi garip, saçma sapan şeyler vardı. Ama bunlar geride kaldı. Bir önceki hükümet döneminde atılan temel ve yapılan reformlar çok önemliydi. Şimdi bir-iki tuğla, biraz harç, bir de üstüne bir çatı yaparsanız çok güzel... Yemyeşil bahçeli bir villa ortaya çıkar'' diye yanıtladı. 
     
     ''DÖVİZİN BURNUNU KALDIRMA ŞANSI YOK'' 
     Kutman, piyasalara ve geleceğe yönelik değerlendirmelerinin sorulması üzerine, şunları kaydetti 
     ''Tezkere geçmeyince ben de hayal kırıklığına uğrayanlardan biriydim ama, geriye dönüp baktığım zaman ne kadar şanslı olduğumuzu görüyorum. 30-35 milyar dolar yardım gelmedi ama biz çok çabuk rahata alışıyoruz. O para gelseydi 2000'de yaşanan belki 2004'te, 2005'te yaşanırdı. Gelmemesi olumlu olmuştur. Gidişat olumlu görünüyor ama çok kolay bir yıl geçmeyecek. Turizm iyiye gidecek. Savaş erken bitti. Dövizin burnunu kaldırma şansı yok. Yaz boyunca böyle gider. Yaz aylarında eksi enflasyon görürüz. En büyük canavar enflasyon... Ve o düşürülmeden Türkiye'de hiçbir şey olmaz. Biraz daha kemer sıkmayla hedeflere ulaşırız. Bunları yaparsak, 2004'te 2000 yılının Ocak ayını tekrar yaşayacağımıza inanıyorum. Hiçbirimiz rehavete kapılmamalıyız.'' Genel Kurula sunulan bilançoda, şirketin Vergi Barışı kapsamında matrah artırımında bulunduğu belirtildi. 
     Şirket, 2002'de 5 katrilyon 616 trilyon 35 milyar 15 milyon liralık net satış gerçekleştirdi. 
     




</TEXT>
</DOC>
