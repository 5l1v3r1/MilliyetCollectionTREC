<DOC>
<DOCNO> 182148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/son/sontur09.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Onları hazırlayın... İlk çocuklarda kardeş kıskançlığı... 
</HEADLINE>
<TEXT>

     Ailenin ilk çocuklarında sıkça görülen kardeş kıskançlığının önlenebilmesi için hamilelik döneminden başlayarak çocukların kardeş olgusuna hazırlanması gerektiği bildirildi. 
     Empati Psikolojik Danışma Merkezi Yöneticisi Psikolog Dr. Sema Bengi Gürkan, A.A muhabirine yaptığı açıklamada, doğduğu günden itibaren ailenin ilgi odağı haline gelen ilk çocukların, kardeşin gelmesiyle birlikte bu statüyü kaybetme endişesi içine girebileceklerini belirterek, aileleri duyarlı olmaları konusunda uyardı. 
     Kardeş olgusunun, özellikle küçük yaştaki çocuklarda kabul edilmesi zor bir durum olduğunu vurgulayan Gürkan, şunları söyledi 
     ''İlk çocuk kardeş geldiğinde kuma bulmuş gibi olur. Kardeşini çabuk kabul edemez. O güne kadar prens ya da prenses muamelesi gören çocuk, bu statüyü kaybedeceği endişesine kapılır. Bu durumun önüne geçmek için hamilelikten başlayarak çocuk, kardeş olgusuna hazırlanmalı, o sürecin içine katılmalıdır. Yeni bebek için beraber alışveriş yapmak, odasını beraber hazırlamak bu duruma alışmayı kolaylaştırır.'' Doğumdan sonra yeni bebeğin bazı sorumluluklarının kardeşe verilmesinin de önemli bir adım olduğunu vurgulayan Gürkan, ''Ona bebek için yapabileceği işler verin. Ya da bir oyuncağına bebek gibi bakması, giydirmesini, yemek yedirmesini isteyebilirsiniz'' dedi. 
     Gürkan, bebeklerin özellikle, ilk aylarda ihtiyaçlarının daha çok fiziksel olduğunu hatırlatarak, bu ihtiyaçlar karşılandıktan sonra mutlaka büyük çocuğa zaman ayrılması gerektiğini söyledi. 
     
     ÇOCUKTA GERİ DÖNÜŞLER YAŞANABİLİR 
     Kardeş kıskançlığının çocukta geriye dönüşlere neden olduğuna dikkati çeken Gürkan, şöyle konuştu 
     ''Çocukta, yeni bebek aileye katıldıktan sonra tuvalet alışkanlığı edinmiş olmasına karşın altına kaçırma, meme emme gibi bebeklere özgü davranışlar ortaya çıkabilir. Bunları soğukkanlılıkla karşılamak ve çocuğun üzerine düşmemek gerekir. Ona kendisinin artık büyüdüğünü bu davranışların bebeklik döneminde kaldığını uygun bir şekilde anlatmak önemli. Bu dönemde çocuğu davranışlarından dolayı ayıplamak, kızmak ya da cezalandırmak daha kalıcı sorunlara neden olabilir.'' Kardeş kıskançlığı ile baş etmek için çocuğun duygularıyla yüzleşmesini sağlamak gerektiğini belirten Gürkan, şöyle devam etti 
     ''Onun duygusunu kabul edin. Kardeşin olduğu için biraz endişelisin galiba diyebilirsiniz. Bu duyguyu hasır altı etmek, benim çocuğum kıskanmaz demek, doğru bir yaklaşım değil. Çocuk duygusuyla yüzleştiğinde ve size aktardığında, sizin de gereken davranışı göstermeniz ve önlem almanız kolaylaşır. İletişim kurmak çok önemli. Aksi halde çocuğun biriktirdiği bu duygular, içine kapanma, ya da öfke patlamaları şeklinde ortaya çıkabilir.'' 
     
</TEXT>
</DOC>
