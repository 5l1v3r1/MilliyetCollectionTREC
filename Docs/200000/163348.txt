<DOC>
<DOCNO> 163348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/son/sontur09.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahte kredi kartlarıyla 1 trilyon çektiler, yakalandılar 
</HEADLINE>
<TEXT>

     Sahte kredi kartları ile yaklaşık 1 trilyon lira çeken 16 kişi yakalandı. 
     Ankara Emniyet Müdürlüğü Kaçakçılık ve Organize Suçlar Şube Müdürlüğü Mali Büro Amirliği ekipleri, anlaşmalı oldukları işyerlerine kredi kartı bilgilerini kopyalamada kullanılan cihaz yerleştirerek kredi kartlarının manyetik şerit bilgilerini kopyalayıp, bu bilgilerle sahte kredi kartları hazırlayarak para çeken bir çete bulunduğunu belirledi. 
     Çete mensuplarının yakalanması için başlatılan çalışmalar sonucunda, Tolga T. adlı kişi, 11 Haziran 2003 günü yakalandı. Tolga T'nin işyerinde yapılan aramada, 1 adet kredi kartı kopyalamada kullanılan cihaz, 1 adet slip çekmede kullanılan cihaz, 1 adet bilgisayar ve çok sayıda slip çıktısı elde edildi. 
     Çalışmalarda, olayla bağlantılı olan Ümit Ç, Erdal O, Leyla A, Gürhan O. adlı kişilerin Denizli'de oldukları belirlendi. Denizli Emniyet Müdürlüğü ile ortak yürütülen operasyonlarda, söz konusu kişiler yakalanarak Ankara'ya getirildi. Ayrıca, bu kişilerle birlikte 30 adet sahte kredi kartı ve kullandıkları sahte kimlikler ele geçirildi. 
     Yakalanan kişilerin Ankara'da işbirliği yaptıkları Gökhan S, Cem A, Ercan E, Kemalettin K, Ayhan İ, Süleyman Ö, Aydın D, Gül B, Mustafa U, Orhan S. ve Fatma C. de yakalandı. Bu kişilerin üzerinde 6 adet sahte kredi kartı ve kullandıkları sahte kimlikler bulundu. 
     
     CİHAZ ALMAK İÇİN BİLGİSAYAR HIRSIZLIĞI 
     Gökhan S, Ümit Ç. ve Süleyman Ö'nün, kredi kartı kopyalamada kullanılan cihazı temin edebilmek için, 2003 yılında, Mersin'de üç ayrı işyerinden 37 adet, Bursa'da bir işyerinden 30 adet olmak üzere toplam 67 adet bilgisayar çaldıkları, bu bilgisayarların bir kısmını Ankara'da sattıkları tespit edildi. Çalıntı bilgisayarları satan O.S, ile F.C. de yakalandı. 
     Bu arada, yakalanan kişilerden Gökhan S'nin 2002 yılında Amasya Cezaevi'nden firar etmekten, Ümit Ç'nin ise Gökhan S'ye firarında yardımcı olmaktan, Erdal O'nun İzmir Emniyet Müdürlüğü ve Ankara Emniyet Müdürlüğü'nce sahtecilik ve dolandırıcılık suçundan, Erdal E'nin Ankara Emniyet Müdürlüğü'nce dolandırıcılık suçundan arandıkları belirlendi. 
     Sahte kredi kartı dolandırıcılığı olayına karışan ve yakalanan toplam 16 kişinin, başta Ankara olmak üzere çeşitli illerde sahte kredi kartlarını kullanarak bankaları ve hesap sahiplerini yaklaşık 1 trilyon lira zarara uğrattığı kaydedildi. 
     Yakalanan kişiler Ankara Adliyesi'ne sevk edildi. 
     
</TEXT>
</DOC>
