<DOC>
<DOCNO> 194774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sondun37.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye - AB Troykası toplantısı sona erdi... Olumlu açıklamalar 
</HEADLINE>
<TEXT>

     İtalya'nın başkenti Roma'da yapılan Türkiye-AB Troykası toplantısı sona erdi. 
     AB Komisyonu'nun Türkiye İlerleme Raporu'nun yayınlanmasının ardından Türkiye ile AB arasındaki ilk buluşma niteliğindeki toplantıya Dışişleri Bakanı ve Başbakan Yardımcısı Abdullah Gül, İtalya Dışişleri Bakanı Franco Frattini, İrlanda Dışişleri Bakanı Brian Cowen, AB Ortak Dış Politika ve Savunma Yüksek Temsilcisi Javier Solana ve AB Komisyonu'nun genişlemeden sorumlu üyesi Günter Verheugen katıldı. 
     Daha sonra düzenlenen basın toplantısında Frattini, dönem başkanı olarak Türkiye'nin AB üyeliğini kararlı biçimde desteklediklerini yineledi. 
     Türkiye'de yapılan reformları olumlu bir gelişme olarak niteleyen Frattini, toplantı sırasında gündeme gelen güvenlik, savunma ve kitle imha silahlarıyla mücadele konularında taraflarla Türkiye arasında görüşbirliği bulunduğunu belirtti. 
     Frattini, Türkiye'nin bölgedeki istikrar açısından da önemli bir ülke olduğunu şu sözlerle dile getirdi 
     ''Türkiye'nin istikrara kavuşması gereken bir bölgede ne denli önemli role sahip olduğunu hepimiz biliyoruz. Irak'ın istikrarının yanı sıra Türkiye'nin bölgedeki komşu ülkelerle iyi ilişkiler içinde olmasını da sevinçle karşılıyoruz. Özellikle Suriye ile ilişkilerde Türkiye olumsuz bir dönemi geride bırakarak, komşuluk ilişkilerini giderek daha iyi bir noktaya doğru götürmektedir. Bölgedeki barış için önemli ilkelerden biri olan Suriye ile Türkiye'nin ilişkilerinin iyileşmiş olması olumlu bir faktör.'' 
     
     GÜL ''TÜRKİYE'DEKİ REFORMLARIN AVRUPA TARAFINDAN FARK EDİLMESİ SEVİNDİRİCİ'' 

     Dışişleri Bakanı Abdullah Gül de, basın toplantısında, ''Türkiye'deki reformların Avrupa tarafından fark edilmesinin sevindirici'' olduğunu söyledi. 
     Toplantı sırasında Türkiye ile AB arasındaki tüm konuların samimi şekilde ele alındığını belirten Gül, Türkiye'nin reformları uygulama konusundaki kararlılığını Avrupalı meslektaşlarına anlattığını kısa sürede bu konuda önemli mesafeler alındığına dikkatlerini çektiğini belirtti. 
     Gül, ''İlerleme Raporu'nda, Türkiye'deki reformların övgüyle karşılanmasından dolayı kendilerine teşekkür ettim. Bu bahiste gördüğümüz bazı gözden kaçan yanlışları kendilerine sözlü olarak ifade ettim. Bunları daha sonra bir rapor olarak kendilerine sunacağımızı belirttim'' dedi. 
     
     SOLANA ''TÜRKİYE DÜNYA BARIŞI İÇİN KİLİT ÜLKE'' 

     Solana da, toplantıyı yapıcı bir görüşme olarak niteleyerek, ''Tüm dünyada etkisini hissettiren kriz ortamında Türkiye dünya barışı açısından kilit ülke. Türkiye de bölgede olumlu bir rol oynayabilir. Türkiye'nin bölgede önemli bir aktör olduğunu düşünüyoruz'' diye konuştu. 
     
     VERHEUGEN ''TÜRKİYE HEDEFLERE GİTTİKÇE YAKLAŞIYOR'' 

     Verheugen ise ''son derece yapıcı'' diye nitelediği görüşme sonrasında kısa bir değerlendirme yapmakla yetindi. 
     Verheugen, ''Üyelik süreci bağlamında Türkiye komisyonun belirttiği hedeflere giderek yaklaşıyor. Reformların gerek niteliğinde gerekse hızında belirgin bir iyileşme gözleniyor. Gelecek Ekim ayında komisyonun yayınlayacağı ilerleme raporunda son derece objektif davranacağımı söyleyebilirim'' dedi. 
     
     KIBRIS GÜNDEMİN EN ÖNEMLİ KONULARINDAN 

     AB dönem başkanı İtalya'nın Dışişleri Bakanı Frattini, toplantıda, Kıbrıs sorunun da gündeme geldiğini söyledi. 
     Frattini, ''Avrupalılar olarak Türkiye'den Kıbrıs sorununun çözüme kavuşturulması için yardımcı olmasını talep ettik. Zira bu sorunun çözülmesine büyük önem veriyoruz. Türkiye de bu talebimize karşılık olumlu bir tavır sergilemektedir'' dedi. 
     Dışişleri Bakanı Gül de, görüşmeler sırasında Avrupalı meslektaşlarına Kıbrıs'ın siyasi kriterlerle ilgili bir mesele olmadığını belirttiğini ve bunun onlar tarafından da kabul edildiğini söyledi. 
     Gül, bununla birlikte Türkiye'nin Kıbrıs'ta çözümden yana olduğunu belirterek, ''Bu konuda gerçekçi olmamız gerektiğinin farkındayız. Adadaki gerçekleri nazarı itibara alarak bir uzlaşma zemini oluşturulmasını arzuluyoruz. Ancak uzlaşma iki taraflıdır. Türk kesimindeki demokratik seçimler sonrasında temennimiz sorunun uzlaşmayla çözümlenmesi'' diye konuştu. 
     Abdullah Gül, Kıbrıs sorunun çözümünde Mayıs 2004'e kadar bir sonuca ulaşma konusunda ümitli olduğunun altını çizdi. 
     Gül, çözümün ayrıntılarına ise girmedi. 
     Bir gazetecinin, ''çözüm Annan planı çerçevesinde mi olacak'' şeklindeki sorusuna karşılık, ''BM'nin gayretlerini desteklediğimizi herkes biliyor. Çözüm için üzerimize ne düşerse yaparız. Ancak bu tek taraflı olmaz. Her iki tarafın da uzlaşmaya yanaşması gerekir'' dedi. 
     Dışişleri Bakanı Gül, toplantının ardından Roma'dan yurda dönmek üzere ayrıldı. 
     
</TEXT>
</DOC>
