<DOC>
<DOCNO> 186415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/yazar/dundar.html </URL>
<DATE> 2003/10/04/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
..Ve nihayet Azrail de sahnede 
</HEADLINE>
<TEXT>

   
   Yarın Amerika'da bir konser olacak ve sahnede birisi ölecek. Bu, büyücünün cam fanusunda görünen bir kara kehanet değil bir konser davetinin taahhüdü... 
   Amerikalı hard rock grubu Hell on Earth "Yeryüzünde Cehennem" , Florida'ya bağlı St. Petersburg kentinde vereceği konserde bir hayranlarının sahnede intihar edeceğini, web sitesinden www.hellonearth.com duyurdu. 
   Hell on Earth, "sıra dışı şovlar"ıyla adını duyurmuş bir topluluk... Sahnede bir ineğe tecavüz etmek ya da fare leşlerini süt dolu bir miksere atıp, bu "kokteyl"i izleyicilere içirmek gibi atraksiyonları var. 
   Ama bu sonuncu şov, en iddialısı... 
   Çünkü bu kez işin içinde ölüm var. 
   
   Her şey, grubun 33 yaşındaki solisti Billy Tourtelot'nun internet adresine yollanan bir hayran mesajıyla başladı. Ölümcül bir hastalığın pençesine düştüğünü söyleyen hayran, eyalet yasalarının kendisine ötanazi yaşamına son verme hakkı vermediğini yazıyor ve "ölüm hakkı"na dünyanın dikkatini çekebilmek için bir yol bulduğunu söylüyordu 
   Topluluğun 4 Ekim St. Petersburg konserinde sahneye çıkıp bir konuşma yapacak ve sonra da tüm seyircilerin gözleri önünde intihar edecekti. 
   Grup üyeleri başta bu teklife kuşkuyla baktı. Ama sonra hastayla tanışıp biraz araştırma yapınca işin ciddiyetini fark ettiler. 
   Sonucu Billy Tourtelot geçen hafta açıkladı ve "istemli ötanazi hakkına karşı duyarlılık yaratmak için 4 Ekim konserimizde, tedavi şansı olmayan bu hayranımızın intihar etmesine izin vereceğiz" dedi. Metot olarak başa poşet geçirmeyi düşünüyorlardı. Konser, bu en çarpıcı bölümüyle birlikte internet üzerinden yayımlanacaktı. 
   Ardından hayranın teşekkür açıklaması geldi 
   "Acılarıma son vermeme yardımcı olduğu için gruba teşekkür ederim. Elbette bir doktorun yardımcı olmasını tercih ederdim, ama yasalar buna izin vermiyor. Bize de ya acılarla yaşamak ya da başımızın çaresine bakmak kalıyor." 
   
   Tabii kıyamet koptu. 
   Polis şefi bu suça izin vermeyeceklerini açıkladı. Federal savcı grup hakkında "intihara teşvik" suçlamasıyla soruşturma başlattı. 
   Tourtelot "Biz kimseyi teşvik etmiyoruz, sadece istediğini yapma şansı tanıyoruz" diye itiraz etti 
   "Şayet bir insan ülkesi için ölebiliyorsa, niye kendisi için de ölemesin" dedi. 
   Tartışma büyüyünce konserin verileceği salonun yetkilileri "şovun" iptal edildiğini açıkladı. Bunun üzerine grup, konseri eyalet sınırlarının dışındaki bir arazide yapacağını duyurdu. 
   
   Ancak bu da kolay değil. Çünkü ABD'de aktif ötanazi yasak... Örneğin California'da, "6 ay içinde öleceği 2 doktor tarafından belgelenen hastaların, istediği yer ve zamanda ölümüne cevaz verilmesini" öngören tasarı, 10 yıl önceki bir referandumda reddedildi. 
   Bu da, insan bedeninin kime ait olduğu tartışmasını doğurdu 
   İrademiz dışında meydana gelmiş bu bedenin varlığına son vermeye hakkımız var mı, yok mu Acılar içinde kıvranan bir vücuda ölüm izni vermemek ona eziyet sayılmaz mı Ötanazi bir hak mıdır, suç mu 
   Bunlar ilginç tartışmalar. Ancak son gösteriyle gündeme gelen olayın, insanoğlunun serüveni açısından ilginç bir boyutu var. Bizim, köprü intiharlarından tanıdığımız bir boyut bu 
   "Can vereceksem, bari kameralar önünde ya da sahnede vereyim, cesedim meşhur olsun" demek... Ölümü bir şova dönüştürmek... 
   "Gösteri toplumu", sonunda Azrail'i bile sahneye çağıracak kadar cazibe kazanmışa benziyor. 
   Evet, biraları kapıp internet başına geçin bugün ekranda ölüm var. 
   
      
   
</TEXT>
</DOC>
