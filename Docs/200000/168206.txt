<DOC>
<DOCNO> 168206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/yasam/yas01.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İkizler hiç göz göze gelemeden öldüler 
</HEADLINE>
<TEXT>

Lale gazetecilik, kardeşi Ladan ise avukatlık yapmak istiyordu. 'Birbirlerinin gözlerine bakabilmek' ise ortak dilekleriydi ama olmadı. İranlı siyam ikizleri, ayrılma operasyonu sonunda öldü 
     DIŞ HABERLER SERVİSİ 

     Singapur'da birbirlerinden ayrılmak için zorlu bir ameliyata giren 29 yaşındaki İranlı yapışık ikizler, ameliyattan kısa bir süre sonra can verdi. Raffles Hastanesi'nde 28 kişilik cerrah ve 100 kişilik asistan ekibi tarafından yürütülen zorlu ameliyatın 53'üncü saatinde, kardeşlerin birbirinden ayrıldığı açıklandı. Bu açıklamanın ardından ise önce Ladan, ardından da Lale Bijani'nin ölüm haberleri geldi. 
     
     Beyinleri ayırmak zordu 
     Ameliyatta öncelikle ikizlerin beyinlerindeki ortak ana damar ayrılmış, orijinal damar ikizlerden birinde kalırken, diğerine de Ladan Bijani'nin kalçasından alınan damar nakledilmişti. 29 yıldır yapışık olarak yaşayan kardeşlerin beyinlerinin ve kafataslarının ayrılması aşamasında ise, beyinlerin birbirinin içine geçmiş olması nedeniyle beklemedikleri zorluklarla karşılaşıldı. 21 saat süren çalışmanın sonunda, beyinler ayrıldı ancak ikizler kurtarılamadı. 
     
     Ölümü göze almışlardı... 
     İranlı ikizler, ölüm riskini göze alarak ameliyat olmayı tercih etmişlerdi. Alman doktorlar, 1996 yılında, Bijani kardeşlerin ameliyatla ayrılma isteğini, ölümcül olabileceği gerekçesiyle reddetti. Ancak siyam ikizleri, ameliyatı gerçekleştirecek doktor arayışlarını kararlılıkla sürdürdüler ve Singapurlu beyin cerrahı Keith Goh'u, ameliyatı gerçekleştirmeye ikna ettiler. Zorlu operasyon, yetişkin yapışık ikizlerin birbirinden ayrılmasını hedefleyen ilk operasyon olarak tıp tarihine geçti. İkizlerden Lale Bijani gazeteci olmak, Ladan Bijani ise avukatlık yapmak istiyordu. 
     
     İran halkı yasta 
     İran'ın Firuzabad kentinde doğan ve Tahran Üniversitesi'nde hukuk eğitimi gören ikizlerin ölümü, İranlılar arasında büyük üzüntü yarattı. İran televizyonu, ikizlerin ölümünü normal yayınını keserek duyurdu. Bazı dükk nlar kepenk indirdi. Singapur'da hastanenin önünde toplanan İranlılar da gözyaşlarına boğuldu. 
     
İşte son mektupları...      Lale ve Ladan Bijani kardeşlerin ameliyattan bir hafta önce yazdıkları mektup, operasyonun yapıldığı Raffles Hastanesi'nin internet sitesinde yayımlandı. İranlı ikizler, mektupta son aylarda kendilerine destek verenlere şöyle sesleniyor 
     
     "Sevgili Dostlar, 
     Hepinize iyi dilekleriniz için teşekkürler. Dünyanın dört bir yanından yağan kartlar ve mailler bizi duygulandırdı ... Her gün operasyonumuzun iyi geçmesi için dua ediyoruz. Heyecanlıyız, çünkü 28 yıldır bunu bekliyoruz. Lütfen bizim için, 'umut operasyonu'nun başarılı olması için dua edin. İkimiz bu yolculuğa birlikte başladık. Operasyonun, bizi bu zorlu yolun sonuna getirmesini, böylece yeni hayatlarımızı iki ayrı insan olarak sürdürmeyi umuyoruz. Tanrı hepinizi korusun" 
     

</TEXT>
</DOC>
