<DOC>
<DOCNO> 189655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/yazar/tamer.html </URL>
<DATE> 2003/10/19/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Gençler, sağlam giysi istemiyor 
</HEADLINE>
<TEXT>

   
   Vestel Grubu İcra Kurulu üyesi Cengiz Ultav, hafta içinde yapılan 12. Ulusal Kalite Kongresi'nde, şaşırtıcı başarılarının sırrını anlatırken, dünyanın öbür ucundaki müşterileri ve rakipleri sürekli sıkı takip altında tutmanın önemini vurgulamıştı 
   "Analizlerimiz sonucunda Uzakdoğulu üreticilerin, müşteriyi anlamak için çok gayret sarfetmediklerini ve tüm dünyaya kısıtlı sayıda 50 - 100 modelle hükmettiklerini belirledik. Derhal radikal bir değişiklik yaparak, model sayımızı 2000'lere taşıyan farklılık differentiation stratejisi uygulamaya başladık. 300 marka ve 2000 modeli içeren 12 milyon adetlik toplam üretimimizin sipariş büyüklüklerinde, müşteriye en küçük bir kısıtlama yok." 
   
   Tekstilde yeni kalite 
   Karamancı Holding şirketlerinden Orta Anadolu Ticaret ve Sanayi'nin Mali İşler Direktörü İrfan Ergun'dan bir başka oturumda dinlediğimiz tekstil sektöründeki dönüşüm de, özünde elektronik sektöründekinden farklı değildi 
   "İnsanlar, özellikle gençler eskisi gibi alıp 5 yıl kullanılacak çok sağlam giysiler istemiyorlar artık. Hoşlarına giden bir ürünü makul fiyata almak, 2 - 3 ay kullandıktan sonra, onu bırakıp yeni ürünler kullanmak istiyorlar. Üretici için artık sürat, esneklik ve küçük seriler önemli. Klasik kalite anlayışı yerine kendisini müşterinin arzularına göre şekillendiren kalite anlayışı öne çıkıyor." 
   
   Zara'nın başarısı 
   Ergun'un verdiği rakamlara göre ABD'de iskontolu satış yapan perakendecilerden Wal Mart'ın satışları 15, Target'ın 8, Kohl's'un 22 artarken, üst fiyat dilimindeki perakendecilerin satışlarında ciddi düşüş var. Konfeksiyonun son yılların parlayan yıldızları ise moda bilincini dikkate alan ve düşük maliyetlerle çalışan İsveç'li H M ve İspanyol kökenli Zara 
   "Özellikle Zara moda bilinci, esnekliği, düşük maliyetleri ve inanılmaz hızı ile dikkat çekiyor. Sermaye yoğun süreçleri kendi bünyesinde, emek yoğun süreçleri Portekiz ve Türkiye gibi ülkelerde gerçekleştiren firma, üründe yılda 24 devir yapıyor. Müşteri mağazayı sık sık ziyaret etmek ve beğendiği ürünü de hemen almak zorunda Her seferinde mağazada yeni cazip ürünler olduğu için de satışlar hep canlı." 
   
   Exit seçeneği 
   Kalite Kongresi'nin en başarılı konuşmacılarından Brüksel Özgür Üniversitesi Uygulamalı Ekonomi Bölümü öğretim üyesi Prof. Ali Bayar'ın da dediği gibi günümüzde geçerli olan sistemik rekabet, sadece elitlere değil, her gelir düzeyindeki insana en yoksul da dahil sistemden "exit" çıkış seçeneği sunuyor. Bu "sistemden çıkış", çalışmak için bir başka ülkeye gitmekten, yukarıdaki örneklerde olduğu gibi marka bağımlılığını elinin tersiyle itmeye kadar uzanabiliyor. 
   
   Sistemik rekabet 
   Prof. Bayar'a göre 1990 öncesinin, "sınırları çizilmiş sistemler arası rekabet" ortamı kolaydı. Bugünse yaygın kanının aksine sadece ABD'nin söz sahibi olduğu tek kutuplu bir dünya kesinlikle söz konusu değil. ABD'den Avrupa'ya, Çin'den Japonya, Asya Kaplanları ve Güney Amerika'ya tüm tarafların birbirleriyle rekabet halinde oldukları çok girift bir sistemik rekabet söz konusu. 
   Bu karmaşık rekabet ortamında hızla artan mal, sermaye ve işgücü dolaşımı, sadece şirketler üzerinde değil, devletler üzerinde de müthiş bir baskı oluşturuyor. Artık hükümetler, aldıkları kararların sermaye ve işgücü dolaşımını nasıl etkileyebileceğini, dahası diğer ülke hükümetlerinin ne tür kararlar aldıklarını da hesaba katmak zorunda. 
   
      
   
   
</TEXT>
</DOC>
