<DOC>
<DOCNO> 185139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/sonspo02.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi Okan ve Ganea Türkiye'nin en iyi ikilisi olacak... 
</HEADLINE>
<TEXT>

     Bursaspor Teknik Direktörü Gheorghe Hagi, Konyaspor karşısında çok iyi mücadele ettiklerini belirterek, ''Futbolcularıma bana güzel bir galibiyet yaşattıkları için teşekkür ediyorum'' dedi. 
     Hagi, maçın ardından düzenlediği basın toplantısında, Konyaspor karşısında aldıkları 2-1'lik galibiyete sevindiklerini, ancak bunu abartmayarak, çalışmaya devam etmek zorunda olduklarını söyledi. 
     Ligde başarılı olabilmek için hırslı oynamayı sürdürmeleri gerektiğini anlatan Hagi, ''Futbolcularıma bana güzel bir galibiyet yaşattıkları için teşekkür ediyorum. Onlara güvendim. Onlar da bu galibiyetle değerli futbolcu olduklarını gösterdiler. Futbol bir gösteri oyunudur. Bu akşamki maçta da her şey vardı'' diye konuştu. 
     Hagi, Okan ve Ganea'nın gol atmasına çok sevindiğini belirterek, ''Okan ve Ganea uyum sorununu yavaş yavaş atıyor. Bana göre Türkiye'nin en iyi ikilisi olacaklar'' yorumunu yaptı. 
     Maçta 7 sarı, 3 de kırmızı kart gösteren hakem Çetin Sarıgül'ün yönetimiyle ilgili soruları ise Hagi, ''Beni takımımın futbolu ilgilendiriyor. Hakemlerle ilgili yorum yapmam'' diyerek yanıtladı. 
     
     KONYASPOR CEPHESİ 

     Konyaspor Teknik Direktörü Hüsnü Özkara ise iyi oynayan ve galibiyeti hak eden tarafın kendileri olduğunu söyledi. 
     Maça iyi başladıklarını, ancak Cem'in kırmızı kartla atılmasının ardından oyun kurgularının bozulduğunu anlatan Özkara, ''11'e 11 oynasaydık Bursaspor'un bizi yenmesi mümkün değildi. Bırakın yenmek, kalemize bile gelemezdi'' dedi. 
     Özkara, hakemin yönetimiyle ilgili olarak ise ''Ben kimseyi eleştirmiyorum. Bütün Türkiye, televizyonlardan nasıl bir yönetim gösterdiğini görecek'' diye konuştu. 

     
</TEXT>
</DOC>
