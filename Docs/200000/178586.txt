<DOC>
<DOCNO> 178586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/siyaset/siy05.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Görüş'te davet krizi... 
</HEADLINE>
<TEXT>

   Erdoğan'ın Almanya ziyaretinde Türk dernekleriyle yapacağı toplantıya çağırılmayınca sinirlenen Milli Görüş Teşkilatı Genel Başkanı Yavuz, kriz yarattı 
   ÇİĞDEM BAĞRIAÇIK Berlin 

   
   Başbakan Recep Tayyip Erdoğan'ın 28 Şubat sürecinden sonra yollarını ayırdıklarını söylediği Milli Görüş'ün Avrupa'daki temsilcisi İslam Toplumu Milli Görüş Teşkilatı İGMG , Başbakan'ın bu ülkeye yapacağı resmi ziyaret öncesinde davet krizi çıkardı. 
   Erdoğan'ın 1 - 3 Eylül günlerinde Almanya'ya yapacağı resmi ziyaret için geri sayım başlarken Başbakan'ın Berlin'de Türk dernek temsilcileriyle toplantısına katılmak isteyenler arasında çekişme başladı. AKP'ye yakınlığıyla bilinen Müstakil Sanayici ve İşadamları Derneği MÜSİAD ile İGMG'nin ön plana çıkma isteği Berlin Büyükelçiliği'ni zor durumda bıraktı. 
   
   İGMG Davetliyiz 
   Erdoğan'ın Berlin'de Türk dernek temsilcileriyle yapacağı toplantıya çağrılmayınca sinirlenen İGMG Genel Başkanı Yavuz Çelik Karahan, listeleri hazırlayan Türk Büyükelçiliği'ne başvurarak "Bana bağlı dernekleri çağırıyor, beni neden çağırmıyorsunuz" diye sordu. Karahan'ın yol açtığı kriz nedeniyle davetliler listesi Ankara'da Dışişleri Bakanlığı ile Berlin arasında gidip geldi. Büyükelçiliğin Karahan'ı, hakkındaki cinayet ve kimlik değiştirme haberleri nedeniyle davetli listesine almadığı ve Ankara'nın onayını sorduğu bildirildi. 
   İGMG yetkilileri Karahan'ın protokole dahil edildiği haberlerini yayarken, Dışişleri Bakanlığı ile Türkiye'nin Berlin Büyükelçiliği bu konuda açıklama yapmadı. İGMG, Türkiye'de de, Dışişleri Bakanı Gül'ün diplomatlara "örgütün dışlanmaması" yolundaki genelgesi nedeniyle uzun süre tartışılmıştı. 
   
   8 ay yattı    İGMG'nin Genel Başkanlığı'na iki yıl önce seçilen ve Köln'de yaşayan Yavuz Çelik Karahan'ın asıl adı Osman Yobaş. 1967'de Kırşehir'de 14 yaşındayken arkadaşı Mustafa Ay'ı boş sandığı bir tüfeğin namlusundan çıkan fişekle vuran Yobaş hakkında kamu davası açıldı. Yobaş, bir ıslahevinde 8 ay yattıktan sonra adını değiştirerek ortalıktan kayboldu. Ancak izi, Almanya'daki Milli Görüş'ün başına geçtikten sonra bulundu. 
   
   
</TEXT>
</DOC>
