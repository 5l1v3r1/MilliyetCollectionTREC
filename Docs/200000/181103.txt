<DOC>
<DOCNO> 181103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sontur12.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Telefon ihbarı 6 yıllık acı olayı çözdü... 
</HEADLINE>
<TEXT>

     Bursa'da, 1997 yılında hastaneden kaçırılan bebeğin bakımsızlıktan ölmesi olayıyla ilgili olarak gözaltına alınan 4 kişi adliyeye sevk edildi. Ölen bebeğin babası ve yakınları adliyeye getirilen zanlılara saldırdı. 
     Bursa'da, Halime-Adnan Çınar çiftinin Zübeyde Hanım Doğumevi'nde dünyaya gelen erkek bebeği 1997 yılında kaçırılmıştı. Anne Halime Çınar, bebeğinin kaçırılmasından iki gün sonra, üzüntüye dayanamayarak hayatını kaybetmişti. 
     Bursa Emniyet Müdürlüğü bir telefon ihbarı sonucu, 6 yıl önce Zübeyde Hanım Doğumevi'nden bebek kaçırma olayı ile ilgili olarak, Afyon, Antalya ve Ordu'da düzenlediği operasyonlarda yakaladığı 4 kişiyi, adliyeye sevk etti. 
     Polisin geniş güvenlik önlemleri altında adliyeye getirilen zanlılar Elfide I. 43 , Saniye A. 39 , Dursun Ç. 43 ve Esfet Ö. 58 , ölen bebeğin babası Adnan Çınar ve yakınlarının saldırısına uğradı. Adliye önünde yaşanan kısa süreli arbedenin ardından Adnan Çınar ve yakınları, polisler tarafından güçlükle sakinleştirildi. 
     Acılı baba Adnan Çınar, önce bebeğini ardından da eşini kaybetmenin üzüntüsünü yıllardır yaşadığını ifade ederek, olayın ardından hastane yetkililerinin, kendisini, hastaneye olan 8 milyon liralık borcunu ödememek için bebeği kaçırmakla suçladıklarını söyledi. 
     Çınar, hastane yetkililerinin ihmali nedeniyle bebeklerinin kaçırıldığını belirterek, ''Ben bir babayım, bunu nasıl yapabilirim Hastane yetkililerinin ihmali yüzünden önce bebeğim çalındı. Ardından hastanenin ilgisizliğinden dolayı zamanında tedavi yapılmayan eşim öldü. İhmali olanlar şimdi ne cevap verecekler Onları Allah'a havale ediyorum'' diye konuştu. 
     Olayla ilgili olarak, halen firarda olan Nurettin D'nin yakalanması için çalışmalar sürdürülüyor. 

     
</TEXT>
</DOC>
