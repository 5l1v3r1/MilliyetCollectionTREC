<DOC>
<DOCNO> 154127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/guncel/gun04.html </URL>
<DATE> 2003/05/03/ </DATE>
<TIME>  </TIME>
<AUTHOR> BİTTİ  </AUTHOR>
<HEADLINE>
Tam 30 saat sonra hayata geri döndü 
</HEADLINE>
<TEXT>

     Çeltiksuyu Yatılı İlköğretim Bölge Okulu'nun enkazındaki arama - kurtarma çalışmalarında canlı bulma ümidi giderek kaybolurken, dün bir mucize gerçekleşti. Kurtarma ekipleri enkazdan bir ses geldiğini söyleyince, hemen çevredeki veliler susturuldu, cep telefonları kapatıldı. Hemen köpekler ses gelen yere getirildi. Arama çalışmaları enkazın en üst kısmının orta kesimlerinde yoğunlaştırıldı. 10 saat süren çabaların ardından dün saat 09.40'ta yani depremden 30 saat sonra 13 yaşındaki Enes Güncel, enkazdan sağ olarak çıkarıldı. Çok korktuğunu belirten Enes, "Aynı odada yattığım arkadaşlarımın tamamı öldü. Arkadaşımın ranzası üzerime düşünce canım çok acıdı. Ranzayı kaldıramadım. Yorulunca uyudum, sabah bağırmaya başladım" dedi. 
     YİBO'daki enkaz kaldırma çalışmalarını, veliler kadar okulun öğretmenleri de umutla izledi. Öğretmenler Bahar Yılmaz, Gonca Ural, Saim Aslan ve Erdal Yılmaz okul çevresinde bekleyişlerini sürdürürken, bir yandan da büyük korku yaşayan çocukları sakinleştirmeye çalıştı. Ural, kurtarma ekipleriyle birlikte enkazın üzerine çıkıp öğrencilerini aradı. Ancak arama çalışmaları sırasında bir öğrencisinin cesediyle karşılaşan Ural, bir anda soğukkanlılığını kaybedip gözyaşlarına boğuldu. 
     
     UMUTLAR TÜKENDİ 
     Bu arada okul enkazındaki çalışmaları sürdüren Özel Kuvvetler Doğal Afetler Arama-Kurtarma Tabur Komutanı Binbaşı Oğuz Tozak, bir insanın enkaz altında en fazla 5 gün yaşayabileceğini belirterek, umutlarının yavaş yavaş azaldığını söyledi. Okulda ağır iş makineleri çalışmaya başlarken, Vali Yardımcısı Ahmet Aydın, enkazda 35-40 öğrenci olduğunu tahmin ettiklerini söyledi. 
     
Gonca Öğretmen yıkıldı      Enkazdaki öğrencilerini kurtarmak için yardıma gelen Gonca Öğretmen, bir öğrencisinin cesediyle karşılaşınca gözyaşlarına boğuldu. 
     


GÜNCEL 





















</TEXT>
</DOC>
