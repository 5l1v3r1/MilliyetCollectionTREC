<DOC>
<DOCNO> 184141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sonspo20.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Metin Tekin ve Altay'ın yolları ayrıldı... 
</HEADLINE>
<TEXT>

     İkinci Futbol Ligi A Kategorisi'nde yer alan Altay'da, teknik direktör Metin Tekin'in sözleşmesinin karşılıklı anlaşarak feshedildiği bildirildi. 
     Kulüp başkanı Ahmet Taşpınar, düzenlediği basın toplantısında Kayseri Erciyesspor yenilgisinden sonra İstanbul'a giden Tekin'in kendilerini arayarak, görevi bırakmak istediğini bildirdiğini anlattı. 
     Tekin'in olgun bir davranış sergilediğini belirten Taşpınar, şöyle konuştu 
     ''O atmosferde ben olsam soyunma odasında istifamı açıklardım. Ancak hocamız göreve devam etmesinin doğru olmayacağını, bırakmak istediğini belirtip değerlendirmeyi bize bıraktığını söyledi. Kendisine teşekkür ediyoruz. Tekin ile yollarımızı ayırdıktan sonra görevlendirdiğimiz 3 yönetici Reha Kapsal ile görüştü. Ancak Kapsal görev kabul etmek istemediğini söyledi. Teknik direktör arayışlarımız sürecek. Bu konuda basın bizi sıkıştırmasın.'' Küme düştükten sonra takımdan 12 oyuncunun ayrıldığını ancak güvendikleri bir kadro oluşturarak lige başladıklarını anlatan Taşpınar, ''Daha Kocaelispor maçından itibaren tepkiler başladı. Yedek kulübesinin arkasına geçerek, teknik direktörün eşine küfretmek değil taraftarlıkla, insanlıkla bağdaşmaz'' dedi. 
     Altay'ı Yimpaş Yozgatspor maçına antrenör Sinan Turhan hazırlayacağı belirtilirken, siyah-beyazlılar kamp çalışmaları için Nevşehir'e hareket etti. 
     
</TEXT>
</DOC>
