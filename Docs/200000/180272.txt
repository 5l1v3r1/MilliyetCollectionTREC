<DOC>
<DOCNO> 180272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/soneko17.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmara Bölgesi'nde ambalajlı et ve sütler bozuk çıktı 
</HEADLINE>
<TEXT>

     Tüm Tüketicileri Koruma Derneği'nce TTKD , son 2 yılda analiz ettirilen ambalajlı et ve süt ürünlerinin önemli oranının bozuk çıktığı iddia edildi. 
     TTKD Genel Başkanı Mehmet Barak, 2001 ve 2003 yılının temmuz ayları arasında İstanbul ve Marmara bölgesindeki hipermarketlerden alınan toplam 1434 gıda numunesinden ancak yüzde 50,4'ünün standartlara uygun çıktığını söyledi. 
     Standartlara aykırı ürünlerin başında ambalajlı et ve süt ürünlerinin geldiğini savunan Barak, ''Analiz ettirdiğimiz bu ürünlerin yüzde 80'i bozuk çıktı'' dedi. 
     Alınan numunelerden, et ürünleri içinde bozuk olanlarda ilk sırayı yüzde 85.5 ile köfte ve yüzde 83 ile kıymanın aldığını da iddia eden Barak, bunları yüzde 76.5 ile kavurmanın izlediğini öne sürdü. 
     Alınan döner numunelerinden yüzde 45.7'sinin, pastırma numunelerinden yüzde 63.2'sinin, sosis numunelerinin ise yüzde 59.5'inin bozuk çıktığını iddia eden Barak, süt ürünleri numunelerinden tulum peynirinin yüzde 90'ının, lor peyniri numunelerinin yüzde 81.8, beyaz peynir numunelerinin de yüzde 58.6'sının standartlara uymadığını savundu. 
     
     ''ÜRETİMDE HİJYEN KURALLARINA UYULMUYOR'' 

     Alınan numunelerden tereyağı ve kaşar peynirindeki bozuk ürün oranının yüzde 50'yi bulduğunu öne süren Barak, ''Bu rakamlar, tüketici sağlığı açısından ürkütücüdür'' diye konuştu. 
     Piyasaya bozuk ürün sunulmasında en büyük sorumluluğun üreticilerde olduğunu belirten Mehmet Barak, şunları kaydetti 
     ''Firmalar, üretimde hijyen kuralarına uymuyor. Hipermarket yöneticilerinin birçoğu da sorumsuz davranıyor. Sattıkları gıdanın içinde kanser yapıcı aflatoksinin olması dahi onları fazla ilgilendirmiyor. 
     1995 yılında yürürlüğe giren Tüketiciyi Koruma Kanunu'nda öngörülmesine karşın gıda üretimi yapan ve satan firmalar yeterince denetlenmiyor. Sivil toplum örgütlerinin tepkisi de, yasalardaki boşluk nedeniyle yetersiz kalıyor. Örneğin, firmalar tepkiden çekinerek piyasadan topladığı bozuk sütü yarın peynir olarak soframıza sunabiliyorlar.'' 
     
     29 FİRMA İÇİN SUÇ DUYURUSU 

     Yasalardaki boşluklara rağmen tüketicinin sağlığıyla oynayan firmalarla mücadelede kararlı olduklarını bildiren Barak, şöyle konuştu 
     ''Bugüne kadar tüketicinin sağlığıyla oynayan 29 firma hakkında suç duyurusunda bulunduk. Ancak yasal süreç yavaş işliyor ve bunu fırsat bilen firmalar suçlanan markadaki ürünü geri çekip, yeni markayla üretim yapıyor. AB'nin kapısını çalan Türkiye'de insanlara koli basili yediren ve içiren üreticiler ile hipermarket yöneticilerini, basın yoluyla teşhir etmeyi planlıyoruz.'' 
     
</TEXT>
</DOC>
