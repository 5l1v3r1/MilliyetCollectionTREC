<DOC>
<DOCNO> 152152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sonspo28.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor Malatyaspor maçıyla düzlüğe çıkmak istiyor... 
</HEADLINE>
<TEXT>

     Bursaspor Kulübü Teknik Asbaşkanı Nurettin Karayaka, hafta sonunda deplasmanda yapacakları Malatyaspor maçından 3 puan çıkarmaları durumunda ligde kalma yolunda önemli bir engeli aşmış olacaklarını belirterek, ''Malatyaspor maçını kazanırsak düzlüğe çıkarız'' dedi. 
     Nurettin Karayaka, geçen hafta Denizlispor maçında alınan 2-0'lık galibiyetin takıma moral verdiğini, bu moralle Malatyaspor deplasmanından da puan veya puanlar çıkarmayı hedefleyeceklerini söyledi. 
     Malatyaspor karşısında tek eksikliklerinin, geçen haftaki maçta takımı coşturan taraftarlar olacağını anlatan Karayaka, ''Malatyaspor deplasmanında taraftarlarımızın coşkulu desteğini bulamayacağız. Ancak futbolcularımız maçın önemini biliyorlar. Kazanmak için gidiyoruz. Bu maçı kazanırsak düzlüğe çıkarız'' diye konuştu. 
     
     GEÇEN SEZONKİ OLAYLAR 

     Karayaka, geçen yıl Malatyaspor ile deplasmanda yaptıkları maçta hoş olmayan olaylar meydana geldiğini hatırlatarak, Bursaspor olarak yaşanan olayları unuttuklarını, karşılaşmanın dostluk ve kardeşlik çerçevesinde geçeceğine inandıklarını söyledi. 
     Malatyaspor'u ilk yarıda Bursa'da çok iyi ağırladıklarını ve gerekli konukseverliği gösterdiklerini anlatan Karayaka, şunları söyledi 
     ''Geçen yıl yaşanan olaylar üzücüydü. Ancak biz o nahoş olayları unuttuk. Malatyaspor ile dost ve kardeş kulübüz. Yaşanmış ve geride kalmış şeyleri yeniden gündeme getirme niyetinde değiliz. Malatya'ya puan için gideceğiz. Malatyasporlu yönetici ve taraftarların da bizi iyi karşılayacağına dair şüphemiz yok. Puana ihtiyacımız var ve bu maçı kazanmak istiyoruz.'' 
     
     ANTRENMANDA DÖNEN TOP ÇALIŞMASI 

     Bursaspor, hafta sonu deplasmanda oynayacağı Malatyaspor maçının hazırlıklarını sürdürüyor. 
     Sakatlıkları süren Tayfun ve Mustafa Şahintürk'ün katılmadığı, yaklaşık 2 saat süren antrenman, serbest ısınma hareketleriyle başladı. 
     Teknik Direktör Erdoğan Arıca, yeşil-beyazlı futbolculara ikinci bölümde kondisyon artırıcı istasyon çalışması yaptırırken, antrenman taktik ağırlıklı çift kale maçla sona erdi. 
     Çift kale maçı sık sık durduran Arıca, özellikle forvet oyuncularını kaleye çekilen şutların ardından kaleci ve defanstan dönen topları iyi takip etmeleri konusunda uyardı. 
     Bursaspor, yarın yapacağı antrenmanın ardından Teknik Asbaşkan Nurettin Karayaka'nın kafile başkanlığında önce karayoluyla İstanbul'a, buradan da uçakla Malatya'ya gidecek. 
     





</TEXT>
</DOC>
