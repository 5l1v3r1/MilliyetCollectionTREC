<DOC>
<DOCNO> 185120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/sondun17.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Weizsaecker "En Önemli Berlinli"... 
</HEADLINE>
<TEXT>

     Almanya'nın eski Cumhurbaşkanı Richard von Weizsaecker, ''Türk gençlerinin, Hıristiyanlıkla pek ilgisi kalmayan arkadaşlarından etkilenmelerinin daha büyük bir tehlike olduğunu'' söyledi. 
     Berliner Morgenpost gazetesi okurları tarafından ''En önemli 100 Berlinli'' arasında birinci seçilen Weizsaecker, bu gazeteye yaptığı açıklamada, İslamiyet'in Almanya'da bir tehdit oluşturmadığını belirterek, ''Berlin'in Neukölln semti 30 yıl sonra, buradaki camiye rağmen, ne bir Müslüman semti olacak, ne de şeriatle yönetilen bir semt. Türk gençlerinin, Hıristiyanlıkla pek ilgisi kalmayan arkadaşlarından etkilenmeleri daha büyük bir tehlike'' dedi. 
     Weizsaecker, Almanya'da yaşayan herkesin anayasaya saygı duyması gerektiğini kaydederek, ''Türklerin muhteşem manavlarından büyük zevk alıyoruz ve kültürlerinin bizim hukuksal çerçevemize uyumu için çaba harcıyoruz'' şeklinde konuştu. 
     Eski Cumhurbaşkanı, ''Ben olsam Barbara John'u en önemli Berlinli seçerdim. Kendisi bize Berlin'de en önemli olan şeyi göstermiştir. Birlikte yaşamayı öğrenmek. John bize, çeşitli kültür ve ulustan insanların özelliklerine saygı duymayı öğretti'' dedi. 
     John, 1981-1984 yılları arasında Berlin Eyaleti Başbakanı olarak görev yapan Weizsaecker tarafından 1981 yılında Berlin eyaleti yabancılar danışmanlığı görevine getirilmiş ve 22 yıl sonra bu görevi Günter Piening'e devretmişti. 
     
</TEXT>
</DOC>
