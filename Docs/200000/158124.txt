<DOC>
<DOCNO> 158124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/guncel/gun01.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçük sanayi hayalet kenti 
</HEADLINE>
<TEXT>

Şehir içindeki küçük imalatçıları kent dışındaki organize bölgelere taşıma projesi, 19 yıl sonunda fiyaskoya dönüşürken, İkitelli de yatırım mezarlığına dönüştü... 
     ŞENOL DEMİRCİ İstanbul 

     İstanbul Büyükşehir Belediyesi tarafından projelendirilen ve "Türkiye'nin 2. GAP"ı olarak tanıtılan "İkitelli Organize Sanayi Bölgesi" İOSB ile Bağcılar'daki Tekstilkent amacına ulaşamadı. 19 yıl önce başlatılan şehir içindeki küçük imalatçıları kent dışındaki organize bölgelere taşıma projesi, bugün fiyaskoya dönüşmüş durumda... 
     
     YA DÜZENİM BOZULURSA... 
     6 milyon metrekarelik alana, 2 milyar dolarlık bir yatırımla inşa edilen İkitelli Organize Sanayi Bölgesi'ndeki 36 kooperatiften bazılarının doluluk oranı yüzde 5'e kadar düşüyor. Yapımı tamamlanan 29 bin 860 işyerinin 10 bini boş. Esnaf, milyarlarca lira ödeyerek yaptırdıkları dükk nlara taşınmıyor, faaliyetlerini, yasak olmasına rağmen Eminönü, Bayrampaşa, Zeytinburnu ve Bahçelievler gibi ilçelerde sürdürüyor. Esnaf, ekonomik kriz ve düzenlerinin bozulma ihtimalini mazeret olarak gösteriyor. Kooperatife göre ise suçlular belediye... 
     
     'SORUMLU BELEDİYELER' 
     Bağcılar'da Tekstilkent gibi lüks bir site inşa eden tekstilciler de tam bir hayal kırıklığı yaşıyor. Yönetim Kurulu Başkanı Atalay Şahinoğlu, 350 milyon dolarlık bir yatırımın atıl duruma düşmesinin sorumlusunun belediyeler olduğunu savunuyor "Belediyeler bu tür esnafı gelir kapısı olarak görüyor. Eminönü'nden uzaklaştırılan esnafa Şişli Belediyesi Osmanbey'de yer gösteriyor. Büyükşehir Belediyesi de sahip çıkmadığı için organize bölgeler gelişemiyor." 
     
     NASIL BAŞARDILAR 
     Yapımı, İOSB ile aynı zaman diliminde başlayan 4121 dükk nlı İSTOÇ ile 4500 işyeri bulunan PERPA'da ise yüzler gülüyor. İki çarşıda doluluk yüzde 80 oranında. PERPA'ya taşınmamakta direnen esnafı Valiliğin Perşembe Pazarı'nı trafiğe kapaması dize getirdi. İşleri bozulan PERPA'ya geldi. 
     Eminönü Belediye Başkanı Lütfi Kibiroğlu'nun bu konudaki görüşü ise şöyle "Belediyenin esnafı kovmak gibi bir yaklaşım içine girmesi doğru olmaz." 
     

</TEXT>
</DOC>
