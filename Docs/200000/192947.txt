<DOC>
<DOCNO> 192947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/spor/ysenay.html </URL>
<DATE> 2003/11/03/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Hababam Sınıfı 
</HEADLINE>
<TEXT>

   
   Futbol olarak ülkede yeni versiyonu çekilecek olan "Hababam Sınıfı" filmine çok uygun ve ilginç senaryo tiplemeleri vardı dün Trabzon'da... Futbolda başa yarışan takımlar için en büyük korku sıradan sandığınız rakiplerin sahadaki plansız, programsız, ama inanca dayanan futboluna sizin de ayak uydurup, gitmenizdir. Öyle ya, Fenerbahçe de defans ve orta alanda sürekli geri ve yan paslar yaparak çıkardı 90 dakikayı... Sebatspor'un kendi alanındaki kalabalığını ortalara veya üstüne çekmek istiyordu herhalde... İyi de, kanatlardan canlanan toplara son derece bitirici ve nihai hareketleri ekleyemezseniz eğer, böyle bir maçta gol bulmanız tam bir "tombala talihçiliği" olmaz mı Kim ne derse desin, Daum daha kaç hafta beklerse beklesin, bence rakiplerini göbekten yapacağı ani adam eksiltmelerle geçip, kaleci ile bire bir karşı karşıya kalması galibiyet adına kaçınılmaz olan Fenerbahçe'de, orta alanın bu formüle en uygun ilacı Yusuf'tur beyler Yusuf... "Ama bu oyuncu Daum prensiplerine uymazmış". O zaman ya bu adamı adam eder oynatırsınız, ya da gönderirsiniz gider. 
   Fatih Akyel kaptan olarak çıktı dünkü oyuna... İyi de, yaptığı sayısız pas hatasını kendi de saydı mı dersiniz. Ayrıca şişirme ortalar konusunda da, hiç hesabı kitabı yok Fatih'in ayaklarında ve beyninde... Kemal, Selçuk, Aurelio, Fenerbahçe'de orta alanının güya "beyin isimleri" ... İyi de, böylesine sıradan bir deplasman oyununda bu isimler kişisel ekstralar yaratıp, rakip savunmayı can alıcı dalışlar ve yerli yerinde verkaçlarla aşıp, deviremiyorlarsa, ne yapayım o zaman ben bu adamların kıymeti harbiyelerini... Akçaabat Sebat gücünün tüm birikimiyle Fenerbahçe'den puan kapmaya oynayan bir takım... Yek vücut bir halde Fenerbahçe'yi oynatmamak için boğuşuyorlardı sahada... Attıkları gol sonrası kalede Metin yaptığı karikatür tarzı gol kabahati nedeniyle yenisi çekilecek olan "Hababam Sınıfı"nda Güdük Necmi rolünde muhakkak kullanılmalı... Onun dışında Sebat'ın sahaya döktüğü savunmada markaj, orta alanda pres ve Fenerbahçe defansının aralarına yaptığı dalışlar hem saygıya layıktı, hem de alkışlara... 
   Özetlersek, Fenerbahçe hiç de hesaplarda olmayan iki puanı Trabzon'da tam bir "Hababam futboluyla" Sebat'a bıraktı... Korkarım bilimsel bir formatı hiç göze çarpmayan bu maçın gelecekte tekrarları olmaz da, Fenerbahçe'nin şampiyonluk rüyaları "simsiyah" olup, kalmaz. 
   
      
</TEXT>
</DOC>
