<DOC>
<DOCNO> 181891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sondun25.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan askerleri 10 Iraklı polisi öldürdü... 
</HEADLINE>
<TEXT>

     Irak'ın başkenti Bağdat yakınlarındaki Felluce'nin merkezinde, dün gece yarısından sonra Amerikan askerleri 10 Iraklı güvenlik görevlisini öldürdü, 5 polisi de yaraladı. 
     Iraklı polis komiseri Kahtan Adnan Hamad, Iraklı güvenlik görevlilerinin kentte silahlı kişilerin yakalanması için bir operasyon yürüttüğünü ve Iraklı birliğin daha önce belirtildiği gibi 17 değil 15 kişiden oluştuğunu söyledi. 
     Felluce'deki AFP muhabiri de, 5 yaralının kentteki Ürdün Hastanesi'nde bulunduğunu bildirdi. 
     Kentte gerginliğin tırmandığı, birçok kişinin polis merkezi ve valilik önünde toplanarak olayla ilgili haber almaya çalıştığı belirtiliyor. 
     Devriyelerden sorumlu polis şefi Celal Sabri, olayın BMW marka bir aracın içinde bir ya da birkaç kişinin gece yarısından sonra Felluce valiliği önünde ateş açmasıyla başladığını anlattı. Sabri, olayın ardından 5 polis ve 10 güvenlik görevlisinin 2 araçla olayı araştırmak üzere görevlendirildiğini söyledi. 
     Sabri, birlik olayın peşinde Felluce'nin girişindeki Ürdün hastanesinin yakınlarındayken Amerikan askerlerinin ateş açtığını söylerken, Amerikan sözcüsü kentte meydana gelen olayla ilgili soruşturma başlatıldığını açıkladı. 
     

     
</TEXT>
</DOC>
