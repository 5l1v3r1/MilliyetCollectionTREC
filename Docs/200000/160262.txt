<DOC>
<DOCNO> 160262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/ekonomi/aeko.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tam saha faiz presi 
</HEADLINE>
<TEXT>

Başbakan Erdoğan işadamlarını faiz indirimi için baskı yaratmaya çağırırken TOBB Başkanı yüksek faiz, düşük kur dönemlerinin krizle sonuçlandığı uyarısında bulundu 
     ANKARA Milliyet 

     Hükümetle, Merkez Bankası arasındaki 'faiz' gerginliği dün Başbakan Tayyip Erdoğan'ın sert açıklamalarıyla doruğa tırmandı. Erdoğan, Türkiye Odalar ve Borsalar Birliği'nin TOBB Genel Kurulu'ndaki konuşmasında "Piyasadan döviz toplamakla bu iş çözülmez, faiz oranlarını da düşürmeye mecburuz. Elimizin, dilimizin uzandığı her kesimle konuşuyoruz, bizi haklı buluyorlar. Ama adımların atılması gerekiyor. Sabırla temennilerimizi sürdürüyoruz" dedi. 
     Konuşma metninin dışına çıkıp Merkez Bankası Başkanı Süreyya Serdengeçti'nin "Faiz siyasi baskıyla düşmez" sözüne atıfta bulunan Erdoğan, işadamlarına şöyle seslendi "Döviz kurlarındaki sıkıntıyı hükümete havale ederseniz, insafsızlık olur. Temennilerimizi söylediğimizde, bazıları 'siyasi baskıyla karar alınmaz' diyor. Siyasi baskıyla karar alınmaz düşüncesindeysek, biz siyasi temenni olarak söyleriz ama baskıyı da sizin yapmanız gerekir." 
     
     'Faiz yemekten bıktık' 
     TOBB Başkanı Rifat Hisarcıklıoğlu da yüksek reel faizin risk priminden kaynaklandığını, çözüm için güvenilir bir ortam yaratmak gerektiğini belirtti. Hisarcıklıoğlu, "Ne zaman faiz yüksek kur düşük olsa, bunun bir krizle sonuçlandığını unutmayalım. Bu yüzden hem siz, hem bürokrasi gerekli önlemleri almakta gecikmemelidir" diye konuştu. Hisarcıklıoğlu, Hazine arazileri, lojmanlar, kamu tesisleri satışı ve vergi barışından sağlanacak fonların, borç ödenmesinde kullanılması gerektiğini de vurguladı. İstanbul Ticaret Odası Başkanı Mehmet Yıldırım da "Biz sanayici ve işadamları olarak artık faiz yemekten bıktık, çok kazandık, haram olduğunu da öğrendik... O bakımdan faiz aldığımız müddetçe günahımız sizin" dedi. 
     
     'Bizi tahrik etmeyin' 
     Sanayi Bakanı Ali Coşkun da Merkez Bankası'na müdahale etmeleri yönünde zorlandıklarını belirterek, "Arkadaşlar Odalar ve Borsalar, hep beraber 'Merkez Bankası özerk olsun' demedik mi Şimdi biz nasıl müdahale edelim. Ama tahrik ediyorlar. Tahrik edersek yeni bir kriz çıkacak ve dolar tekrar yukarıya fırlayacak. Biz size uymayacağız" diye konuştu. Coşkun, Baykal'ın TOBB Genel Kurulu'na ilk kez geldiğini vurgulayarak, "İşverene hiçbir zaman dost olmamış CHP, hangi yüzle bu toplantıya geldi, anlamak mümkün değil" dedi. 
     
     Kapıda silah toplandı 
     Yoğun güvenlik önlemlerinin alındığı genel kurulda, delegeler ve konukların silahları güvenlik kuvvetlerince salona girişte toplandı. Hisarcıklıoğlu'nun Erdoğan ile siyasi parti liderlerine elleri ile cezerye ikram etmesi dikkat çekti. 
     
Merkez faiz kararında neyi bekliyor      Bürokratlar, 'baskı altında kalarak karar aldığı' yönünde bir imaj yaratılmasının Merkez Bankası'nın prestijini yok edeceği gibi, gelecekte alınacak kararları da tartışmalı hale getireceğine dikkat çekti. Şu anda genel konjonktüre ilişkin değerlendirmelerin sürdüğünü belirten bürokratlar, Merkez'in faiz kararını alırken dikkat ettiği noktaları da şöyle sıraladı 

</TEXT>
</DOC>
