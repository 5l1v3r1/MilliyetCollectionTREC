<DOC>
<DOCNO> 189612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/siyaset/siy11.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurmay imam akademisi 
</HEADLINE>
<TEXT>

      ÖNDER YILMAZ Ankara 

   
   İmam hatip liselerine ilişkin tartışmalar sıcaklığını korurken Diyanet İşleri Başkanlığı "Diyanet akademileri" kurmak için harekete geçti. Diyanet İşleri Başkanı Prof. Dr. Ali Bardakoğlu, "Bu akademide kurmay imam ve yöneticiler yetiştireceğiz" dedi. 
   Genelkurmay'ın üst düzey yönetim için geliştirdiği "kurmaylık" sistemini örnek alan Diyanet, bünyesindeki ilahiyat mezunu imam ve kurum çalışanlarını bu akademilerde eğitime alacak. Akademilerin kuruluşunu ekim sonunda Başbakanlık'a sunulacak teşkilat yasa tasarısıyla gerçekleştirmeye çalışacak olan Diyanet, biri yurtdışına yönelik olmak üzere iki okul açacak. 
   
   Amaç, kaliteyi yükseltmek 
   Akademilerin kurulmasıyla kurum bünyesindeki hizmet içi eğitim birimleri kapatılacak. Mezun olanlar öncelikle Diyanet'te üst düzey yöneticiliğe getirilecek. Bir kısım mezunlar da yurtdışında ve metropoller başta olmak üzere Anadolu'nun her bölgesinde dinin günümüz şartlarında yorumlanmış halini halka anlatacak. 
   Bardakoğlu konuyla ilgili şöyle konuştu "Genelkurmay, Polis ve Adalet akademileri, yıllardır yönetimlerine yetiştirdikleri kişileri getiriyor. Biz de böyle bir yolu izleyeceğiz." 
   
   
   
</TEXT>
</DOC>
