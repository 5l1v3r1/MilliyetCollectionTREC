<DOC>
<DOCNO> 182863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sondun11.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İntel, en az 2 işlemci taşıyan bilgisayar yongası üretecek 
</HEADLINE>
<TEXT>

     Dünyanın en büyük bilgisayar işlemci firması olan Intel, tek bir silikon parçası üzerinde 2 ya da daha fazla işlemci taşıyacak bilgisayar yongası üretimiyle ilgili planlarını açıkladı. 
     Çok işlemcili yongaların özellikle iş dünyasında kullanılan ''server''ların kapasitesini artıracağı bildiriliyor. 
     Intel'den yapılan açıklamaya göre, yeni işlemcilerden 32 bit'lik olanına ''Tulsa'', 64 bit'lik olanına ise ''Tanglewood'' adı verildi. 32 bit'lik işlemci Xeon, 64 bitlik işlemci ise Itanium ''server''larda kullanılacak. 
     Intel firması başkanı Paul Otellini, ''Tulsa'nın 2-3 yıl içinde, Tanglewood'un ise 2005 yılında piyasaya çıkacağını'' bildirdi. 
     ''64 bit'lik işlemciye sahip masaüstü bilgisayarlar için gerekli işletim sisteminin henüz piyasaya çıkmadığını'' kaydeden Otellini ''gerekli programların da gelecek yıldan önce hazır olmayacağını'' söyledi. 
     Intel'in rakibi olan AMD firmasının, 64 bit'lik Athlon modeliyle ilgili projesini bu ayın sonunda açıklaması bekleniyor. 
     
     BİR MİLYAR TRANSİSTÖR 
     Otellini, ''kod adı Montecito olan Itanium işlemcinin, dünyanın bir milyar transistöre sahip ilk işlemcisi olacağını'' sözlerine ekledi. 
     Otellini'nin tahminine göre, 2010 yılında dünyada 2.5 milyar el bilgisayarı ve hızlı bağlantıyla çalışan 1.5 milyar bilgisayar bulunacak. 
     
     HIZLI BAĞLANTI ZENGİN İŞİ 
     Öte yandan, internete erişimi süratlendiren hızlı bağlantının zengin ülkelerde hızla yayıldığı, buna karşılık gelişme yolundaki ülkelerde pek görülmediği bildirildi. 
     BM'ye bağlı kuruluşlardan Uluslararası Telekomünikasyon Birliği ITU tarafından yayımlanan bir raporda yer alan verilere göre, gelişme yolundaki ülkelerde internet hatları hala devlet tekellerinin elinde bulunuyor. 
     Dünya çapında yapılan araştırmalar, hızlı bağlantı hizmeti verildiği takdirde, kullanıcıların iletişim için daha fazla para ödemeye hazır olduklarını da ortaya koydu. 
     
     GÜNEY KORE BİRİNCİ 
     ITU'ya göre, dünyada hızlı bağlantının en yaygın olduğu ülke Güney Kore. 
     Bu ülkenin 10.8 milyonluk nüfusunun yüzde 94'ü internete hızlı bağlantıyla bağlanıyor. İkinci sırada, nüfusun yüzde 15'inin hızlı bağlantı kullandığı Hong Kong geliyor. Kanada, yüzde 11 ile 3. sırada. 
     ABD'de bulunan 70 milyon internet abonesinden 20 milyonu hızlı bağlantı kullandığı halde, nüfus açısından ABD yüzde 7 ile daha gerilerde. 
     Buna karşılık dünyada en ucuz hızlı bağlantı Japonya'da bulunuyor. Bu ülkede hızlı bağlantı ücreti, ABD'dekinin 35'te biri düzeyinde. ABD'de hızlı bağlantı aboneleri, ayda ortalama 45 dolar ödüyor. 
     Japonya'daki bağlantı, aynı zamanda dünyadaki en hızlı bağlantı. 
     
</TEXT>
</DOC>
