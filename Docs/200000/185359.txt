<DOC>
<DOCNO> 185359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sonspo21.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Real Sociedad İstanbul'da... Nihat Puan alacağız... 
</HEADLINE>
<TEXT>

     Avrupa Şampiyonlar Ligi D Grubu'nda yarın Galatasaray ile karşılaşacak olan İspanya'nın Real Sociedad takımı İstanbul'a geldi. 
     Atatürk Havalimanı'nda çiçeklerle karşılanan İspanyol ekibi, daha sonra kalacağı Radisson SAS Oteli'ne geçti. Havalimanı'nda gazetecilerin sorularını yanıtlayan Real Sociedad ve Türk Milli Takımı'nın yıldız oyuncusu Nihat Kahveci, Türkiye'de bulunmaktan mutlu olduğunu belirterek, ''Yarın bizi zor ve önemli bir maç bekliyor. Bizi iyi karşıladılar. İlk kez yabancı bir takımda, bir Türk takımına karşı oynayacağım. Benim tercihim gol atıp kazanmamız. Puan veya puanlar almak için geldik. Umarım centilmence bir maç olur'' diye konuştu. 
     Bu arada Nihat'ı eşi Pınar da havalimanında karşıladı. Real Sociedadlı futbolcular Kovaçeviç, De Pedro ve Valeri Karpin'e havalimanında yolcular ilgi gösterdi. Takımla birlikte bazı İspanyol taraftarlar da İstanbul'a geldi. 

     
</TEXT>
</DOC>
