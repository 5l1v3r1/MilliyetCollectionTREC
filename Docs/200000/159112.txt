<DOC>
<DOCNO> 159112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sontur26.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı Gül "TSK'ya haksızlık edilmemeli" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin yurtdışına asker göndermesi ve ülkesinde asker bulundurmasına ilişkin ikinci tezkere konusunda Türk Silahlı Kuvvetleri'ne haksızlık edilmemesi gerektiğini söyledi. 
     Avrupa-Akdeniz ülkeleri dışişleri bakanları toplantısına katılmak üzere Girit adasına gelen Gül, uçakta gazetecilerle sohbet etti. 
     Gül'e, ''TSK'nın destek vermesi durumunda ikinci tezkerenin Meclis'ten geçebileceği'' şeklindeki yorumlar hatırlatıldı. ''Asker bize Irak konusunda her zaman doğru bilgi verdi'' diyen Gül, TSK'nın ve Türk istihbarat birimlerinin hükümete, savaşın uzun sürmeyeceği yolundaki görüşlerini önceden aktardıklarını belirtti. Gül, ''TSK'ya bu konuda haksızlık edilmemeli, TSK demokratik bir ülkede nasıl davranılması gerekiyorsa, o şekilde davranmıştır' diye konuştu. 
     
     ''GERÇEK HAYAT HER ŞEYİ SİLİP SÜPÜRÜYOR'' 
     Gül'e, Cuma akşamı Devlet Halk Dansları Topluluğu'nun gösterisi sırasında, protokoldeki oturma düzenine ilişkin yapılan eleştiriler ve ''genç subayların rahatsızlığı'' konusunda sorular soruldu. 
     Türkiye'nin her alanda önemli adımlar attığını ve özellikle Avrupa'da pozitif algılanmaya başladığını ifade eden Gül, Sertab Erener'in Eurovision Şarkı Yarışması'nı ve yönetmen Nuri Bilge Ceylan'ın ''Uzak'' adlı filminin Cannes Film Festivali'nde ödül kazanmasını Türkiye'nin başarılarına örnek gösterdi. 
     Gül, ekonomide ve birçok alanda son derece olumlu gelişmeler olurken gündemin böyle konularla meşgul edilmemesi gerektiğini söyledi. 
     ''Gerçek hayat her şeyi silip süpürüyor'' diyen Gül, her konuda geleceğe bakmak gerektiğini belirtti. 
     Eurovision Şarkı Yarışması'nı eşi Hayrünnisa Gül ile birlikte izlediklerini belirten Gül, yarışmanın hemen ardından Sertab'a telefon ederek başarısından ötürü tebrik ettiğini kaydetti. 
     Girit'teki Avrupa-Akdeniz ülkeleri dışişleri bakanları toplantısı 16.30'da başlayacak. 
     
</TEXT>
</DOC>
