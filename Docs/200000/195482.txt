<DOC>
<DOCNO> 195482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sondun17.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'taki saldırıların arkasında Saddam'ı geri isteyenler de var 
</HEADLINE>
<TEXT>

     Amerikan istihbaratı, Irak'taki saldırıların ardında farklı gruplar bulunduğunu ve bu gruplardan birinin, devrik lider Saddam Hüseyin'in geri dönmesi talebini içeren bir ad taşıdığını belirtiyor. 
     Associated Press ajansının haberine göre, Irak'ta faaliyet gösteren büyük gruplardan en önemlisi eski Baas Partisi üyelerinden oluşan ''Dönüş Partisi'', bir diğeri ise Irak'taki eski güvenlik ve istihbarat birimlerinin şeflerince yönetildiği kaydedilen ''Muhammed'in Ordusu''. 
     Haberde, gerilla güçleri hakkındaki çoğu bilginin hala karanlık olduğu, Amerikalı ve diğer Batılı hedeflere yönelik saldırı ve bombalama eylemlerinin halen çözülemediği kaydedildi. 
     Irak'taki direnişçi grupların bombalama, vur-kaç, pusuya düşürüp ateş açma gibi klasik gerilla taktikleriyle intihar saldırıları düzenledikleri belirtildi. 
     
     IRAK'TA AKTİF GERİLLA GRUPLARI 
     Haberde, Irak'ta saptanabilen mevcut direnişçi gerilla gruplarının şunlar olduğu belirtildi 
     -Dönüş Partisi Adını Saddam Hüseyin'in iktidara dönüş isteğinden alan bu grup, en önemli gerilla grubu. Üyeleri Baas Partisi'nin eski üyelerinden oluşan grup, Baas'ın savaş öncesi yapısını, bölgesel ve yerel örgütlenme ağını taşıyor. 
     Bu grup, Irak'ın orta ve batı kesimleriyle Bağdat'ta ve Selahaddin ile Anbar eyaletlerinde güçlü. Iraklıların Amerikalılarla işbirliği yapmamasını amaçlayan materyaller dağıtan bu grubun aşırı İslamcı kesimle birlikte çalıştığı şüphesi var. 
     -Muhammed'in Ordusu Bu grup da Saddam'ın yeniden iktidara geçmesini amaçlıyor. Irak istihbarat ve güvenlik servislerinin yüzlerce eski üyesinden oluşuyor. 
     Bu grubun üyelerinin, öncelikle Amerika ve diğer işgal güçleriyle işbirliği yapan Iraklıları hedef aldığı sanılıyor. Muhammed'in Ordusu, 19 Ağustos'ta BM karargahına yapılan saldırıyı üstlenen gruplardan biriydi. 
     Bağdat, Musul ve Felluce'de etkin olan bu grubun, Dönüş Partisi'yle yakın çalışma içinde olup olmadığı bilinmiyor. 
     -Saddam'ın Fedaileri Saddam'ın savaş öncesi milis gruplarından olan Fedailerin elemanları, diğer isyancılardan ayrı olarak faaliyetlerine devam ediyor. 
     Saddam'ın dönüşünü destekleyen Iraklı güçlerin çoğunun ülkenin Sünni kesiminden olduğu, ancak harekete geçme dürtülerinin dini değil, siyasi olduğu belirtiliyor. 
     Amerikalı yetkililer, bazı grupları da aşırı dinciler olarak nitelendiriyorlar. Bu gruplar da şunlar 
     -Muntada El Vilaya Bağdat ve Irak'ın güneyinde faaliyet gösteren aşırı dinci Şii grup. Bu grup, Amerikan güçlerini ülkeden atarak, İran tipi İslami devlet kurmaktan yana. 
     -Ensar El İslam Irak'ın kuzeyinde faaliyet gösteren Kürtlerden oluşan Sünni grup. ABD, bu grubun El Kaide ile bağlantısı olduğunu belirtiyor. 
     -Ebu Musa Zerkavi Bu, grup değil, El Kaide ile bağlantısı olan bir kişi. Bu Ürdünlünün Ensar El İslam'la çalıştığı sanılırken, ayrıca Irak'taki kendi şebekesine liderlik ettiği kaydediliyor. 
     
</TEXT>
</DOC>
