<DOC>
<DOCNO> 163956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sonspo13.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Şifo Mehmet Çok renkli bir lig bizi bekliyor... 
</HEADLINE>
<TEXT>

     Milli Takım ve Beşiktaş'ın unutulmaz futbolcularından ''Şifo'' lakaplı Mehmet Özdilek, ''Lucescu'lu, Fatih Terim'li ve Daum'lu lig çok renkli ve zevkli geçecek'' dedi. 
     Mehmet Özdilek, gazetecilere yaptığı açıklamada, Beşiktaş'ın çok büyük bir kulüp olduğunu belirterek, şunları söyledi 
     ''Beşiktaş, 1994-95 sezonundan sonra 100. yılında şampiyon oldu. Beşiktaşlılar'ın, şampiyonluğun tadını doyasıya çıkarması gerekir. Beşiktaş, çok büyük bir kulüptür. Şu anda iyi kadrosu da var. Gelecek yıl Şampiyonlar Ligi'nde çok zorlu mücadele verecek. Beşiktaş'ın tarihine baktığımız zaman Avrupa'da başarısız bir çizgisi olduğunu görüyoruz. Ancak bu yıl Avrupa'da oynadığı maçlarla bu çizgiyi biraz kırdı. Gelecek yıl final veya çeyrek finali hedefliyor. Bunun için de kadrosunu iyi futbolcularla takviye ediyor. Başarılı olacağına inanıyorum.'' Bir gazetecinin, ''Sizin de yer aldığınız Beşiktaş takımı Daum ile şampiyonluğu yakalamıştı. Daum, Fenerbahçe'de başarılı olur mu'' sorusuna Mehmet Özdilek, şu karşılığı verdi 
     ''Daum, dünyanın teknik ve taktik açıdan en iyi hocalarından biridir. Beşiktaş'ta büyük başarılar yakaladı. Ancak ikinci gelişinde talihsiz olay nedeniyle sürekli Almanya'ya gitmek zorunda kaldı ve takıma adapte olamadı. Konu kapandıktan sonra Avusturya'da yine büyük bir başarıya imza attı. Daum'un, Türkiye'yi ve kulüpleri tanıması Fenerbahçe için artı değerlerdir. Sahadaki şovlarıyla taraftarı coşturur. Ancak yine de başarı sadece hocayla elde edilmiyor. Takımın da iyi performans göstermesi gerekiyor. Lucescu'lu, Fatih Terim'li ve Daum'lu lig çok renkli ve zevkli geçecek.'' 
     
</TEXT>
</DOC>
