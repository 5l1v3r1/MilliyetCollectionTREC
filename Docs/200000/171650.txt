<DOC>
<DOCNO> 171650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/sonspo21.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'da Hagi bereketi... 'Yerinizi bir an önce garantiye alın...' 
</HEADLINE>
<TEXT>

     Gheorghe Hagi'nin teknik direktörlüğe getirilmesi ve yeni kadro oluşturulmasının ardından, taraftarın kombine bilet satışlarına yoğun ilgi göstermesi Bursasporlu yöneticileri sevindirdi. 
     Bursaspor Kulübü Basın Sözcüsü Sedat Kaya, yaptığı yazılı açıklamada, yeni teknik direktör ve yenilenen kadroyla birlikte bu yıl yoğun talep gören kombine bilet satışlarının özledikleri mutluluğu tattırdığını bildirdi. 
     Geçtiğimiz yıllarda yönetim kurullarının kombine bilet satışlarını artırmak için çeşitli kuruluşları ziyaret ettiklerini anımsatan Kaya, bu yıl ilginin kendiliğinden oluştuğunu, bunun da satış noktalarında yaşanan yoğunluktan gözlemlenebildiğini kaydetti. 
     Kaya, göreve gelirken kombine bilet konusunda ''yerinizi garantiye alın'' şeklinde belirledikleri sloganı yoğun talep üzerine ''Yerinizi bir an önce garantiye alın'' şeklinde düzeltmek zorunda kaldıklarını da ifade etti. 
     Yönetim Kurulu'nun aldığı kararla, kombine bilet alan taraftarlar arasında çekiliş düzenleneceğini belirten Kaya, çekiliş sonunda, üzerinde Gheorghe Hagi ve tüm futbolcuların imzalarının bulunduğu 50 adet Bursaspor formasının hediye edileceğini bildirdi. 
     
</TEXT>
</DOC>
