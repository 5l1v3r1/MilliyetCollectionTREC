<DOC>
<DOCNO> 155596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/soneko19.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Pamukbank için son gün.. 
</HEADLINE>
<TEXT>

     Tasarruf Mevduatı Sigorta Fonu TMSF tarafından ikinci kez satışa sunulan Pamukbank ile ilgilenen yatırımcılar için tanınan başvuru süresi bugün doluyor. 
     Hisselerinin tamamı TMSF'ye ait olan Pamukbank ile ilgilenen yatırımcıların Bankalar Kanunu ile Bankacılık Düzenleme ve Denetleme Kurulu'nun BDDK Banka Kuruluşunda veya Mevcut Bankaların Hisselerinin Devralınmasında ya da TMSF Bünyesinde Bulunan Bankaların Hisselerini Satın Almak Üzere Başvuracaklarda Aranacak Koşullara İlişkin Karar'ında yer alan şartları taşımaları şartı aranıyor. 
     İlgilenen yatırımcıların Bankaların Kuruluş ve Faaliyetleri Hakkında Yönetmelik'te belirtilen belgelerle bugün mesai bitimine kadar Kurum'a başvurmaları gerekiyor. 
     TMSF tarafından 3 Nisan tarihinde yapılan açıklamaya göre, başvuruda bulunanlardan gerekli koşulları taşıyan yerli ve yabancı yatırımcıların 16 Mayıs 2003 mesai bitimine kadar belirlenerek ilgililere bildirilecek. 
     Bu şekilde belirlenen yatırımcılarla gizlilik anlaşması yapılmak suretiyle, adı geçen Bankada 2 Haziran 2003 tarihine kadar inceleme yapmalarına izin verilecek. 
     Açıklamada, tekliflerin, 13 Haziran 2003 mesai bitimine kadar TMSF'ye verilmesi gerektiği ifade edilmişti. 
     Pamukbank için açılan ilk ihalede TMSF, Oyak Bank T. Dış Ticaret Bankası, T. İş Bankası ve Societe Generale Group'un başvurularını kabul ederek, anılan kurumların söz konusu Bankada inceleme yapmalarına izin vermişti. 
     TMSF 31 Mart tarihinde yaptığı açıklamada, hisseleri satışa sunulan Pamukbank hakkında yeni yatırımcılar için tanınan 10 Mart tarihine kadar BDDK'ya başvuru imkanının getirildiği belirtilmişti. 
     Verilen süre içerisinde BDDK'ya yeni bir başvuru yapılmaz iken ilgilenen yatırımcılardan Societe Generale Group satış sürecinden çekilmişti. 
     Pamukbank hisselerinin satışına ilişkin son teklif verme süresi olan 28 Mart tarihi itibariyle de, Banka nezdinde inceleme yapan diğer yatırımcılardan herhangi bir teklif alınmamıştı. 
     
</TEXT>
</DOC>
