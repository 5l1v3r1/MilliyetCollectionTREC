<DOC>
<DOCNO> 190240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sontur15.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'dan ''Irak'a asker göndermeyebiliriz'' sinyalleri 
</HEADLINE>
<TEXT>

     ABD'nin Irak'a Türk askeri gönderilmesi konusundaki kararsızlığı bugün Başkent'ten gelen mesajlarla ilginç bir boyut kazandı. Başbakan Tayyip Erodoğan ve Dışişleri Bakanı Abdullah Gül, ayrı ayrı açıklamalarda, "Asker göndermeyebiliriz" sinyali verdi. 
     Dışişleri Bakanı Abdullah Gül, bu sabah Atina'ya gidişinden önce havalimanı'nda Irak'a asker gönderme konusuyla ilgili soru üzerine de bu konuyla ilgili tezkereyi TBMM'den çıkartırken, Türkiye'nin Irak'ın yeniden yapılanması süreci, toprak bütünlüğünün korunması ve Irak'ın huzura kavuşmasına yardımcı olmak için bu yetkinin alındığını kaydetti. 
     Yetkinin alınmasıyla otomatik olarak kullanılacak diye bir şeyin söz konusu olmadığını belirten Gül, Türkiye'nin arzu ettiği şartların yerine gelmesi ve neye hizmet edileceğinden emin olması durumunda bu yetkinin kullanılacağını bildirdi. Gül, ''Ama bu otomatik olacak, ne olursa olsun Türk askeri her şartta gidecek anlamına gelmiyor'' diye konuştu. 
     Başbakan Erdoğan, ise Kırgızistan'a hareketinden önce Esenboğa Havalimanı'nda gazetecilerin soruları üzerine şunları söyledi 
     "Şu anda biz TBMM'den izin aldık. Bakın izinden sonraki gelişmeler, gördüğünüz gibi farklı şekilde. Burada Türkiye Cumhuriyeti Hükümeti olarak biz üzerimize düşeni yapmış durumdayız. Bundan sonraki onlara ait. Biz kararı aldık, buraları iyi takip edin, iyi değerlendirin. BM Güvenlik Konseyi de bizim ardımızdan burayla ilgili kararı verdi. Bunlar çok hassastır. Bunların üzerinde eğer şöyle biraz kafa yorarsak, atılan adımların ne kadar isabetli olduğunu da göreceksiniz." 
     
</TEXT>
</DOC>
