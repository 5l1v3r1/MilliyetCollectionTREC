<DOC>
<DOCNO> 174412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/spor/ysenay.html </URL>
<DATE> 2003/08/08/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Futbol işbaşına 
</HEADLINE>
<TEXT>

   
   Ligler başlıyor, hepimizin gözleri aydın olsun. Şu kısacak yaz tatilinde dahi futbolu ne kadar da özledik. 
   100. yıl şampiyonu Beşiktaş'ta, camianın gözleri ışıl ışıl... Nasıl olmasın ki, yepyeni ve pırıltılı kişiliklere sahip genç idareciler grubu arı gibi çalışıyorlar. Geçen yılki şampiyonluk sonucunda, Serdar Bilgili ile beraber bütün yöneticilerin büyük hisseleri var. Hüsnü Güreli kardeşimiz kulübün bütçesini yönetmede önemli ustalıklar koyuyor ortaya... Bu transferde de çok dikkatli gittiler doğrusu... Yanlış adamlara para kaptırmadılar. Lucescu'nun babacan tavrı da onlara rahatlık veriyor. Bana göre bu yıl da şampiyonluğun en öndeki favorisi Beşiktaş'tır. Hele Sergen sakatlanmadan ilk tertiplerde yer alır ve "forma giyme grafiği" yakalarsa, deymeyin Beşiktaş'ın keyfine... 
   
   Galatasaray'da, Terim'in bu yıl çok daha dinamik oynayan bir takım yaratacağı açıkça ortada... Son Liverpool galibiyetindeki oynanan futbol, tempo olarak çok şey anlatıyordu anlayanlara... İngilizler boşuna mı 9 kişi kalmacasına tekmeler attılar Cim - Bom'lu ayaklara... Çünkü çabuk çıkan ve pas hatası yapmayan Galatasaray, sahada topsuz bıraktı haşin İngilizleri... İşte bu durum onların sinirlerini bozdu, sonrasında da tekme terbiyesizliğine başladılar hep yaptıkları gibi... Gözlerim Hakan Şükür'de olacak bu yıl... Onun yan toplara bastığı kafa gollerini, rakiple ceza sahası içinde giriştiği ikili kavgalardaki fizik boğuşmalarını, uzun mesafeli driplinglerini, öylesine özledim ki... Dilerim Hakan, bu meziyetlerini sunmak için çabuk davranır. Çünkü İngiltere ile Ekim'deki büyük hesaplaşmada ona öyle ihtiyacımız var ki. 
   
   Fenerbahçe'de işler biraz karışık... Daum dedik, o da geldi, Tuncay'ı sol kanatta oynatmaya başladı. Fenerbahçe yazan bütün kalemler Tuncay'ın, Milli Takım'da oynadığı yerde, yani orta sahanın ortasından öne ağırlıklı oynamasını istiyor. O zaman Fenerbahçe'de gol çözümü kolaylaşacak çünkü... Tuncay gibi bir gücü anlamsız bölgelerde tüketmek niye ki Kanatlarda zaaflar ortada... Aurelio'nun kanat oyuncusu olmadığı gayet net... Ama Daum, onu ısrarla sağ kanatta kullanıyor. Dileriz şu son günlerde Brezilya'dan alınacak oyuncuların işleri biter de, takım tertibindeki sorunlar acilen ortadan kalkar. 
   Evet lig başlıyor. Anadolu devleri ile üç büyükler arasında sürecek koca sezon işte başlıyor. Aklını ve sahadaki gücünü bir yıla yayabilecek en akıllı takım tabii ki şampiyon olacak. Bizden ligdeki her takımımıza "bol şanslar". 
   
   
</TEXT>
</DOC>
