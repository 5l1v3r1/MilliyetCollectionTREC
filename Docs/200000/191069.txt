<DOC>
<DOCNO> 191069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sontur16.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İÜ Rektörü Üniversiteler rahatsızlık kaynağı olarak görülüyor 
</HEADLINE>
<TEXT>

     İstanbul Üniversitesi İÜ Senatosu tarafından Basın Konseyi ve Dünya Basın Konseyleri Birliği Başkanı, Hürriyet gazetesi Başyazarı Oktay Ekşi'ye ''fahri doktora'' unvanı verildi. 
     İÜ Bilim ve Sanat Merkezi Doktora Salonu'nda yapılan tören, Ekşi'nin özgeçmişinin okunmasıyla başladı. Daha sonra bir konuşma yapan İÜ Rektörü Prof. Dr. Kemal Alemdaroğlu, Oktay Ekşi'nin hem gazeteci-yazar, hem de Basın Konseyi Başkanı olarak Türk ulusuna önemli hizmetlerde bulunduğunu söyledi. 
     Basın ve üniversitelerin aslında birbirinden ayrılmaz iki önemli siyaset üstü kurumlar olduğunu belirten Prof. Dr. Alemdaroğlu, Atatürk'ün bilimadamı ve basın mensuplarını aydın ve bilimadamı olarak tanımladığını ve onları hiçbir sınıfa dahil etmediğini ifade etti. 
     Atatürk'ün ayrıca, aydın ve bilimadamlarının görevinin ''halkın arasına girmek, onları aydınlatmak, bilinçlendirmek ve halka doğruyu göstermek'' olduğunu söylediğini kaydeden Prof. Dr. Alemdaroğlu, şöyle devam etti 
     ''İşte basındaki en genç muhabirden, böylesi duayen bir konuma gelmiş 50 yıllık kalemlerin, düşünürlerin gerçekleştirdiği de toplumu aydınlatmak, gerçekleri yazmak ve gerçekler doğrultusunda toplumun bilinçlenmesini sağlamaktır. Aydınlatma devrimini henüz gerçekleştirememiş olan ülkemizde ne yazıktır ki, bu aydınlatma işlevinden rahatsızlıklar giderek büyük boyutlara ulaşmakta. Üniversiteler ne yazıktır ki, iktidarlar tarafından rahatsızlık kaynağı olarak görülmektedir ve iktidarlar üniversitelerin toplumu aydınlatmasını, siyaset üstü kalarak toplumu bilinçlendirmesini değil, üniversitelerde sadece ve sadece eğitim-öğretim yapılmasını beklemektedir. Bu gerçekten bir ülke için çok yazık bir durumdur. Gerçekten bir ülkenin ortaçağ karanlığına sürüklenmesine sebep olacak bir anlayıştır. Eğer bir ülkede üniversiteler, basın susuyorsa, aydınlar, bilimadamları hiçbir şekilde düşünceleriyle, görüşleriyle topluma ve toplumu yönetenlere ışık tutamıyorsa, o zaman ülke karanlığa gitmeye mahkumdur.'' Prof. Dr. Alemdaroğlu, üniversite olarak bugüne kadar basından Burhan Felek ve İlhan Selçuk'a fahri doktora unvanı verdiklerini anlattı. 
     Daha sonra Prof. Dr. Alemdaroğlu, Oktay Ekşi'ye fahri doktora diplomasını vererek, akademik kıyafetini giydirdi. 
     
     OKTAY EKŞİ'NİN KONUŞMASI 
     Oktay Ekşi de, yaptığı konuşmada, 550. yılını doldurmuş İÜ'den böyle bir unvan almanın kendisini çok mutlu ettiğini ve bunu meslek ve özel yaşamının müstesna bir ödülü olarak algıladığını söyledi. 
     Ekşi, ''Bu olayı 51 yılı aşkın bir süreden beri devam etmekte olan mesleğimin, öğrencilik yıllarının bittiği ve mezuniyet diplomamı aldığım gün olarak algılıyorum. Çünkü yıllar önce bittiğini düşündüğüm sınavların bitmediğini ortaya koyan bir olayı yaşıyorum. Huzurunuzdu bu sınavı başarıyla verebilmenin de heyecanını içimde hissediyorum'' dedi. 
     
     BASINDA AHLAK ANLAYIŞI 
     Konuşmasında 1830-1908 arasındaki basın tarihinden ahlak anlayışına ilişkin örnekler veren Ekşi, İkinci Meşrutiyet'e kadar devletin, yabancıların çıkardıkları gazetelerin sahiplerine maaş verdiğini, bazı gazetelerin Sultan Abdülhamit'e şantaj yaptığını, bazılarının da yalvararak para istediğini anlattı. 
     Ayrıca gazetecilik dünyasının geçmişteki bazı önemli özgürlük savaşçılarının da, gerçekten pek de sanıldığı kadar sağlam kişilik ve ahlaka sahip olmadıklarını belirten Ekşi, ''Gerçek şu ki, basınımızın eski dönemlerindeki ahlaksızlık, şimdi basına yöneltilenlerle kıyaslanamayacak kadar yaygındı'' diye konuştu. 
     Son yıllarda yaygın şekilde ''eskiden basınımız çok iyiydi, ahlaki değerlere pek itibar edilirdi'' türünden görüşlerin ifade edildiğini anlatan Ekşi, ''İtiraf edeyim ki, bunları dinlerken en azından içimden gülüyorum'' dedi. 
     Basında meslek ahlakı kavramını ilk olarak Abdi İpekçi'nin su yüzüne çıkardığını kaydeden Ekşi, ''Ve bugün Türk basını kim ne derse desin, kendini irdeleme bilinci ve uygulaması yönünden çok ciddi adımlar atmış bulunuyor'' diye konuştu. 
     Ekşi, toplumda kendi kendine denetleme mekanizmasını sağlıklı ve etkin bir şekilde işleten basından başka bir kesim olmadığına da dikkat çekti. 
     
</TEXT>
</DOC>
