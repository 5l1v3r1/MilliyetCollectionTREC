<DOC>
<DOCNO> 181518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/sonspo02.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da mutlu Gineliler Yattara ailesi... 
</HEADLINE>
<TEXT>

     Trabzonspor'a sezon başında Belçika'nın Royal Anvers takımından transfer edilen İbrahim Yattara'nın Trabzon'da mutlu bir aile yaşantısı var. 
     Gineli oyuncu, eşi Amina ve 6 aylık çocuğu Junior, sempatik davranışlarıyla Trabzon insanıyla da bütünleşirken, kente de kısa bir süre içinde uyum sağladılar. 
     Yattara, Trabzonspor ile anlaşırken bazı tereddütlerinin bulunduğunu belirterek, ''Trabzon'a çekinerek geldim çünkü hiç tanımadığım bir yerdi, nasıl yapacağımı bilmiyordum ancak şimdi çok alıştım'' dedi. 
     Takım içindeki arkadaşlarının da kendisine çok yardımcı olduğunu ifade eden İbrahim Yattara, ''Uyum sorununu büyük oranda sağladım. Şu an yüzde 70-75 kapasiteyle oynuyorum. Ancak ilerleyen bölümlerde daha kapasitemi en üst seviyeye ulaştıracağıma inanıyorum'' diye konuştu. 
     Türkiye liginin Belçika ligine göre zor bir lig olduğunu da ifade eden Yattara, şöyle konuştu 
     ''Genç ve kaliteli bir kadromuz var. Biraz deneyim kazanmalıyız. Ancak takımda çok umut var. Ligi çok iyi bir yerde bitireceğimize inanıyorum. Zor gibi gözükse de ilk 2 içinde yer alabileceğimizi düşünüyorum. Şu ana kadar deneyimsizliğimiz sonucu puanlar yitirdik. Ancak ilerleyen haftalar bizim için daha iyi olacak. Benim ve takımımın performansı daha iyi olacak.'' Çaykur Rizespor ile yapacakları karşılaşmada galibiyet için ellerinden geleni yapacaklarını kaydeden Yattara, yeşil-mavili takımın kendi sahasında iyi oynayan bir ekip olduğunu da kaydetti. 
     Yattara, kendisi hakkında kişisel oynağı biçiminde yapılan eleştirileri ise doğru bulmadığını söyledi. 
     Belçika'da ilk yılının sakatlığı nedeniyle kötü geçtiğini, ancak ikinci yılında 7 gol attığını ve 15 asist yaptığını da ifade ederek, ''Şahsi oynasam, bu kadar asist yapmazdım. Çalım benim oyun sitilimde olan bir şey. Futbolda golün çok önemli olduğunu herkes biliyor, bende tabiki ilk golü tercih ederim ancak asist yapmaktan da kaçmam'' diye konuştu. 
     
</TEXT>
</DOC>
