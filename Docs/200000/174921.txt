<DOC>
<DOCNO> 174921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/magazin/mag02.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Haluk Levent ölümden döndü 
</HEADLINE>
<TEXT>

   Şarkıcı, şarampole uçup bariyere saplanan otomobilden sağ çıktı 
      FERİDUN ALTUNTAŞ Ordu DHA 
   
   HALUK Levent, Fatsa'da bir yakının düğününe giderken kaza geçirdi. Levent önceki akşam İstanbul'dan kardeşi Berkant, vokalistleri Göksu Şenkal, Okan Kovancı ve Süleyman Dekirci ile yola çıktı. Dekirci'nin kullandığı otomobil Ünye, Tekkiraz mevkiinde aşırı hız ve kaygan yol nedeniyle kontrolü kaybetti. Virajı alamayarak şarampole yuvarlanan ve yaklaşık 20 metre sürüklenen araçta hafif yaralanan Levent ile dört kişi, Ünye Devlet Hastanesi'nde ayakta tedavi gördü. 
   
   Davetlileri kırmadı 
   KAZAYI hafif sıyrıklarla atlatan Levent ve grubu, başka bir araçla Yalçın Otel'de, Emine-Mahmut Hakiza çiftinin düğününe katıldı. Israr üzerine kısa bir konser veren Levent, kazayı şöyle anlattı "Yol çok virajlıydı. Yağmur yağıyordu. Arkadaşım bir virajı aldı, diğerini alamadı. Bariyerlerden biri arabaya girdi. Kaza yaptığımız yerde, iki yılda 8 kişi ölmüş. Bizi, Allah korudu. O viraj problemli." 
   
   
</TEXT>
</DOC>
