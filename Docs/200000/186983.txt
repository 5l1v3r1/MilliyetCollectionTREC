<DOC>
<DOCNO> 186983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sondun12.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon'a şok suçlama .. 
</HEADLINE>
<TEXT>

     ABD Kongresi'ne bağlı bir mali denetim kuruluşu olan ''General Accounting Office''in GAO hazırladığı rapor, Pentagon'un, bakteriyolojik silah imal edilebilecek eski bilimsel malzemeyi internette sattığını ortaya koydu. 
     ABC News'in haberinde, Kongre'nin GAO'dan, Pentagon'un internet sitesinden bu eski laboratuvar malzemelerini satın almanın kolay olup olmadığını öğrenmek için sahte bir şirket kurmasını istediği kaydedildi. 
     GAO'nun bugün yayımlanacak raporunda, sahte kimlik kullanan soruşturmacıların internet sitesine girerek, buharlaştırıcı, santrifüj, korunma tulumu ve bakteri üretme aygıtları gibi malzemeyi ısmarladığı belirtildi. 
     Raporda, Pentagon'un ''bu malzemeyi satın alanların kimliklerini tespit etmek için ve bu malzemenin nasıl kullanılacağı'' konusunda bir çaba sarf etmediğinin anlaşıldığı ifade edildi. 
     Televizyonun haberinde, GAO'nun, bazı alıcıların bu internet sitesinden satın aldıkları gereçleri teröristlerin faaliyet gösterdikleri ülkelerde sattıklarını ortaya çıkardığı kaydedildi. 
     GAO'nun raporunda, bu gereçlerin çok ucuz fiyatlara satıldığı, örneğin, soruşturmacıların, Pentagon'un 46 bin dolar ödediği laboratuar malzemesini sadece 4 bin 100 dolar ödeyerek aldıkları öne sürüldü. 
     
</TEXT>
</DOC>
