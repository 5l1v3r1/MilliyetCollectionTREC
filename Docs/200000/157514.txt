<DOC>
<DOCNO> 157514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/sontur09.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem çocukları yaşadıkları şoku atlatmaya çalışıyor... 
</HEADLINE>
<TEXT>

     Eyüphan Kılıç bildiriyor - Bingöl Depremi'nde en fazla hasarın meydana geldiği Çeltiksuyu YİBO'nun enkazından kurtarılan 65 öğrenci, sosyal hizmet uzmanlarının psiko-sosyal destekleriyle yaşadıkları depremi unutmaya çalışıyorlar. 
     Sosyal Hizmetleri İl Müdürlüğü'nce, Çeltiksuyu Köyü'nde enkazdan sağ kurtarılan öğrenciler için UNİCEF'in gönderdiği çadırlarda, sosyal hizmet uzmanlarınca psiko-sosyal dersler verilmeye başlandı. Enkaz altında saatlerce kalan öğrencilerin birçoğunda gece kabusları, altını ıslatma ve suskunluk gibi sorunların görüldüğü belirlendi. 
     Öğrencilerle bire bir görüşen uzmanlar, 14 köyde öğrenci ailelerini de bilinçlendirerek, öğrencilerin sorunlarını gidermeye çalışıyorlar. 10 gündür çalışmalarını sürdürdüklerini ifade eden uzmanlar, öğrencilerin depremin yaşandığı ilk günlere oranla önemli mesafeler kat ederek, artık yaşadıkları olayların etkisinden kurtulmaya çalıştıkları söylediler. Uzmanlar, bire bir görüşmenin yanı sıra öğrencilere sportif faaliyetler ve piknik gibi sosyal etkinliklerde yaptırdıklarını belirttiler. 
     Marmara depremi sonrası da bölgede görev yaptığını ifade eden sosyal hizmet uzmanı İsmail Sarı, o dönemde karşılaştıkları sorunlarla, enkazdan çıkarılan öğrencilerin yaşadıkları sorunların hemen hemen aynı olduğuna dikkat çekerek, ''Marmara Depremi'nde edindiğimiz tecrübelerle, buradaki öğrencilerin sorunlarını daha iyi anlıyoruz. Bu öğrencilerin yaşadıkları sorunları gidermek için çaba gösteriyoruz. Ancak bu çalışmalarımız uzun bir süreç gerektiriyor'' diye konuştu. 
     Çeltiksuyu YİBO'nun enkazından çıkarılan 65 öğrencinin yanı sıra bu okula gündüz devam eden ve arkadaşlarını kaybettikleri için üzüntü duyan öğrenciler ve 3-6 yaş arasındaki çocuklara da çadırlarda rehabilitasyon amaçlı ders veriliyor. Bu derslere katılan 3-6 yaş arası çocukların genelde resim yaptıkları ve bu resimlerinde depremi anlatmaya çalıştıkları gözlendi. 
     Öte yandan, Çeltiksuyu'nda çocuklar için futbol sahası ve park yapımı için çalışma başlatıldı. 
     
     ENKAZDAN EN SON KURTARILAN ENES... 
     YİBO'nun enkazından 30 saat sonra çıkartılan ve en son kurtarılan öğrenci olan Enes Günce de, sosyal hizmet uzmanları ile görüşmenin kendisine rahatlattığını belirterek, ''Onlara sorunlarımı rahatlıkla anlatıp, paylaşabiliyorum'' dedi. 
     Depremi artık unutmak istediğini anlatan Günce, arkadaşlarıyla birlikte uzmanların eşliğinde sportif faaliyetlerde bulunmalarının faydalı olduğunu söyledi. 
     Sosyal Hizmetleri İl Müdürü Gülten Uzuner de, il genelinde 4 ayrı yerde sosyal hizmet uzmanlar tarafından psiko-sosyal ve rehabilitasyon hizmetleri verildiğini kaydetti. 
     
</TEXT>
</DOC>
