<DOC>
<DOCNO> 195706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sondun09.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
SKY News ''El Kaide Türkiye'ye mesaj vermiş olabilir'' 
</HEADLINE>
<TEXT>

     İstanbul'da iki sinegogda eşzamalı olarak yapılan bombalı saldırılar tüm dünyayı ayağa kaldırdı. Saldırı haberleri tüm dünya ajansları ve gazetelerin internet sitelerinde kendine manşette yer buldu. Sıcak haberi internet üzerinden duyuran BBC, AP, ABC News, CNN, Fox News ve MSNBC bombalı saldırıyı ilk haber olarak verdi. Bombanın hedefinin sinegoglar olduğunun altı çizildi. 
     CNN muhabiri, sinegogun içindekilerin yaralanmadığını, sokaktan geçenlerin daha büyük zarar gördüğünü öne sürdü. 
     
     EL KAİDE MESAJ MI VERDİ 

     Öte yandan İngiliz SKY News haber kanalı, İstanbul'da meydana gelen ölümlü patlamaların El Kaide'nin eylemi olabileceğini, terör örgütünün İsrail ile yakın bağları bulunan Türkiye'ye mesaj vermeyi istemiş olabileceğini öne sürdü. 
     Sabahın erken saatlerinden itibaren İstanbul'da çok sayıda kişinin ölümü ve 80 kişinin yaralanmasına yol açan patlamalarla ilgili haberlere bültenlerinin ilk sırasında yer veren haber kanalı, bölgeden gelen görüntüleri anında yayınlarken, İstanbul ile canlı bağlantılar kurarak gelişmeleri izleyicilerine aktardı. 
     Bu arada, halen Kudüs'te bulunan Dış Haberler Editörü Tim Marshall ile de canlı bağlantı yapan SKY TV, Marshall'ın olaya ilk tepkilerle ilgili bilgilerini de izleyicilerine sundu. 
     Marshall, İsrail'in İstanbul'daki Başkonsolosluğu'ndan bir ekibin olay yerine gittiğini ve İsrail'in bu konularda büyük deneyime sahip olduğunu söyledi. 
     Türk polisinde terörle mücadele konusunda son derece uzman bir ekibin bulunduğunu, ancak bunların daha ziyade terör örgütü PKK'nın ortaya koyduğu eylemler konusunda eğitimli olduğunu bildiren Tim Marshall, İsrail'deki güvenlik güçlerininse otomobillere konulan patlayıcılar ve intihar eylemleri konusunda uzman olduğunu kaydetti. 
     İsrail'deki genel inanışa göre, bu patlamaların El Kaide eylemi olduğunu da belirten Tim Marshall, şunları söyledi 
     ''İsrail'deki güvenlik kaynakları, Ramazan olması, bugünün Şabat günü olması ve patlama yerindeki sinegogda yüzlerce Musevi Türk vatandaşının ayine hazırlanmasını, El Kaide'den şüphelenmelerinin temel nedenleri olarak sıralıyor. İsrail yönetimine göre El Kaide, İsrail ile çok güçlü bağları bulunan Türkiye'ye mesaj vermeye çalışıyor.'' 
     
</TEXT>
</DOC>
