<DOC>
<DOCNO> 170560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/sondun22.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron-Abbas görüşmesi sona erdi.. 
</HEADLINE>
<TEXT>

     İsrail Başbakanı Ariel Şaron ile Filistin Başbakanı Mahmud Abbas'ın Kudüs'teki görüşmesi sona erdi. 
     Şaron'un Doğu Kudüs'teki ofisinde 2 saat süren görüşme sonrası binadan ayrılan Filistin Başbakanı Abbas, gazetecilere açıklama yapmazken, Şaron da herhangi bir açıklamada bulunmadı. 
     İsrail Başbakanı ile 1 Temmuz'dan bu yana ilk kez biraraya gelen Abbas'ın, görüşmede İsrail'den, söz verilenden fazla Filistinli mahkumu serbest bırakması talebinde bulunması bekleniyordu. 
     Abbas'ın görüşmede, İsrail'in Batı Şeria'nın bazı kentlerinde bulunan askerlerini geri çekmesi ve yasadışı olarak kurulan Yahudi yerleşkelerini yıkması konularını da gündeme getirmesi öngörülüyordu. 
     İsrail Başbakanı Ariel Şaron'un da Abbas ile görüşmesinde, Filistinli militanların yakalanması konusundaki taleplerini bir kez daha dile getirmesi planlanıyordu. 
     Uluslararası Kızılhaç Komitesi, İsrail'de yaklaşık 7700 Filistinli mahkum bulunduğunu belirtiyor. 
     İsrail, şu anda 400 kadar Filistinli militanı serbest bırakabileceğini belirtirken, Filistin tarafı bu sayının yükseltilmesini istiyor. 
     Bu arada, Gazze'de 1500 kişi, Filistinli mahkumların serbest bırakılması için gösteri düzenlerken, İslami Cihad örgütünün sözcüsü Muhammed El Hindi, tüm Filistinli mahkumlar serbest bırakılıncaya kadar bölgede güvenlik ve barışın mümkün olmayacağını söyledi. 
     
</TEXT>
</DOC>
