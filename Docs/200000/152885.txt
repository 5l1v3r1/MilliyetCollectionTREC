<DOC>
<DOCNO> 152885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/siyaset/siy03.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yağmadan endişeliyiz' 
</HEADLINE>
<TEXT>

AKP'nin orman alanı dışına çıkan yerlerin satılabilmesine yönelik Anayasa değişikliği Yargıtay'ı endişelendirdi Düzenleme yeni bir yağmaya yol açabilir 
     GÖKÇER TAHİNCİOĞLU Ankara 

     Cumhurbaşkanı Ahmet Necdet Sezer'in veto ettiği ancak hükümetin aynı şekilde ve referanduma yol açmayacak oy sayısıyla gerçekleştirmeyi hedeflediği orman alanı dışına çıkan yerlerin satılabilmesine yönelik Anayasa değişikliği Yargıtay'ı endişelendirdi. Yargıtay, "Düzenleme, orman alanı dışına çıkarılacak alanların tasarruflarının yeni bir yağmaya yol açacağı endişesini birlikte getirmektedir" yorumunu yaptı. 
     Yargıtay 1. Hukuk Dairesi Başkanı Orhan Uzgören, orman alanı vasfını kaybetmiş alanların satışına ilişkin Anayasa'nın 170. maddesinde yapılacak değişiklik konusunda Orman Bakanlığı'ndan gelen yazı uyarınca görüş isteyen Yargıtay Başkanlığı'na şu yanıtı verdi "Değişikliğe konu mevcut 170. madde başlığı 'orman köylüsünün korunması' olmasına karşın, tasarı, 'orman sınırları dışına çıkarılan yerlerin değerlendirilmesi ve orman köylüsünün desteklenmesi' şeklinde düzenlenmiştir. Bu, değişiklikteki esas amacın, orman köylüsünün desteklenmesinden ziyade orman dışına çıkarılan yerlerin başka amaçlarla değerlendirilmesinin sağlanması olduğu açıktır. Metinde belirtilen işlemlerden 'alanların satılması' konusunda orman köylüsüne öncelik tanınması düşüncesi bile köylünün desteklenmesinin asıl amaç olmadığını ortaya koymaktadır. Getirilen düzenlemeyle orman dışına çıkarılan alanlardaki mülkiyet sorunlarının çözüme kavuşacağı, dava sayılarının azalacağı kuşkusuzdur. Buna rağmen, çıkarma işlemleri bakımından yapılacak tasarrufların yeni bir yağmaya yol açacağı endişesini birlikte getirmektedir." 
     


SİYASET 















</TEXT>
</DOC>
