<DOC>
<DOCNO> 156913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sonspo36.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fiorentina ismine kavuştu, Terim kutladı... 
</HEADLINE>
<TEXT>

     İtalyan futbolunun köklü kulüplerinden olan Fiorentina, iflas edip kapandıktan sonra kaybettiği ismini bugün mahkeme huzurunda yapılan açık artırmayla geri aldı. 
     Başkanlığını Vittorio Cecchi Gori'nin yaptığı AC Fiorentina Kulübü, 2001-2002 sezonu sonunda iflas ederek kapanmış, kulübün yeni sahibi Floransalı işadamı Diego Dalle Valle de isim değiştirmek zorunda olduğundan Florentia Viola adıyla takımını 3. ligdeki en alt aşama olan C2 liginden başlatmıştı. 
     Futbol kulüplerinin sahiplerinin aynı zamanda kulübün başkanı olduğu İtalya'da iflas ettiğinden dolayı yasalar gereği ismini kaybeden Fiorentina, 1 yıl aradan sonra Floransa İflas Mahkemesi'nde yapılan açık attırmayla ismine tekrar kavuştu. 1926 yılında kurulan ve Floransa kentinin sembolü olan Fiorentina'nın ismini geri alması için Dalle Valle açık attırmaya 2.5 milyon Euro ile girerken, daha yüksek veren kimsenin bulunmamasından dolayı kazandığı açıklandı. 
     Floransa'nın ayakkabı endüstrisindeki tanınmış isimlerinden Dalle Valle'nin bu miktarı 60 gün içerisinde mahkemeye ödemesi gerekiyor. Fiorentinalı taraftarlar bugün mahkeme önünde kararı beklerken tekrar isimlerine kavuşmalarını tezahüratlarla kutladılar. 
     Bu sezon mücadele ettiği C2 liginde şampiyonlar olarak C1'e yükselen Florentia Viola, gelecek yıl Fiorentina adıyla mücadele edebilecek. 
     3. ligde olmasına rağmen maçlarını en az 20 bin seyirci önünde oynayan Fiorentina'nın amacı 3 yıl sonra 1. lige yeniden çıkabilmek. 
     Öte yandan 2000-2001 sezonunda bir dönem Fiorentina'yı çalıştıran ve Floransa halkında derin izler bırakan Galatasaray Teknik Direktörü Fatih Terim'in, Florentia Viola'nın C2'den C1'e çıkması sonrasında Kulüp Başkanı'na ve taraftarlar derneklerine faks çekerek kutladığı belirtildi. 
     
</TEXT>
</DOC>
