<DOC>
<DOCNO> 191498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/spor/aspo.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
KARTAL HIRSINI ALDI 0-3 
</HEADLINE>
<TEXT>

   Avrupa'dan eli boş dönen Beşiktaş, İlhan Mansız 2 ve Tümer ile fena patladı. Siyah - Beyazlı takım, attığı gol kadarını da kaçırdı 
      
   90 dakika    BİLAL MEŞE 

   Beşiktaş, güçlü rakibi karşısına yine bildiğimiz oyun kurgusuyla çıktı. 3 - 4 - 2 - 1 sistemiyle sahaya yayılan Beşiktaş'ta, İlhan Mansız forvette tek oynarken, Tümer Metin ve Pancu ikilisi dönüşümlü olarak destek verdi. 
   Kartal'ın orta alanı kalabalık tutması, dünkü mücadelenin en doğru yanıydı. Nedeni de çok basit... Beşiktaş, 12 yıldır Gaziantep'i sahasında yenememenin sıkıntısı ve de hasreti içindeydi. Yani Gaziantep Kartal için "fobi" idi. Üç sarı kartlı Zago'yu, Lucescu'nun tribüne çıkarıp, zorlu Galatasaray derbisine saklaması bize göre de doğruydu. Çünkü Kartal'ın savunması zaten "taş" gibi. 
   Maçın başlama düdüğüyle birlikte çok adamla rakip alana yerleşen Beşiktaş, 4. dakikada ilk golünü buldu. İbrahim soldan Tümer'i kaçırdı, tecrübeli futbolcu yanındaki Guinti'yi gördü. İtalyan yıldız sıfıra kadar indi, ön direğe kesti, İlhan Mansız gelişine sağ dışıyla nefis vurdu 0 - 1. 
   Bu ilk gol, farklı skorun habercisiydi. Nitekim 22. dakikada Kartal farkı İlhan Mansız'la ikiye çıkardı. Sağdan kazanılan korneri Tümer yanındaki Kaan Dobra'ya pas olarak çıkardı. Kaan yeniden Tümer'e bıraktı, bu oyuncunun nefis ortasına penaltı noktası üzerinde İlhan Mansız kıpırdamadan kafayı çaktı 0 - 2 
   İki gol farkı Beşiktaş'ta rehaveti birlikte getirdi. Nitekim 41. ve 42.dakikada Erdal Güneş, iki net pozisyondan yararlanamazken, kaleci Cordoba başarılı kurtarışlarıyla ön plana çıktı. 44.dakikada Tümer soldan kaptığı topla otuz metre gitti, savunmayı geçti, altı pasa hareketlenen İlhan Mansız'ın koşu yoluna yuvarladı. İlhan bomboş soluyla dokundu ve zor olanı yapıp, topu direğe nişanladı. 
   45. dakikada İbrahim soldan indi, Pancu'ya topu çıkardı. Rumen oyuncu vuramadı, arkadan fırlayan Kaan Dobra, kaleci Ömer ile karşı karşıya kaldı, aşırmak istedi Ömer tokatladı, İlhan Mansız sert vurdu, top auta gitti. 
   Sahanın yıldızı Tümer Metin, 47.dakikada göbekten nefis haraketlerle rakip alana indi, yay üzerinden soluyla vurdu, Ömer topu güçlükle kornere tokatladı. 48. dakikada bu kez Tayfur uzaktan nefis vurdu, yine Ömer tokatladı. 
   58. dakikada Guinti nefis ara pasıyla sağdan Tayfur'u kaçırdı. Kaptan şık hareketlerle çizgiye kadara indi, Tümer'in koşu yoluna yuvarladı. Tümer, soluyla kalabalık savunma arasından topu filelere gönderdi 0 - 3 
   Kartal cephesinde tek sırıtan olay sağ kanattaki inanılmaz verimsizlik idi. Kaan Dobra'nın ofansa fazla çıkmaması, Emre Aşık'ın çakılı oynaması bu kısırlığın en büyük faktörü idi. Orta alanda Guinti, Tayfur oyunu rakip alana yıkan isimlerdi. Maçın yıldızı ise Tümer'di. 
   İlhan Mansız'ın ilk gölünden sonra tüm oyuncuların yedek kulübedeki Ahmet Hassan'a koşması ve sarılması da sanki bir protesto idi. Sanırım adres de, futbolcularını medya önünde eleştiren Lucescuydu. 
   
   Güzel geceydi    Lucescu, Prag maçındaki hataları tekrar etmediklerini söyledi, "Dikkatli oynadığımız zaman tehlikeli bir takım oluyoruz" dedi 
   Derbi mesajı 
   BEŞİKTAŞ'IN hocası, Gaziantep karşısındaki futbol tarzlarını beğendiğini söyledi. Lucescu, "Erken goller bizi rahatlattı. Güzel maç oldu. Dikkatli oynayınca çok tehlikeli oluyoruz" diye konuştu. Galatasaray derbisini de değerlendiren Rumen çalıştırıcı, "İki taraf içinde prestij özelliği taşıyor. Galatasaray iyi bir döneme girdi. Büyük bir derbi olacak"dedi. 
   
   Antep şaşkın 
   GAZİANTEPSPOR Teknik Direktörü Nurullah Sağlam, "Erken gol oyun düzenimizi bozdu. Beşiktaş gerçekten çok iyiydi. İkinci golden sonra riske girdik. Bir gol bulsak oyunu çevirebilirdik. Beşiktaş'ı kutluyorum, başarılar diliyorum" dedi. Başkan Celal Doğan ise, "Bu futbola sonuç normal. Transferler yapacağız. Ancak önemli olan bu süreyi en az hasarla kapatmak" ifadelerini kullandı. 
   
   Maçın hakemi 
   Fazla zorlanmadı 
   BEŞİKTAŞ, maçın başında golleri bulunca, Ali Aydın'ın işi de kolaylaştı. Gaziantep'in şaşkın hali ve tansiyonun düşmesiyle Aydın rahat bir maç yönetti. Bu rahatlık hataları da en aza indirdi. Ancak her iki yarıda çalmadığı faul düdükleri ve göstermediği bir - iki sarı kart ile dikkat çekti. Buna rağmen sonuca etki edecek bir yanlışın içine girmedi. 
   
   Göze çarpanlar 
   İLHAN MANSIZ 63 dakika oyunda kaldı, özellikle ilk yarıda attığı iki golle hem takımını rahatlattı, hem de moral buldu. 
   GUİNTİ Orta alanda müthiş savaştı, top kaptı, ofansa isabetli paslar çıkardı. Sıkışan savunmasına da sık sık destek verdi. 
   RONALDO Savunmayı yine ayakta tutan isimdi. Rakibin yüksek toplarında zamanlaması mükemmeldi. Topla iyi çıkışlar yaptı. 
   İBRAHİM Sparta Prag maçındaki kötü görüntüsünden sıyrıldı. İlk yarıdaki kanat bindirmeleriyle farkın açılmasında etkili oldu. 
   TÜMER METİN Orta alanda oyun kurdu, ofansa etkili toplar çıkardı, şutlar attı bir de mükemmel golle başarılı oyununu süsledi. 
   CORDOBA Özellikle rakibin kanat bindirmelerindeki yan toplardaki başarılı çıkışlarıyla takımını sürekli rahatlattı. 
   JOHNSON Orta sahanın ayakta kalan ismiydi. Savaşcılığıyla ön plandaydı, orta alanda isabetli bindirmeler yaptı, ama yetmedi. 
   
   Maçtan notlar 
   Derbi önlemi 
   LUCESCU, Galatasaray derbisi öncesinde kart sınırında bulunan Zago'yu tribüne çıkardı. Ayrıca Sergen, Ahmed Hassan ve Ahmet Dursun'u yedek soyundurdu. Sinan 18 kişilik kadroya alınmazken, cezalı olmasına rağmen Gaziantep'e götürülen Serdar maçı tribünden izledi. 
   
   Güzel ve çirkin 
   İLHAN Mansız, ilk golden sonra Ahmet Hassan'a gidişini "O benim uğurum. Herkes sırası geldiğinde dışarda kalacak. Hazırlanışı çok güzel olduğu için Tümer'in pozisyonunda kaçan gole üzüldüm" dedi. Gaziantepspor Taraftarlar Derneği Başkanı Serdar Kıribiş'ın, Ahmet Dursun'un formasını alan özürlü bir taraftara yumruk atması tepki topladı. 
   
   Dernek kuyruğu 
   YÖNETİCİLER Deniz Atalay, Hüseyin Mican, İsmail Ünal ve İbrahim Altınsay, Hatay ve İskenderun'da dernek açılışlarına katıldılar. Resmi dernek sayısı 99'a ulaşırken, 100. dernek için birçok başvuru nedeniyle kura çekimi düşünülüyor. 
   
   İbrahim baskısı 
   GAZİANTEPSPORLU İbrahim Toraman'ı almak isteyen Beşiktaş, Başkan Celal Doğan'dan ara transfer için nabız yokladı. Doğan'ın, İbrahim'e karşılık Ahmed Hassan'ı talep edeceği ileri sürüldü. Öte yandan Beşiktaş PAF, Hasan'ın golleriyle Gaziantep'i 2-0 yendi. 
   
   Kanalıcı'ya saygı 
   GEÇEN hafta trafik kazasında yaşamını yitiren Gaziantep 27 Gazetesi'nin spor yazarı Demir Kanalıcı için bir dakikalık saygı duruşundu bulunuldu. 20 bin kişilik stat dolarken, 4 bin Beşiktaş seyircisi takımını yalnız bırakmadı. 
   
   İlhan'a ulaşamadılar 
   GAZİANTEP'TE bulanan üç bayan Japon turist de maçı izledi. İbrahim Toraman'la görüşürek kendisine hediye veren turistler, İlhan Mansız'a ulaşamamanın burukluğunu yaşadı. Beşiktaş seyircisi, cezası nedeniyle Prag'da oynayamayan İlhan'a alkışlarla moral verdi. 
   
   
</TEXT>
</DOC>
