<DOC>
<DOCNO> 168086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sontur02.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Horlayan çocuklar yaramaz oluyor... 
</HEADLINE>
<TEXT>

     Uyurken horlayan çocukların, okulda yaramaz oldukları ileri sürüldü. 
     ABD'de yapılan bir araştırmada, uyumadaki sorunlarla öğrenme ve davranış bozuklukları arasında açık bir ilişki olduğu ortaya çıktı. 
     Araştırmada değişik etnik kökenden çocuklar arasında da farklar olduğu ve Latin kökenli çocuklarda bu soruna daha çok rastlandığı görüldü. 
     Söz konusu araştırmayı yöneten Arizona Üniversitesi'nden Jamie Goodwin, ''Bunun nedeninden emin değiliz. Sonuç bizim için de sürpriz oldu diye konuştu. Goodwin'in başında bulunduğu ekip, 4-11 yaş grubundan çocukları olan 1200 ebeveyn ile görüştü. Araştırma sonucuna göre, Latin kökenli çocukların yüzde 11.4'ü, beyaz ırktan çocukların da yüzde 7.4'ü uyurken horluyor. 
     Latin kökenli ebeveynler çocukların uykularında nefes alma sorunu yaşadıklarını belirttiler. 
     Amerikan Göğüs Hastalıkları Hekimliği Fakültesi'nin yayınladığı The Journal Chest dergisinde de yayınlanan araştırma sonuçlarında, Latin kökenli çocukların yüzde 6.5'inin, beyaz ırktan çocukların da yüzde 3.7'sinin öğrenme sorunu olduğu kaydedildi. 
     Araştırmaya konu olan çocuklar üzerinde bir yıl boyunca kavrama testleri yaptıklarını söyleyen Goodwin, araştırma sonuçlarının nesnel olduğunu ifade etti. 
     Goodwin, bazı araştırmalarda ülke çapında 320 bin çocuğun uyurken nefes alma zorluğu çektiğinin ileri sürüldüğünü hatırlattı. 
     Öte yandan Michigan Üniversitesi'nde yapılan bir araştırmada, beyindeki kimyasal dengesizliklerin uyku düzensizliğinin sonucu veya nedeni olabileceği kaydedildi. 
     The Journal Neurology dergisinde yayınlanan araştırma sonucunda, uykuları düzensiz olanların beyinlerinde dopamin ve asetilalkol üreten hücreleri kaybettikleri ifade edildi. 
     
</TEXT>
</DOC>
