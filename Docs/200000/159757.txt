<DOC>
<DOCNO> 159757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/sonspo02.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Galatasaraylı, yeni Gençlerli Kerem evlendi.. 
</HEADLINE>
<TEXT>

     Galatasaray altyapısından yetişen kaleci Kerem İnan, bu akşam törenle hayatını Ahu Acar'la birleştirdi. 
     Holiday Inn Crowne Plaza'da yapılan düğün törenine, sarı-kırmızılı futbolcunun takım arkadaşlarının yanı sıra eski takım arkadaşları Hakan Şükür, Emre Belözoğlu, Fatih Akyel, Galatasaraylı eski yönetici Abdürrahim Albayrak ve çok sayıda davetli katıldı. Galatasaraylı hiçbir yöneticinin nikaha katılmaması dikkati çekti. 
     Kerem'in nikahını Şişli Belediye Başkanı Mustafa Sarıgül kıydı. Şahitliklerini ise takım kaptanı Bülent ve eski yönetici Abdürrahim Albayrak yaptı. 
     Nikahı kıyan Mustafa Sarıgül, tören sırasında şahitlik yapan Bülent'e, ''Gelecek sezon sizden şampiyonluk bekliyoruz'' dedi. Bülent de Avrupa Şampiyonlar Ligi şampiyonluğu sözünü verdi. 
     
     KEREM ''GENÇLERBİRLİĞİ İLE ANLAŞTIM'' 
     Kerem, düğününden önce yaptığı açıklamada, Gençlerbirliği Kulübü ile anlaştığını belirterek, ''Transferim bitti gibi..'' dedi. 
     8 yıldır Galatasaray'da olduğunu, Galatasaraylılık ruhunu gelecekte de taşıyacağını ifade eden Kerem, ''Şartlar böyle gerektirdi. Hocamdan izin alarak Gençlerbirliği'ne gidiyorum. Umarım bu sezon Gençlerbirliği'nin elde edemediği şampiyonluğu gelecek sezon kazanırız. Ama ben her zaman Galatasaraylıyım'' diye konuştu. 
     
</TEXT>
</DOC>
