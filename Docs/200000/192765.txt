<DOC>
<DOCNO> 192765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/spor/spo02.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük gözaltı 
</HEADLINE>
<TEXT>

   Fenerbahçe, derbideki olaylar nedeniyle gözünü Disiplin Kurulu'na dikti. Bu sezon iki kez saha kapama cezası alan Sarı-Lacivertliler, "Şimdi tarafsız olup olmadıklarını göreceğiz" dedi 
      YUSUF KOBAL 

   
   Birinden kurtuldular 
   FENERBAHÇE, derbideki olayları gözaltına aldı. Beşiktaş ile Galatasaray arasında oynanan mücadelede çıkan olaylar sonrasında Profesyonel Futbol Disiplin Kurulu'nun tavrını merak eden Sarı - Lacivertliler, iki takıma da saha kapama cezası verilmesi gerektiğini vurguladı. Bu sezon iki kez saha kapama cezası alan, bunların birini İzmir'de oynayıp, diğerinden de Tahkim Kurulu kararıyla kurtulan Fener, İnönü Stadı'ndaki olayların daha da büyük olduğuna dikkat çekti. 
   
   "Kurallar uygulansın" 
   SARI - Lacivertli yönetim, Disiplin Kurulu'nun tarafsızlığını göstermesi için iki takıma da ceza vermesi gerektiğini ileri sürdü. Asbaşkan Nihat Özbağı, "Görünüyor ki, en sakin bizim seyircimiz. Disiplin Kurulu'nun geçmişte Fenerbahçe'ye yaptığı uygulamalar ortadadır. Derbide çıkan olaylar da ortada. Yönetmelikler, kurallar ne emrediyorsa onun yapılmasını istiyoruz. Bakalım nasıl bir uygulama olacak. Önümüzdeki günlerde bu ortaya çıkar" dedi. 
   
   Otobüsleri gelmeyince    YUSUF DURSUN 

   ÖZEL uçakla dün Trabzon'a giden Fenerbahçe'yi havaalanında az sayıda üniversite öğrencisi karşıladı. Sarı - Lacivertliler'i Maçka'da kalacakları otele götürecek otobüs gecikince, futbolcular bir süre havaalanında beklemek zorunda kaldı. Bu sırada arkadaşlarına takılan Hooijdonk, önlerinden bir kamyonet geçerken, Fatih'e seslendi, "Hadi kaptan bin ve bizi de götür" dedi. Hooijdonk, ayrıca Tuncay'a da "Senin için at gelmiş, sen de atla gidersin" diye takıldı. 
   
   Daum'dan baskın planı    Erken gol istiyor 
   YALÇIN TÜRK 

   FENERBAHÇE, Samandıra Tesisleri'nde dün yaptığı son çalışmanın ardından dün Trabzon'a uçtu. Tarihinde ilk kez karşılaşacağı Akçaabat Sebatspor karşısında daha ilk dakikalardan itibaren hücum emri veren Daum, futbolcularından rakibi abluka altına alıp özellikle ilk 20 dakika içinde sonuca gitmelerini istedi. Alman teknik adam, taktik idman yerine hücum ve savunma organizasyonları denedi. 
   
   Serhat sakatlandı 
   DAUM, Akçaabat Sebat maçı öncesi yaptırdığı son antrenmanda da günlerdir uygulattığı gibi ısrarla kanat organizasyonları üzerinde durdu. Fener'in hocası, sağdan Serhat ve Aureilo, soldan Petkov ve Tuncay'dan bol bol orta yapmasını istedi. Son yapılan idmanda Serhat sağ ayak bileğine hafif bir darbe aldı. Bu arada Mahmut Hanefi de Trabzon'a götürülmedi. 
   
   River Plate'ten Fener'e tepki    ARJANTİN'İN ünlü kulübü River Plate'den, Fenerbahçe'nin Ortega transferinden kendisine ödemesi gereken iki milyon dolarlık borca ihtiyati tedbir kararı almasına sert tepki geldi. Fenerbahçe'nin bu girişiminin gülünç olduğu ifade eden River, uluslararası mahkemelerde görülen ve karar aşamasına gelmiş bir davayı, yerel bir mahkemede karar çıkartarak durdurmaya çalışmanın zaman kaybı olduğu belirtti. Ortega ise konunun kendisini bağlamadığını vurguladı. 
   
   Moskova'da 6 Kasım yemeği    MOSKOVA Fenerbahçeliler Derneği, Sarı - Lacivertli takımın geçen sezon 6 Kasım 2002'de Galatasaray'ı 6-0 yendiği maçın yıldönümünü kutlayacak. Perşembe günü tüm dernek üyelerinin katılımıyla biraraya gelecek olan Sarı - Lacivertliler, hep beraber yemek yiyerek, bu zaferi anacak. 
   
   Murat Aşık istifa etti    FENERBAHÇE Yönetimi'nde erkek basketbol sorumlusu olarak görev yapan Murat Aşık, potadaki görevinden ayrıldığını açıkladı. 19 aylık süreç içinde manevi olarak yıprandığını vurgulayan Aşık, kulüp yönetim kurulu üyeliğinin sürdüğünü ve basketbol takımı için çalışmalarının devam edeceğini belirtti, "Kişiler geçici, kurumlar kalıcıdır" dedi. 
   
   A.SEBAT - FENERBAHÇE    KADROLAR 
   A.SEBAT 
   Alper 
   Abdurrahman 
   Hamza 
   Sedat 
   Semavi 
   Korhan 
   Tunç 
   Erman 
   Muzaffer 
   Sumiala 
   Orhan 
   
   FENERBAHÇE 
   Recep 
   Fatih 
   Tomas 
   Luciano 
   Petkov 
   Serhat 
   Aurelio 
   Selçuk 
   Kemal 
   Tuncay 
   Hooijdonk 
   
   STAT Avni Aker SAAT 19.00 HAKEM Metin Tokat 
   YAYIN Lig TV Naklen SAKAT Metin Aktaş, Metin Karaca A. Sebat 
   
   
</TEXT>
</DOC>
