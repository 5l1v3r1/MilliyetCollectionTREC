<DOC>
<DOCNO> 176004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sontur29.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da uluslararası kredi kartı dolandırıcıları yakalandı.. 
</HEADLINE>
<TEXT>

     İnternet aracılığıyla temin ettikleri yabancı ülke vatandaşlarına ait kredi kartlarını, manyetik alışveriş kartlarına kopyalayarak, anlaştıkları mağazalardan alışveriş yapmış gibi kart çektiren ve bu yolla yüz milyarlarca lira dolandırdığı bildirilen 3 kişi ile 3 mağaza sahibi yakalandı. 
     Antalya Emniyet Müdürlüğü Kaçakçılık ve Organize Suçlarla Mücadele Müdürlüğü ekiplerinin, uzun süren istihbarat ve izleme çalışmaları sonucu, dolandırıcılık suçundan haklarında gıyabi tutuklama kararı bulunan ve sahte üsteğmen kimliğiyle dolaştığı bildirilen M.E.G. 28 , M.B.U. 29 , S.A.Ç. 56 ile bu kişilerle anlaşarak, kredi kartını mağazalarında çektiren M.K. 55 , M.Y. 31 ve F.D. 44 yakalandı. 
     Zanlılarla birlikte, kredi kartı kopyalamakta kullanılan bir cihaz, 1 adet 'encoder' adı verilen ve kredi kartlarına gerekli bilgileri yüklemekte kullanılan cihaz, kamera, çok miktarda para, mücevher ve kopyalanmış kredi kartı, peruk, kopyalanmak üzere temin edilmiş, bir alışveriş mağazasına ait manyetik kartlar, yabancı ülke bankalarına ait yüzlerce kredi kartı trak numarası kaydedilmiş 5 defter ve bir lüks otomobil de elde edildi. 
     
     ''TÜRKİYE'NİN PRESTİJİ ZEDELENİYORDU'' 
     Polis yetkilileri, dolandırıcıların, özellikle harcama limiti çok yüksek yabancı ülke vatandaşlarının kredi kartı numaralarını internette ''hacker''lık yöntemiyle ele geçirdiklerini anlatarak, şu bilgileri verdiler 
     ''Kredi kartları kopyalananlar arasında, hayatları boyunca Türkiye'ye gelmemiş yabancılar da var. Her bir kartla, turistlere yönelik deri giyim, mücevher ve hediyelik eşya satan mağazalardan 20-40 bin dolar arası, slip çektiriyorlar. Bu miktarın yüzde 50'sini ise anlaştıkları mağaza sahibine veriyorlar. Bu tür dolandırıcılıklar yüzünden kredi kartı şirketleri, Türkiye'deki bankacılık ve kredi kartı sistemine güvenlerini yitirmeye başlamışlardı. Bu durum, Türkiye'nin prestijini de zedeliyordu. Şebekenin ele geçirilmesiyle, başta bankalar olmak üzere uluslararası kredi kartı şirketleri de rahat bir nefes almış oldular. Bu dolandırıcılıktan kredi kartı sahibi etkilenmiyor. Çünkü hepsinin kartı bu tür olaylara karşı sigortalı.'' 
     
     INTERPOL İLE ORTAK ÇALIŞMA 
     Polis yetkilileri, bu tür dolandırıcılıkların, polisiye tedbirlerle önlenmesinin güç olduğuna da işaret ederek, şunları kaydettiler 
     ''Sorun bankacılık sistemindeki teknolojik zaaftan kaynaklanıyor. Merkezi İstanbul'da olan Bankalararası Kart Merkezi BKM ile de işbirliği yapıyoruz. BKM'de görev yapan uzman polisler bulunuyor. Interpol ile de sürekli temas halindeyiz. Bu operasyon, Interpol ve yabancı ülkelerin polis teşkilatlarıyla yapılan işbirliğinin de ürünüdür.'' 
     
</TEXT>
</DOC>
