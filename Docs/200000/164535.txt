<DOC>
<DOCNO> 164535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/spor/spo02.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
GÜVEN VE KAZAN 
</HEADLINE>
<TEXT>

Fener'in eski eldivenleri, Rüştü'nün yerini alacak alternatifleri masaya yatırdı. Yavuz Şimşek ve Nurettin Yıldız, tercihini Volkan ve Recep'ten yana kullandı. Yaşar Duran ise "Yabancı gelmeli" yorumunu yaptı 
     YALÇIN TÜRK 

     '10 yıl garanti' 
     RÜŞTÜ'NÜN Barcelona'ya transfer olmasıyla birlikte başlayan kaleci arayışlarını Fenerbahçe'nin eski eldivenleri Yavuz Şimşek, Yaşar Duran ve Nurettin Yıldız yorumladı. Yavuz Şimşek, Volkan ve Recep'e destek verip, "Ben 19, Rüştü ise 21 yaşında Fenerbahçeli oldu. Gençlere güvenip, ellerinin titremesini kesebilirsek, 10 yıl başka kaleci aranmaz" diye konuştu. 
     
     'Camia güvenmeli' 
     RECEP ve Volkan ikilisinin kalmasını uygun gören Nurettin Yıldız, "Genç olmaları kimseyi korkutmasın" yorumunu yaptı. Yıldız şöyle konuştu "Recep ile Volkan, yükü kaldıracak yeteneklere sahip. Camia sabırlı olmalı, onlara güvenmeli. Daum ve yönetim, destek verirse, ikisi de bu görevde başarılı olur. Bu şartlar oluşturulursa Fenerbahçe yıllarca kaleci konusunu bir daha açmaz." 
     
     'Yabancı şart' 
     YAŞAR Duran ise gönlünün yerlilerden yana olduğunu ancak kalenin iyi bir yabancıya teslim edilmesi gerektiğini savundu. Duran, "Rüştü'den sonra kim gelirse gelsin tartışılacak. Recep - Volkan ikilisi yetenekli, ama tecrübe olarak eksik. Onları Fenerbahçe yükünün altında ezmemek gerekir. Yerliler korunmalı, ancak Sociedad'ın kalecisi Vestervelt gelmeli" dedi. 
     
Aurelio büyülendi      'Tanrım bana güç ver' 
     FENERBAHÇE'NİN olaylı transferi Marco Aurelio dün Şükrü Saracoğlu Stadı'nı gezerken, büyük bir heyecan yaşadı. Boş tribünlerin bile kendisini etkilediğini söyleyen Sambacı, yakınlarına duygularını, "Tanrım bana güç ver" sözleriyle dile getirdi. Müthiş bir futbol arenasına çıktığını vurgulayan Aurelio, "50 bin kişi önünde insan iki kişilik oynar" diye konuştu. 
     
     Son kararı eşi verdi 
     YARIM bıraktığı balayına huzur içinde devam edeceğini söyleyen Sambacı, Fenerbahçe'ye gelmesini eşinin de çok istediğini söyledi. Aurelio sözlerini şöyle sürdürdü "Önce evlendim, sonra Fenerbahçe'ye transfer oldum. Bir haftaya iki güzellik sığdı. Fenerbahçe taraftarının da mutlu olmaya ihtiyacı var. Yeni sezonda büyük işler yaparak onların gülmesini sağlayacağız." 
     
Avrupa çıkarması      YÖNETİCİ Hakan Bilal Kutlualp ve İlhan Ekşioğlu dün bir kez daha Avrupa yollarına düştüler. Almanya'da Daum'la biraraya gelen ikili transfer çalışmalarını değerlendirdiler. Van Hooijdonk'da sona doğru yaklaşıldığı öğrenilirken Alman hoca ile yöneticilerin Fransa'ya geçip Konfederasyon Kupası'nı izleyecekleri belirtildi. Bu arada Trabzonspor'lu Gökdeniz için de Fenerbahçe'nin ısrarcı olduğu ifade edildi. 
     
Damping başladı      FENERBAHÇE geçen sezon giydiği formaları, Fenerium mağazalarından indirimli olarak satışa çıkardı. "Formasız taraftar kalmasın" adı verilen kampanya gereğince fiyatlar 43 milyondan, 29 milyon 500 bin liraya düşürüldü. Bu arada yeni sezon kombine biletleri de satışa sunuldu. Eski kart sahiplerine koltuklarını almak için 5 Temmuz'a kadar öncelik tanınacağı açıklandı. 
     
AKLI FENER'DEFransa'da Milliyet ekibi ile biraraya gelen Brezilya'nın hocası Parreira, turnuvadan çok eski takımı hakkında konuştu, "Bu kadar kötü duruma düşmeleri beni üzüyor" dedi 
     MEHMET DEMİRCAN 

     'Beni aramıyorlar' 
     UZUN bir aradan sonra Brezilya Milli Takımı'nın yeniden başına geçen Parreira, Kamerun maçının ardından Milliyet'in sorularını yanıtladı. Turnuvayı ikinci plana koyan ve sözlerine eski takımı Fenerbahçe ile başlayan ünlü teknik adam, "Washington'un transferinden bu yana yönetimden kimse beni aramadı. Bu kadar kötü duruma düşmelerine inanamıyorum. Umarım yakında toparlanırlar" diye konuştu. 
     
     'Gençler süperdi' 
     FENERBAHÇE taraftarına övgüler yağdıran Parreira, "Dünya'da onlar gibisi yok. Her şeyin en iyisini hakediyorlar" ifadesini kullandı. Milli Takım'ın ABD ile oynadığı karşılaşmayı izlediğini de belirten Brezilyalı hoca, "Çok iyi bir performans ortaya koydular. Özellikle genç oyuncular süperdi. Şenol Güneş akıllı bir teknik adam. Fransa'da da finali birlikte oynamayı çok arzu ediyorum" dedi. 
     
     'Kamerun'u yenin' 
     SADECE yedi gündür takımla bir arada olduğuna dikkat çeken Parreira, "Kamerun karşısında isteneni veremedik. Tek dileğim Türkiye'nin Kamerun'u yenmesi. Aksi bir sonuç bizim gruptan çıkmamızı zora sokar" ifadesini kullandı. Tecrübeli teknik adam, Türk Milli Takımı'nın Brezilya maçını bir intikam maçı olarak göreceğini sanmadığını da kaydetti, "Dostça bir müsabaka yaşayacağımızdan eminim" yorumunu yaptı. 
     

</TEXT>
</DOC>
