<DOC>
<DOCNO> 194876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sontur24.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Bu hükümet Türkiye'yi ucuzlattı... 
</HEADLINE>
<TEXT>

     CHP Genel Başkanı Deniz Baykal, Hükümetin Türkiye'yi ucuzlattığını bildirerek, ''Elde avuçta ne varsa tümünü ucuzlatmıştır. Bunun temeli ekonomik değil siyasaldır. Türkiye bugün yok pahasına alınabilir bir ülke haline gelmiştir, Türkiye'yi artık satılık olmaktan çıkaralım'' dedi. 
     Baykal, partisinin grup toplantısının açılışında yaptığı konuşmada, hükümetin özeleştirme uygulamalarını eleştirdi. Özelleştirilme programı içindeki bazı kuruluşlardan işçiler ile sendika genel başkanlarının da izlediği grup toplantısında Baykal, Hükümet'in çok iddialı bir özelleştirme programı ilan ettiğini ve bu doğrultuda çaba sarfettiğini kaydetti. Bu girişimlerin bazılarının büyük sorunlarla karşılaştığını bildiren Baykal, buna PETKİM özelleştirmesini örnek gösterdi. Baykal, Türkiye'nin büyük değer taşıyan ekonomi kuruluşlarının satışı konusunda birbiri ardına başarısızlıklar yaşadığını, bunun son olarak da TEKEL özelleştirmesinde görüldüğünü anlattı. 
     Özelleştirmenin ekonomik politikalarda yer alan bir yöntem olduğunu, bir ülkenin koşularını en uygun şekilde oluşturarak buna başvurabildiğini ifade eden Baykal, ancak Türkiye'de bunun için ciddi bir altyapı hazırlanmadığını söyledi. ''Özelleştirme Türkiye'de tam bir yağmaya dönüştü'' diyen Baykal, 20 yıldır uygulanan özelleştirmeler sonucunda ''Medarı iftihar'' olabilecek bir tane bile örnek olmadığını ifade etti. Baykal'ın bu sözleri işçilerin, ''İşçiler sandıkta hesap soracak'' sloganları ile kesildi. 
     
     ''HAKARET ORTADAN KALKACAK MI...'' 
     Yapılan özelleştirmelerin hiçbirinden Türkiye'nin birşey kazanmadığını kaydeden Baykal, konuşmasını şöyle sürdürdü 
     ''Sadece oraları alan ve oraları başka amaçlarla kullanan insanlar kazanmıştır. Türkiye çok büyük yanlışlıklar yapıyor. 
     TEKEL son zamanlarda özelleştirilen kuruluşların en ciddisidir. Türkiye'nin gözbebeği kuruluşlarının başında gelmektedir. Türkiye'de tütün üretimi var, sigaranın pazarı vardır. Bu özelleştirmeden 3 milyar dolar bekleniyordu, verilen rakam 1.1 milyar dolar... TEKEL Genel Müdürü bunun TEKEL'e yapılan bir hakaret olduğunu söyledi. Sadece Maltepe, 2000, 2001 sigaralarının cirosu 1.2 milyar dolar... Bu TEKEL'e değil, Türk ekonomisine yönelik bir değerlendirme notudur. Türk ekonomisine yapılmış bir not verme girişimidir. TEKEL daha uygun bir ekonomik ortamda özelleştirilseydi gerçek hakkı verilirdi. Şimdi miktarın biraz daha arttırılması isteniyor, 1.1 milyar dolarlık hakaret 1.5 milyar dolara çıktı, diye hakaret ortadan kalkmaz.'' 
     
     ''SATTIN BABA, BABA...'' 
     TEKEL'in satışının sıradan bir özelleştirme olmadığını belirten CHP Genel Başkanı Baykal, satışın Türkiye'nin tarım alanındaki bir iddiasından vazgeçmesi, sigara pazarının ülkenin elinden çıkması anlamına geldiğini vurguladı. Baykal, ortaya çıkan manzaranın çok üzücü olduğunu kaydettiği konuşmasında şunları söyledi 
     ''Bu, Türkiye'nin ucuzlatılmasının sonucudur. Bu Hükümet Türkiye'yi ucuzlattı. Elde avuçta ne varsa tümünü ucuzlatmıştır. Bunun temeli ekonomik değil siyasaldır. Türkiye bugün yok pahasına alınabilir bir ülke haline gelmiştir, Türkiye köşeye sıkıştırılmıştır. Varlıkları, değerleri uygun şekilde yaklaşıp kapatılabilir anlayışı Türkiye ile ilgili olarak dünyada yaygınlaşmıştır. Türkiye'yi artık satılık olmaktan çıkaralım. 
     Biz satacağız diye ortaya çıkarsak sadece bu bile bizim değerlerimizin yok pahasına elden çıkmasına neden olur. Ne bu heyecan, ne bu heves, ne bu coşku, satacağız diye çırpınıyoruz. PETKİM'i satmaya kalktın eline yüzüne bulaştı. Baba, baba satarız diyordun. Sattın baba, baba bak...'' Baykal, Hükümet'in satmak için gösterdiği çabayı düzeltmek için harcaması durumunda kurumların gerçek değerini bulacağını belirtti. Özelleştirmelerde karanlık noktalar bulunduğunu da ifade eden Baykal, ''Hani herşey halkın gözü önünde olacaktı, herşey şeffaftı'' dedi. 
     Fiyaskoya maruz kalanın kuruluşlar değil, Türkiye ekonomisi olduğunu kaydeden Baykal, ''Türkiye borçlanmaya devam ediyor. vatandaşlar vergi terörü ile karşı karşıya. Alıyorsunuz, aldıklarınızla ne hizmet yapıyorsunuz, ne yatırım yapıyorsunuz '' diye konuştu. 
     
</TEXT>
</DOC>
