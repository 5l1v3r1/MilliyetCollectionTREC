<DOC>
<DOCNO> 177078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/ekonomi/eko09.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Emeklinin vergi iadesi yıllığa dönüştürüldü 
</HEADLINE>
<TEXT>

   
   Emeklilerin vergi iadesinde yıllık döneme geçilirken, yılın ikinci yarısına ilişkin vergi iade bildirimlerinin, 2004 yılının Ocak ayı sonuna kadar, aylıkların alındığı banka şubelerine verilmesi gerektiği bildirildi. 
   Maliye Bakanlığı'ndan yapılan açıklamada, sosyal güvenlik kurumlarından aylık alan hak sahiplerinin üç aylık vergi iade dönemlerinin 1 Temmuz 2003'ten itibaren yıllık dönem esasına göre yapılacağı belirtildi. 
   
   Yılbaşına kadar bildirim 
   Açıklamada bu nedenle, sosyal güvenlik kurumlarından aylık alan hak sahiplerinin, 1 Temmuz - 31 Aralık 2003 dönemine ilişkin vergi iade bildirimlerini, 2004 Ocak ayı sonuna kadar, aylıklarını aldıkları banka şubelerine vermeleri gerektiği vurgulandı. 
   Öte yandan yapılan bir başka değişiklikle, vergi iadesinden mahsup edilmek üzere ödeme yaptırma hususunda, Bakanlığa yetki verildiği hatırlatıldı. 
   Yetki çerçevesinde vergi iadeleri, hak sahiplerine 1 Temmuz 2003'ten itibaren üçer aylık dönemler halinde avans olarak ödenecek. Avans ödeme dönemleri ocak - mart, nisan - haziran ve temmuz - eylül olarak belirlendi. Ekim - aralık dönemine ilişkin vergi iadeleri ibraz edilecek bildirim üzerine ödeneceğinden, bu döneme ilişkin avans ödemesi söz konusu olmayacak. 
   
   
</TEXT>
</DOC>
