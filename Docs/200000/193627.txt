<DOC>
<DOCNO> 193627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/ekonomi/eko03.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekel'de hayal kırıklığı 
</HEADLINE>
<TEXT>

   Tekel'in sigara bölümüne en yüksek teklif 1 milyar 150 milyon dolarla Japan Tobacco'dan geldi. Özelleştirme İdaresi Başkanı Metin Kilci, "Teklif beklentilerimizi karşılamıyor" dedi 
      ANKARA Milliyet 
   
   Özelleştirme kapsamındaki Tekel'e bağlı Sigara Sanayii İşletmeleri ve Ticareti AŞ için en yüksek teklifi 1 milyar 150 milyon dolarla Japan Tobacco JTI verdi. 
   Özelleştirme İdaresi Başkanlığı'nda ÖİB , dün, Tekel'e bağlı Sigara Sanayii İşletmeleri ve Ticareti A.Ş ile Alkollü İçkiler Ticaret ve Sanayi A.Ş'nin özelleştirilmesinde nihai teklifler açıldı. ÖİB Başkan Yardımcısı Hasan Köktaş'ın komisyon başkanlığını yaptığı ihalede, Tekel'e bağlı Sigara Sanayii İşletmeleri ve Ticareti AŞ için JTI ile British American Tobacco BAT teklif verdi. 
   
   Japonlar sevindi 
   Komisyon Başkanı Köktaş, sigara şirketi için en yüksek teklifi 1 milyar 150 milyon dolar ile JTI'ın verdiğini bildirirken, BAT'ın verdiği teklif miktarını ise açıklamadı. Her iki ihalede de Komisyon uygun bulması halinde ihale sonuçlarını Özelleştirme Yüksek Kurulu'na ÖYK sunacak. 
   Tekel'e bağlı Sigara AŞ için, 1 milyar 150 milyon dolar ile en yüksek teklifi veren JTI'nın temsilcisi Hayemi Chi San, "Bu, bizim için çok iyi haber" dedi. San, ÖİB'ten ayrılırken, gazetecilerin sorularını yanıtladı. 
   San, hükümetin özelleştirme konusundaki çabalarını takdirle karşıladıklarını vurgularken, "Bu tamamlanmamış bir prosedür, tamamlandığında hep beraber göreceğiz" dedi. 
   Dünyada 40 ülkede faaliyet gösteren JTI'nın net satışları 34.4 milyar doları buluyor. 
   
   'Değerinin altında satmayız'    Özelleştirme İdaresi Başkanı ÖİB Metin Kilci, Tekel Sigara Sanayii İşletmeleri ve Ticareti AŞ için verilen teklif konusunda, "Beklentilerimizi karşılayacak düzeyde değil" dedi. 
   Kilci, Özelleştirme İdaresi'nde tekliflerin açılmasından sonra yaptığı değerlendirmede, şirketin hak ettiği değerin çok daha yüksek olduğunu, ancak kararı yine de komisyonun vereceğine işaret etti. 
   
   'Elde kalsa da olmaz' 
   Hiç bir kuruluşu ne pahasına olursa olsun değerinin altında satmayacaklarını kaydeden Kilci, "Umarım ihale komisyonu da bu yönde karar verir" dedi. İhalede ortaya çıkan bedelin Değer Tespit Komisyonu'nun belirlediği rakamın da altında olduğunu belirten Kilci, "Tekel gibi bir malımız var. Bir süre daha elimizde olmasında sakınca yok. Ne pahasına olursa olsun satalım anlayışına prim vermedik, vermeyeceğiz. Hiçbir kuruluşumuzu değerinin altında satmaya niyetimiz yok. İlanihaye elimizde kalacağını bilsek dahi..." dedi. 
   
   'Tüpraş'ta sorun yok' 
   "Teklifler layığını bulmadı mı " sorusuna "Kesinlikle" yanıt veren Kilci, gazetecilerin "Söyledikleriniz komisyonu etkiler mi " sorusuna karşılık da "Hayır. Komisyonun kendini bağlayan kuralları vardır. Değer tespiti gibi" diye konuştu. 
   Tüpraş'ın özelleştirilmesi sürecinde de sorun bulunmadığını vurgulayan Kilci, "Tüpraş'a yeterli teklif alındı. Spekülasyonlara anlam veremiyorum" dedi. Kilci, Petrol Piyasası Yasası'nın çıkmasını beklediklerini, yasanın Tüpraş'ın değerini artıracağını ifade ederek, iki - üç haftalık bir gecikme olabileceğini bildirdi. 
   Tekel'de örgütlü TekGıda - İş Sendikası Başkanı Korkut Güler, hiç kimsenin Tekel'i bu paraya satamayacağını savundu. 
   
   Müjde veremedi    Maliye Bakanı Kemal Unakıtan teklifler açıklanmadan önce önceki gün verdiği bir demeçte, Tekel'in özelleştirmesiyle ilgili olarak kısa süre içinde müjdeli bir haber vereceğini söylemişti. Unakıtan, AB Maliye Bakanları toplantısına katılmak üzere bulunduğu Bürüksel'de yaptığı açıklamada, "2004'ün ilk yarısında da özelleştirme konusunda büyük rakamları duyuracağız" demişti. 
   
   Alkollü içkide en yüksek teklif 292 milyon dolar    Tekel'in Alkollü İçkiler Sanayi ve Ticaret A.Ş'nin özelleştirilmesine ilişkin ihaleye ise Sabancı Holding, Tahincioğlu Holding ve Nurol - Limak - Özaltın - Tekel Ürünleri Toptan Satıcıları Birliği AŞ TÜTSAB ortak girişim grubu teklif verdi. 
   İhalede en yüksek teklif 292 milyon dolar ile Nurol - Limak - Özaltın - TÜTSAB ortak girişim grubundan geldi. Ortak girişim grubu temsilcileri yorum yapmak istemekdiklerini söyledi. Bir gazetecinin, "Ucuza alacağınız için mi yorum yapmak istemiyor musunuz" şeklindeki ifadesi üzerine konsorsiyum yetkilileri, "Hayır, bizce yüksek teklif verdik. Bizim ardımızda verilen teklifi bilmiyoruz" dediler. 
   
   Sabancı'nın son dakika atağı 
   Sabancı Holding Strateji ve İş Geliştirme Grup Başkanı Ali Koç, Tekel'in alkollü içkiler bölümü için dün ÖİB'ye gelerek revize teklif verdi. Ancak en yüksek teklif Nurol - Limak - Özaltın - TÜTSAB ortak girişim grubundan geldi. 
   
   
</TEXT>
</DOC>
