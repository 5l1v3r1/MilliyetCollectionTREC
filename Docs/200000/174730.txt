<DOC>
<DOCNO> 174730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/dunya/dun04.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Basralılar petrol için ayaklandı 
</HEADLINE>
<TEXT>

   DIŞ HABERLER SERVİSİ 

   
   Petrol zengini Irak'ın güneyindeki Basra kentinde elektrik ve benzin sıkıntısı nedeniyle dün 4 benzin istasyonunda olaylar çıktı. İngiliz askerleri olayları ancak havaya ateş açarak durdurabildi. Görgü tanıkları, kızgın bir grup Iraklının bir benzin istasyonunda Kuveyt plakalı araçlara saldırarak taş attığını, bir tankeri ateşe verdiğini, İngiliz askerlerinin de kalabalığı dağıtmak için havaya ateş açtığını söyledi. 
   Tanıklar, Saad Meydanı'nda bulunan benzin istasyonunda yakıt olmamasına öfkelenen kalabalığın önce askerlere ve bir Kuveyt tankerine taş attığını, daha sonra tankeri ateşe verdiğini söylediler. İngiliz askeri sözcüsü, istasyonda benzin pompalamayı sağlayan jeneratörlerin aşırı sıcak nedeniyle bozulması yüzünden benzin verilemediğini savunurken, göstericiler, Kuveyt plakalı tankerlerle Irak'tan Kuveyt'e ucuz petrol kaçakçılığı yapıldığını iddia ettiler. Olaylarda 7 İngiliz askeri ve 4 Iraklı sivilin yaralndığı bildirildi. 
   Bu arada Irak'ta, Amerikan askerlerine yönelik saldırılar sürüyor. Dün Kerkük'te devriye gezen Amerikan askerlerine yönelik saldırıda 4 ABD askeri ile Amerikalıların açtığı karşı ateş sonucu 2 Iraklı yaralandı. Bağdat ve Felluce'de de ABD hedefleri bombalandı. 
   
</TEXT>
</DOC>
