<DOC>
<DOCNO> 187902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/magazin/amag.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Hollywood'un Türk figüranları 
</HEADLINE>
<TEXT>

   Film The Terminal... Yönetmen Steven Spielberg... Başrol Tom Hanks... Yardımcı oyuncular TÜRK FİGÜRANLAR 
      MAGAZİN SERVİSİ 
   
   SİNEMA dünyasının dev yönetmeni Steven Spielberg, çekimleri halen süren son filminde Türkleri de oynattı. Los Angeles'ta görüntü yönetmenliği ve oyunculuk yapan Alliance of Turkish Filmmakers'ın Türk Filmciler Birliği Başkanı Serdar Burhan Kalsın, lobi çalışmaları sayesinde Spielberg'in 'The Terminal' filmindeki 'Türk' rollerinde, gerçek Türklerin oynamasını sağladı. 
   
   Tom Türkçeyi tanıdı 
   BAŞROLÜNÜ Tom Hanks'in oynadığı 'The Terminal'de, Serdar Burhan Kalsın, Sırrı Murat ve Hayati Akbaş ile birçok Türk, Spielberg'in kamerasının karşısına geçti. Filmde bir sahnede Türklerle birlikte pasaport kuyruğunda bekleyen Tom Hanks, çekimler sonrası da gerçek hayattaki kayınpederinin Türkçe dahil dört dil bildiğini, bu yüzden duyduğu Türkçe kelimelerin bazılarını tanıdığını söyledi. 
   
   Ekibe nazar boncuğu 
   SERDAR Burhan Kalsın, Spielberg, Hanks ve filmin Oscar ödüllü görüntü yönetmeni Janusz Kaminski'nin, Türk figüran ve oyuncuların performansından memnun kaldığını anlattı. Kalsın, setteki herkese nazar boncuklu anahtar, Kaminski'ye de İlhan Akşit'in "Ancient Civilizations and Treasures of Turkey" kitabı ile National Geographic'in Türkiye bölümünün de bulunduğu baskısını hediye etti. 
   
   
</TEXT>
</DOC>
