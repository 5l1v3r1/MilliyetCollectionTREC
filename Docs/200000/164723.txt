<DOC>
<DOCNO> 164723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/sondun06.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamas Ortadoğu'yu karıştırdı 
</HEADLINE>
<TEXT>

     İsrail Başbakanı Ariel Şaron, aşırı dinci Hamas örgütünün yetkilisi Abdullah Kavasme'nin dün İsrail askerlerince öldürülmesiyle sonuçlanan operasyonun ''başarılı'' olduğunu söyledi. 
     İsrail Başbakanlığı'ndan yapılan açıklamada, El Halil'de düzenlenen, Kavasme'nin öldürüldüğü operasyonla ilgili olarak Şaron'un, ''Öncelikle dün El Halil'de düzenlenen çok önemli operasyonda sağlanan başarıdan ötürü güvenlik birimlerine teşekkürlerimi sunmak isterim. Bu operasyon, İsrail vatandaşlarının güvenliğinin sağlanmasına yönelik hayati önem taşıyan bir operasyondu'' ifadesini kullandığı belirtildi. 
     Şaron'un açıklamasının, bu operasyon için ilk resmi tebrik olduğu ve Kavasme'nin 11 Haziran'da 17 kişinin öldüğü otobüse yönelik bombalı saldırının da aralarında bulunduğu birçok saldırıdan sorumlu tutulduğu belirtiliyor. 
     
     FİLİSTİNLİ BAKAN 

     Filistin Enformasyon Bakanı Nebil Amr ise Kavasme'nin öldürülmesinin, Filistinliler arasında ateşkes sağlama amacıyla yapılmakta olan görüşmeleri başarısızlığa uğratma amacını taşıdığını söyledi. 
     Amr, ''Bu saldırı açıkça durumu karmaşık hale getirmeyi amaçlıyor. Ancak Filistinliler, istikrarsızlığa sürüklenmeye ve gerginliğin tırmandırılmasına yönelik bu İsrail tuzağına düşmemelidir'' dedi. 
     Kavasme'nin öldürülmesinin ''cezasız kalmayacağını'' açıklayan Hamas'ın, Filistin Başbakanı Mahmud Abbas tarafından yürütülen ve İsrail ile ateşkes yapılmasını hedefleyen müzakereleri askıya alma olasılığıyla ilgili bir soru üzerine Amr, ''Anlaşmaya varmak için ileri gitmek durumundayız. Şu anda bile iyi sonuçlara vardık, anlaşmaya varma fırsatını kaçırmamalıyız'' diye konuştu. 
     
     MISIR İSRAİL'İ KINADI 

     Mısır, Ortadoğu'da barış çabalarına zarar verdiği gerekçesiyle, İsrail'in üst düzeydeki Hamas yetkilisi Abdullah Kavasme'yi öldürmesini kınadı ve taraflara barış için ''yol haritası''nı hayata geçirmesi çağrısında bulundu. 
     Ürdün'de, ''yol haritası'' ile ilgili görüşmelerin yapılmasından önce gazetecilere açıklamada bulunan Mısır Dışişleri Bakanı Ahmed Mahir, İsrail'in son eyleminin barışa yardımcı olmadığını söyledi. 
     Mahir, ''Bir plan var ve bunu uygulamalıyız. Bunu uygulamadıkları çok açık. Durum çok kötü. 'Yol haritası'nda bir fırsat var. Dolayısıyla iki taraf bunu yerine getirsin'' dedi. 
     Ürdün'de bulunan AB Ortak Dış Politika ve Savunma Yüksek Temsilcisi Javier Solana ise ''şiddetin görüşmeler için iyiye işaret olmadığını'' kaydetti. Solana, ''Barış için müzakere yapılmak üzereyken bu tür bir eylem ortama katkı sağlamıyor'' dedi. 
     Filistin Dışişleri Bakanı Nebil Şaat da İsrail'in eyleminin ''işgalin dehşetini hatırlattığını'' belirterek, ''Her iki taraf arasında şiddeti sona erdirmeye yönelik bir anlaşmaya varmak zorundayız'' dedi. 
     
</TEXT>
</DOC>
