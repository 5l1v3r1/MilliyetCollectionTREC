<DOC>
<DOCNO> 187088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sontur06.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyette kongre alarmı... AKP ve MHP kongrelerine 4 bin polis 
</HEADLINE>
<TEXT>

     Ankara Emniyet Müdürlüğü, AK Parti ve MHP'nin 12 Ekim Pazar günü yapılacak kongreleri nedeniyle alarma geçti. Kongreler nedeniyle, izinler kaldırıldı. 
     12 Ekim Pazar günü ASKİ Spor Salonu'nda yapılacak AK Parti 1. Olağan Kongresi ile Atatürk Kapalı Spor Salonu'nda gerçekleştirilecek MHP 7. Olağan Kongresi'nde çevre güvenliğini, Çevik Kuvvet Şube Müdürlüğü sağlayacak. 
     ASKİ ve Atatürk Spor Salonu, güvenlik sebebiyle bir gün öncesinden polise teslim edilecek. Salonlar bomba imha ekiplerinin kontrolünden geçirildikten sonra, girişlerle ilgili arama noktaları oluşturulacak. Emniyet yetkilileri ile her iki parti yöneticileri arasında ayrı ayrı toplantı yapılacak. Kongre salonuna kimlerin alınacağı, bu toplantılarda kararlaştırılacak. 
     AK Parti ve MHP kongrelerinde, resmi ve sivil yaklaşık 4 bine yakın polis görev yapacak. 
     MHP kongresinin yapılacağı Atatürk Kapalı Spor Salonu önündeki Cumhuriyet Bulvarı'nın Baruthane kavşağı ile İstasyon kavşağı arasındaki yol, kongre günü çift yönlü trafiğe kapatılacak. 
     Aynı gün, Samsun istikametinden AŞTİ'ye gelecek şehirlerarası yolcu otobüsleri Samsun Yolu Turgut Özal Bulvarı-İskitler Köprülü kavşağı-İstanbul Caddesi'nden-Anadolu Bulvarı'na inecek. Otobüsler, buradan AŞTİ Bulvarı'na çıkacak. 
     Kongreler nedeniyle, Ankara Emniyet Müdürlüğü'nde çalışma düzeni dün akşamdan itibaren 12-12'ye 12 saat çalışma, 12 saat izin , dönüştürüldü. 12 Ekim Pazar günü de Ankara Emniyet Müdürlüğü'nde görev yapan polislerin izinleri tamamen kaldırıldı. 
     
</TEXT>
</DOC>
