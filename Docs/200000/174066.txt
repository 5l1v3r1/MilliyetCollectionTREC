<DOC>
<DOCNO> 174066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sontur34.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanserden ölen çocuklarının cenazesini senet karşılığı alabildiler 
</HEADLINE>
<TEXT>

     Kayseri'de Ekinci ailesi, kan kanseri olduğu için hastanede ölen çocuklarının cenazesini senet imzalayarak alabildi. 
     İnşaat işçiliği yapan Ali Ekinci, sürekli dişi ağrıyan 8 yaşındaki kızı Elmas Ekinci'yi sağlık ocağına ve Kayseri Devlet Hastanesi'ne götürdü ancak verilen ilaçlar kullanıldığı halde bir sonuç alınamadı. 
     Komşularından aldığı borç parayla özel bir hastaneye giden Ali Ekinci'ye kızı Elmas'ın kan kanseri lösemi olduğu bildirildi. Erciyes Üniversitesi Tıp Fakültesi Hastanesi'ne götürülen Elmas Ekinci, 5 gün süren tedaviden sonra önceki gün hayatını kaybetti. 
     
     CENAZENİN ALINMASI İÇİN SENET 
     Tıp Fakültesi Hastanesi, ölen Elmas Ekinci'nin 5 günlük tedavi gideri olarak 4 milyar 93 milyon lira hesap çıkarttı. Bu parayı ödeyemeyen Ali Ekinci, kızının cenazesini morgdan alabilmek için kayınbabası Mahmut Dursun'u kefil gösterip, 4 milyar 93 milyon lira tutarında borç senedi imzaladı. 
     Bu ay sonuna kadar senedi ödemesi istenen Ali Ekinci, evinin giderlerini bile karşılamada zorluk çektiğini belirterek şunları söyledi 
     ''İnşaatlarda iş bulursam eve ekmek götürebiliyorum. Aşevinden aldığımız yemekle karnımızı doyuruyoruz. Kocasinan Kaymakamlığı'na hastane giderinin ödenmesi için yaptığımız başvuru, kabul edilmedi. Kızım hastalanınca yeşilkart almak için başvurdum ama kartımı kızım öldükten sonra alabildim. Bu nedenle kaymakamlık hastane giderini karşılayamayacağını söyledi. Hayırseverlerden yardım bekliyorum'' 
     
</TEXT>
</DOC>
