<DOC>
<DOCNO> 182056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/spor/bvol.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Filede yas 
</HEADLINE>
<TEXT>

   Bayan Voleybol Milli Takımı'nın teknik sorumlusu Deniz Esinduy önceki gece hayatını kaybetti. Esinduy'un ani vefatı kampta bulunan tüm oyuncuları yıktı 
      NECMİ KEPÇETUTAN 

   
   Kontrole gidecekti 
   AVRUPA Şampiyonası finallerine hazırlanan A Milli Bayan Voleybol Takımı teknik sorumlusu Deniz Esinduy dün sabaha karşı kalp krizi geçirdi, Hacettepe Üniversitesi hastanesinde yapılan tüm müdahalelere karşın yaşamını yitirdi. Uzun süredir kalbinden rahatsız olan ve önceki gün yemekten sonra yardımcılarına "Kendimi iyi hissetmiyorum" diye konuşan 56 yaşındaki teknik adamın dün saat 13.30'da efor testi için randevu aldığı da ortaya çıktı. 
   
   Odalarına kapandılar 
   ESİNDUY'UN 15 gün önce de İstanbul'da rahatsızlandığı ancak, "Şu şampiyona bitsin, sonra bakarız" diyerek doktora gitmeyi sürekli ertelediği öğrenildi. Bayan milli voleybol takımı sporcuları da üzücü olay sonrası adeta şoka girdiler. Gün boyu otelde odalarından çıkmayan milli takım oyuncularının sabah antrenmanı iptal edilirken, akşam Selim Sırrı Tarcan Spor Salonu'nda yapılan çalışma ise büyük bir hüzün içinde geçti. 
   
   Voleybola ömrünü verdi    1947 yılında İstanbul'da doğdu. 1964'te Haydarpaşa Lisesi'nde okurken voleybola başladı ve aynı yıl Fenerbahçe genç takımı formasını giydi. Uzun yıllar Fenerbahçe A takımında oynadı. 50'nin üzerinde milli oldu. Fenerbahçe, Galatasaray, Arçelik, Güneş Sigorta, Enka ve Sönmez Flament takımlarında antrenörlük yaptı. Esinduy'un cenazesi yarın saat 10.30'da Fenerbahçe Dereağzı ve saat 11.00'de Burhan Felek Spor Tesisleri'nde yapılacak törenlerden sonra öğle namazını müteakip Marmara Üniversitesi İlahiyat Fakültesi Camii'nden defnedilecek. 
   
   
</TEXT>
</DOC>
