<DOC>
<DOCNO> 198367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sondun22.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Le Vif El Kaide Avrupa'yı tehdit ediyor 
</HEADLINE>
<TEXT>

     Belçika'nın haftalık ''Le Vif'' dergisi, İstanbul'daki terör olaylarına geniş yer verirken, ''El Kaide Avrupa'yı tehdit ediyor'' başlığını kullandı. 
     ''Amerika, Kuzey Afrika, Asya ve Ortadoğu'daki saldırılar, terörizmin Avrupa'yı tehdit ettiği gerçeğini bir süre sakladı'' diyen dergi, ''Ama ilk defa, 15 ve 20 Kasım'da El Kaide Avrupa'yı vurdu. İstanbul saldırılarının bilançosu korkunç'' ifadelerine yer verdi. 
     ''Teröristler Türkiye'ye saldırarak sadece ABD ve İsrail'in bir müttefikini değil, Avrupa'yı hedef alıyor'' diyen ''Le Vif'', İstanbul olaylarında teröristlerin sabotaj tekniklerine ne kadar hakim olduklarının, bunları siyasi amaçla nasıl kullandıklarının, terörizmin artık küresel bir unsur olduğunun görüldüğünü kaydetti. 
     ''Bin Ladin, bu saldırılarla bütün Avrupa'nın düşmanı olduğunu hatırlatıyor'' ifadesini kullanan dergi, ''Türkiye'nin seçilmesinin bir tesadüf olmadığı, bu laik ülkenin Avrupa ile Asya arasında menteşe rolü oynadığı'' üzerinde durdu. 
     İngiliz istihbarat servisi MI5 Müdürü Eliza Manningham-Buller'in, teröristlerin biyolojik, bakteriyolojik, kimyasal ve hatta nükleer eylemler yapabileceklerine, Londra'da siyanürlü bir saldırının son anda önlendiğine ilişkin açıklamalarına yer veren dergi, İtalya, İspanya, Fransa gibi ülkelerde de terörizm tehdidinin artarak hissedildiğini belirtti. 
     ''Belçika'nın uzun süre teröristlerin sığındıkları arka bahçe rolünü oynadığını, teröristlerin bu ülkede sahte kimlikler elde edip faaliyetler sürdürdüklerini, nükleer silah stoklarının bulunduğu bir Amerikan üssünün saldırıya uğramasının son anda engellendiğini anlatan dergi, Brüksel'de gaz tüpleri ve çivilerden oluşan bombalar patladığını, bunların birer deneme olabileceğini belirtti ve Belçika polisinin artık daha dikkatli olduğunu ifade etti. 
     Guantanamo'daki tutuklulardan birinin Türk asıllı Belçikalı bir genç olduğunu da hatırlatan dergi, bu gencin beyninin Brüksel'de yıkandığını kaydetti. 
     ''Le Vif'', İstanbul saldırılarının, Türkiye'nin AB'ye yakınlaşmasında rol oynayıp oynamayacağı sorusunu gündeme getirerek, Almanya ve İngiltere'nin olumlu, Fransa'nın tereddütlü yaklaşımları üzerinde durdu. 
     Dergi, Türklerin aylardır AB koşullarını yerine getirmek için adımlar attıklarını, ama tereddütleri gideremediklerini belirterek, ''Ankara, ölüleriyle birlikte laik ve Müslüman kimliğini de gömmek istemiyor'' dedi. 
     
     "SOFYA TERÖR SALDIRISI BEKLİYOR..." 

     Bulgaristan basınında, terör konusu gündemin birinci maddesi olma özelliğini koruyor. 
     Ülkenin en yüksek tirajlı iki büyük gazetesi ''Trud'' Emek ve ''24 Casa'' 24 Saat günlerdir olduğu gibi bugünkü sayılarında da terör olaylarına geniş yer ayırdı. 
     ''24 Casa'' gazetesinin bugünkü manşetinde ''Sofya terör saldırısı bekliyor'' başlığını kullandı. 
     Gazete, Sofya'daki hastanelerde izinlerin kaldırıldığını ve personel sayısının iki misline çıkarıldığını belirterek, sağlık görevlilerinin Sofya dışına çıkmalarının yasaklandığını duyurdu. 
     Gazetede ayrıca, İngiltere Dışişleri Bakanlığı'nın, vatandaşlarını Bulgaristan'a gitmemeleri konusunda uyardığını bildirdi. 
     ''Trud'' gazetesi de, Bulgaristan'da olası bir terörist saldırıya karşı alınan önlemlere iki tam sayfa ayırdı. 
     Gazete, ''Terör geliyor'' başlığıyla verdiği haberde, polis ve jandarmaya ait zırhlı araçların, stratejik önem taşıyan tesislerde nöbet tuttuğunu belirterek, başta İngiltere ve Türkiye olmak üzere yabancı ülkelerin Sofya'daki büyükelçilikleri önüne demir ve beton bariyerler konulduğunu yazdı. 
     İstanbul'da 15 ve 20 Kasımda yapılan bombalı saldırıların ardından Bulgaristan İçişleri Bakanlığı'nda kurulan özel karargahın, aralıksız çalıştığının vurgulandığı haberde, sınır kapılarında özel güvenlik önlemlerinin de had safhaya çıkarıldığı belirtildi. 
     Bulgaristan'daki gazetelerde terör konusunda yer alan haberler, halk arasında büyük bir tedirginliğe yol açıyor. 
     Araştırmalara göre, gazetelerde çıkan haberlerden etkilenen halkın büyük bir bölümü, kısa sürede ülkede büyük bir terörist saldırı olacağını düşünüyor. 
     Bu arada, Bulgaristan İçişleri Bakanlığı'na da her gün onlarca sahte ihbar geldiği öğrenildi. 
     İçişleri Bakanlığı'ndan edinilen bilgiye göre, son 10 gün içinde polise telefonla yüzlerce bomba ihbarı yapıldı ve bu ihbarların tümü asılsız çıktı. 
     
     YEMEN'DE ÜST DÜZEY BİR EL KAİDE ÜYESİ... 

     Yemen'de ikinci bir üst düzey El Kaide üyesinin yakalandığı bildirildi. 
     Kimliğinin açıklanmasını istemeyen güvenlik yetkilileri, Hadi Dalgam adlı El Kaide üyesinin halen sorgulandığını belirttiler. 
     Yemen'de iki gün önce de firarda olan en üst düzey 20 El Kaide üyesinden biri olduğu belirtilen Muhammed Hamdi El Ahdal yakalanmıştı. 
     Bir güvenlik yetkilisi, Amerikan güvenlik yetkililerinin bugün El Ahdal'ı hapishanede gördüklerini, ancak sorgulamadıklarını belirtti. 
     Ahdal'ın, El Kaide'nin Yemen'deki faaliyetlerini koordine ettiği ileri sürülüyor. 
     
     İTALYA'DA TERÖR AVI 7 KİŞİ YAKALANDI 

     İtalya'da dün gece biri kadın 5 terör zanlısının terörle mücadele ekipleri tarafından yakalandığı bildirildi. 
     Milano kenti savcılığından yapılan açıklamada, yakalanan 5 terör zanlısının, Irak'ta intihar saldırıları düzenlemek için intihar komandoları bulmakla suçlandığı belirtildi. 
     ''Şeyh'' diye çağrılan ve Usame Bin Ladin'in terör örgütünün önemli üyelerinden biri olduğundan kuşkulanılan Cezayirli Mahcub Abdürrezzak dahil 5 kişinin ''uluslararası terörizmle'' suçlandığını ve ön soruşturmayı yürüten savcı Guido Salvini'nin bu kişilerin yakalanmaları için emir çıkarttığı kaydedildi. 
     Abdürrezzak, Temmuz ayında Almanya'da yakalanmış, ancak yetkililer bu kişiyi aleyhinde yeterli delil bulunmadığı gerekçesiyle 1 ay sonra serbest bırakmıştı. 
     İtalyan adli kaynaklarına göre, İtalya'daki köktendinci hücre çökertildi, ancak Milano kenti merkez olmak üzere ülkenin kuzeyinde Irak'ta intihar saldırıları düzenlemek amacıyla adam bulma amacındaki bazı faaliyetlerin varlığı biliniyor. 
     Bu arada, İtalya'nın kuzeyinde başlatılan uluslararası terörizm soruşturması kapsamında, 1 Tunuslu kadınla 1 Faslının yakalandığı bildirildi. 
     ANSA ajansında polis kaynaklarına dayandırılan haberde, İtalyan adli makamlarının haklarında tutuklama emri çıkardığı 5 kişiden 2'sinin ülkenin kuzeyinde tutuklandığı belirtilirken, birinin de Almanya'da tutuklandığı hatırlatıldı. 
     Haberde, Almanya'da yakalanan kişinin Cezayirli Abdürrezzak olduğu, bu kişinin İtalyan adli makamlarının talebi üzerine Alman polisi tarafından bugün yakalandığını ve biri Iraklı diğeri Tunuslu 2 şüphelinin de arandığı, yakalanan kişilerin Tunuslu Feride Bentivaa Bin Beşir ile Faslı Cemal Hüsni olduğu kaydedildi. 
     Akşam saatlerinde verilen ilk bilgilerde, Milano savcısı tarafından tutuklama emri çıkarılan 5 kişinin İtalya'da yakalandığı, bu kişiler arasında Cezayirli Abdürrezzak'ın da bulunduğu duyurulmuştu. 
     Daha sonra açıklama yapan Almanya'nın Hamburg kenti polisinin sözcüsüyse Cezayirli Abdürrezzak'ın İtalyan adli makamlarının talebi üzerine Alman polisi tarafından bugün yakalandığını söylemişti. Bu arada, Milano savcılığının bu olayla ilgili basına bilgi sızdırılmasıyla ilgili olarak soruşturma başlattığı bildirildi. 
     Yazılı bir açıklama yapan savcı Armando Spataro, operasyon daha başlamadan basına bilgi sızdırıldığını söyledi. 
     
     İTALYAN BASINI SALDIRILARIN ARKASINDA TEVHİD ÖRGÜTÜ VAR 

     İtalyan basını, İstanbul'da düzenlenen terör saldırılarında Tevhid örgütünün parmağı olduğunu ileri sürdü. 
     İtalya'da düzenlenen operasyonlarda yakalanan bazı kişiler, Irak'ta savaşmak ve intihar saldırıları için Avrupa'da militan devşirmekle suçlanıyor. 
     Milano Savcılığı, Tevhid örgütüyle bağlantılı olduklarını iddia ettiği sanıkların lideri Abdürrezzak Mahcup hakkında da tutuklama emri çıkarmıştı. 
     Hamburg'da yaşayan Cezayirli Mahcup'un Milano Savcılığı'nın emri üzerine bugün Almanya'da tutuklandığı haberi gelirken, basında, İtalyan istihbarat ve polis kaynaklarına atfen yayınlanan haberlerde, Tevhid örgütünün İstanbul'daki saldırılarda da parmağı olduğu ileri sürüldü. 
     Panorama dergisi, İtalyan askeri istihbarat teşkilatı SISMI tarafından, İtalya'da yaşayan 5 yabancı göçmenin intihar saldırısı gerçekleştirme amacıyla Irak'a gittiklerinin saptanmış olduğunu yazdı. 
     İtalyan basınındaki haberlerde, Avrupa'dan Irak'a savaş veya intihar eylemleri için gidenlerin, güzergah olarak Türkiye'yi de kullandıkları ileri sürüldü. 
     Corriere della Sera gazetesi, ''Tevhid örgütünün tipik özelliklerinden birisi, başka örgütleri de kendi planlarına dahil etmesidir. İstanbul'da İBDA-C, Fas'ta Sırat-ı Mustakim Doğru Yol militanları ile birlikte hareket ettiler'' diye yazdı. 
     Tevhid örgütünün, yaklaşık 2 yıl önce, El Kaide'nin önde gelen isimlerinden Filistin kökenli Ürdün vatandaşı Ebu Musab Zerkavi tarafından Kuzey Irak'ta kurulmuş bir örgüt olduğu belirtildi. 
     İtalyan basınındaki haberlerde Tevhid örgütünün Kuzey Irak'ta ve Suriye'de eğitim kampları olduğu iddiasına da yer verildi. 
     
     KOSOVA'DA EL KAİDE ÖNLEMLERİ 

     El Kaide üyesi teröristlerin, Birleşmiş Milletler Kosova Geçici Misyonu'na UNMİK saldırı düzenleyebileceği ihbarının ardından, Kosova'nın başkenti Priştine'deki güvenlik önlemleri artırıldı. 
     UNMİK Başkanı Hari Holkeri, düzenlediği basın toplantısında böyle bir ihbarı yalanlarken, BM Polis Gücü UNMİK Polisi ve Kosova Polisi yetkilileri, bundan habersiz olduklarını, güvenlik önlemlerininse Ulusal Bağımsızlık Günü kutlamaları nedeniyle alındığını açıkladılar. 
     Priştine'nin Kosova Barış Gücü KFOR Karargahı, ABD, Almanya ve İngiltere gibi ülkelerin temsilciliklerinin bulunduğu Dragon semtinde, dünden itibaren araç ve kuşkulu kişiler sıkı kontrolden geçiriliyor. 
     Başkent Priştine'nin batısındaki Kavşak köprüsünde de, KFOR keskin nişancıların çevreyi gözetlediği dikkati çekiyor. 
     
     ZANLININ EVİNDE PATLAYICI MADDELER 

     İngiltere'nin Gloucester bölgesindeki evine dün düzenlenen operasyonla yakalanan ve terör örgütü El Kaide üyesi olduğu öne sürülen 24 yaşındaki Sacit Muhammed Badat'ın evinde önemli miktarda patlayıcı madde bulunduğu bildirildi. 
     İngiltere polisi, istihbaratı ve askeri tarafından dün düzenlenen operasyonun ardından, bu sabah zanlının yaşadığı Barton sokağındaki bir başka binada daha arama başlatıldı. Ancak bu arama sırasında herhangi bir tutuklama yapılmadığı belirtildi. 
     Bu arada, dün tutuklanan 24 yaşındaki Badat, Londra'daki yüksek güvenlikli Paddington Green polis karakolunda sorguya alındı. Polisin, yeni terörle mücadele yasaları gereği zanlıyı sorgulamak için 7 gün süresi bulunuyor. Polisin bu sürenin sonunda Badat'ı ya mahkemeye sevk etmesi ya da serbest bırakması gerekiyor. 
     İngiliz basınında yer alan haberlerde ise Sacit Badat, ''bir intihar eylemcisi'' olarak sunuldu. Zanlıdan söz ederken ''intihar bombacısı'' diyen bazı gazeteler, Badat'ın bir spor sahası ya da Kraliyet hedefine yönelik bir eylem hazırlığı içinde bulunduğuna dair duyumlara yer verdi. 
     Bu arada, İngiliz polisinin son tutuklamanın ardından, son günlerde verilen ikinci derecede güvenlik alarmı konusunda daha titiz bir tutum içine gireceği yorumları yapılıyor. Polisin operasyonlarının süreceği ve alınan her istihbaratın anında değerlendirileceği kaydediliyor. 
     
</TEXT>
</DOC>
