<DOC>
<DOCNO> 153828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sontur21.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bingöl'e kurtarma ekibi ve yardım yağıyor... 
</HEADLINE>
<TEXT>

     Genelkurmay Başkanlığı Genel Sekreterliği, Türk Silahlı Kuvvetleri TSK Doğal Afet Kurtarma DAK Taburu'nun Bingöl'e gittiğini bildirdi. 
     Genelkurmay Başkanlığı Genel Sekreterliği Şehit Gazeteci Hasan Tahsin Basın Bilgi Merkezi'nden yapılan açıklamada, Bingöl'de meydana gelen deprem üzerine, bölgede bulunan 8'nci Kolordu birliklerine ilave olarak, TSK DAK Taburu'nun havadan bölgeye intikaline başlandığı kaydedildi. 
     Açıklamada, taburun personel ve teçhizatının Muş Havaalanı'na ineceği ve oradan da karayoluyla bölgeye ulaştırılacağı belirtildi. 
     Kızılay, Diyarbakır'da yaralılar için kan toplarken, toplam doktor ve 38 hemşire Bingöl'e gönderildi. 
     Kızılay Derneği Diyarbakır Şube Başkanı Muzaffer Karadede, Bingöl'de meydana gelen depremin ardından Erzurum, Muş ve Tunceli'den arama kurtarma ve sağlık ekipleri gönderildi. 
     
     GÖLCÜK'TEN YARDIM GİDİYOR 

     GÖLCÜK'TEKİ ARAMA VE KURTARMA EKİBİ GESOTİM, HELİKOPTERLE BÖLGEYE GİDECEK İZMİT A.A - 01.05.2003 - Gölcük Esnaf ve Sanatkarlar Odaları Birliği Arama ve Kurtarma Timi GESOTİM , Bingöl'e gidiyor. 
     Bingöl'de saat 03.27'de meydana gelen 6.4 büyüklüğündeki deprem sonrası Kocaeli Kriz Merkezi'nde de çalışmalar yoğunlaştırıldı. 
     Bölgeden gelen talepleri dikkate alan kriz merkezi, Marmara depremi sonrası uzun süre eğitim alan ve olası bir afet için arama-kurtarma faaliyetleri konusunda çok sayıda tatbikat yapan GESOTİM'in 17 kişilik bir ekiple bölgeye gitme önerisini kabul etti. 
     GESOTİM Başkanı Necmi Kocaman, Başbakanlık Kriz Merkezi ile yapılan görüşme sonrasında, kendilerini almaya gelecek helikopterle yarım saat içinde yola çıkacaklarını söyledi. 
     Erzurum Valisi Mustafa Malay, A.A muhabirine yaptığı açıklamada, sabah yola çıkarılan 39 kişiden oluşan arama kurtarma ekibinin, 8 iş makinesi ve kurtarma aracı ile 2 arama köpeğinin deprem bölgesine ulaştığını söyledi. 
     Vali Malay, ayrıca hazırlanan 2 ambulansın sağlık ekibiyle birlikte Bingöl'ün Karlıova İlçesi'ne, 2 ambulansın da kent merkezine gönderileceğini, Kızılay'dan da 3 hemşire ile 300 ünite kanın deprem bölgesine gönderildiğini kaydetti. 
     
     MUŞ'TA KAN TOPLANIYOR 

     Muş'tan Vali Yardımcısı İbrahim Küçük başkanlığında Çeltiksuyu YİBO'ya gitmek üzere 6 kişilik Sivil Savunma, 12 kişilik Kurtarma, 4 kişilik Kızılay, 5 kişilik Bayındırlık ve İskan Müdürlüğü'ne bağlı ekip yola çıktı. Söz konusu ekibe 4 ambulans, 6 doktor, 5 kamyon ve 5 otobüsün de eşlik ettiği öğrenildi. 
     Muş Devlet Hastanesi ise Bingöl'den gelebilecek yaralılar için hazır hale getirilirken, mahalli radyolar, vatandaşların kan bağışı yapmaları için çağrıda bulundu. Kan bağışları için kan bankası kurulduğu bildirildi. 
     Tunceli'den de, deprem bölgesine 2 doktor, 5 hemşire ve 2 ambulans yola çıkarıldı. Bu ekibe Köy Hizmetleri İl Müdürlüğü'ne bağlı çok sayıda iş makinesi de eşlik ediyor. 
     Tunceli'den ayrıca Jandarma Bölge Komutanı Tümgeneral Şakir Altınbaş'la birlikte, arama kurtarma çalışmalarına katılmak üzere 2 helikopter ve askeri personel deprem bölgesine hareket etti. 
     Bingöl'de meydana gelen depremin ardından yaralılar için kentteki tüm kamu kurum ve kuruluşlarından anons yaptırarak, kan toplamaya çalıştıklarını söyledi. 
     Toplanan kanları 2 saat içinde Bingöl'e göndereceklerini bildiren Karadede, ''Dicle Üniversitesi Tıp Fakültesi'nden 34 doktor, 30 hemşire, Devlet Hastanesi'nden 8 doktor, Kızılay Derneği'nden de 3 doktor Bingöl'e gitti. Ayrıca, 250 battaniye ve çöken okuldaki öğrenciler için giysi göndereceğiz'' dedi. 
     Diyarbakır Büyükşehir Belediyesi Genel Sekreter Yardımcısı Abdullah Sevinç de, depremden sonra 1 kamyon ekmek, 1 kamyon gıda malzemesi, 4 doktor, 8 hemşire, 6 ambulans ile çok sayıda iş makinesini Böngöl'e gönderdiklerini kaydetti. 
     
     ADANA'DAN YARDIM GİDİYOR 

     Bingöl'de meydana gelen depremin ardından arama ve kurtarma çalışmalarına katılmak amacıyla Adana Sivil Savunma ve Büyükşehir Belediyesi'ne bağlı CANKUR ekipleri, bölgeye gitmek üzere yola çıktı. 
     Bingöl'de, arama ve kurtarma çalışmalarına katılmak üzere Sivil Savunma Müdürlüğü'ne bağlı 33 kişilik ekip 5 araçlık konvoyla, Adana Büyükşehir Belediyesi'ne bağlı CANKUR tarafından oluşturulan 12 kişilik ekip de 2 kurtarma ve 1 personel taşıyıcı ile deprem bölgesine gitti. 
     Bu arada, İl Sağlık Müdürlüğü'nce deprem bölgesine gönderilmek üzere oluşturulan 2 ekibin hareket için Sağlık Bakanlığı'ndan talimat beklediği belirtildi. 
     
     GAZİANTEP 

     Gaziantep İl Sivil Savunma Müdürü Metin Bikir, yaptığı açıklamada, Bingöl'de deprem olduğu haberini alır almaz hazırlıklara giriştiklerini belirterek, saat 06.00'dan bu yana 2 ekibin hazır beklediğini bildirdi. 
     Deprem bölgesine hareket etmek için talimat beklediklerini ifade eden Bikir, ''11 personel ve özel donanımlı 2 araçla arama ve kurtarma çalışmalarına destek vermeye hazırız. Hareket etmemiz için bize ihtiyaç olduğunun bildirilmesi yeterli'' dedi. 
     




</TEXT>
</DOC>
