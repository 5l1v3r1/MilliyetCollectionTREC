<DOC>
<DOCNO> 159169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/spor/ydemirkol.html </URL>
<DATE> 2003/05/27/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Garanti ve Türk'ün li menfaatleri 
</HEADLINE>
<TEXT>

     İki sene üst üste ve yapısı birbirinden çok farklı iki takımla şampiyonluk yaşayan Lucescu'ya sahipseniz, bu şampiyonluğun size garantilediği daha büyük bir hedef var. Çok daha prestijli ve kazançlı bir hedef. Bu, Şampiyonlar Ligi'nde bir üst tura çıkma garantisidir. 
     En basitinden, şu itiraz edilemez bir gerçektir ki, Türkiye'de Şampiyonlar Ligi'nde gruptan çıkmayı başarabilen "tek" teknik direktör Mircea Lucescu'dur. Hem de büyük bir yüzdeyle, 2 senede 2 kez ilk tur gruplardan çıkmış, ilk yılda ikincisinden de çıkmayı başarmış, ikinci yıl ise çeyrek finali son maçta kaçırmıştır Rumen teknik adam. Bu Lucescu'ya sahip olan takıma bin türlü olanak tanıyor. En basitinden bütçeyi geniş tutma özgürlüğünü.... Bu durumdan "imparator Lucescu" benzetmesini yapma kolaylığına gitmeyelim. Durum daha derin bir şeyleri anlatıyor Büyümenin ve zenginleşmenin matematiğinde Lucescu'nun taşıdığı özelliklerin önemli yeri olduğunu. İstikrar, sistem ve sebatın size çok şey kazandırabileceğini. 
     Bu yıl üç büyüklerin teknik adamları içinde, en kendisine ait olmayan kadro Mircea Lucescu'daydı. Geçen yıl, Sinan Engin'in marifet ve planlamasıyla el sıkışılan oyuncuların çoğu Lucescu'nun aklında olan isimler değildi. Onun aklında olan isimlerin bir çoğu da kadro şiştiği, bütçe dolduğu için alınamadı. Ama bu toplama takımla bile, ligin en az yiyen, en az yenilen, en çok kazanan takımı olma başarısı elde edildi. Daha ne istenir. 
     Hıncal Uluç usta geçen hafta "Derin Futbol" adlı programda bu durumu ortaya koyup Terim - Lucescu karşılaştırması yapan kesime "Terim benim insanım, onları karşılaştırıp, Lucescu daha iyidir demeyin. İlhan'ı kullanamayan Lucescu'yu övmeyin. İlhan bana lazım, Lucescu değil" derken yukarıdaki tabloyu ne ölçüde dikkate alıyordu acaba. Eğer bir teknik direktör onca Türk meslektaşının arasında Şampiyonlar Ligi'nde bir Türk takımına tur atlatan tek isimse, Beşiktaş'ı önümüzdeki sezon yine oraya çıkaracağı garantisini önümüze koyuyorsa milliyetinin ne önemi var Hıncal Abi 
     Aslında bunları çok yazıp çizdik. En iyisi Cumartesi akşamı Türkiye'yi çılgına çeviren Eurovision birinciliğine bakıp durumu daha iyi örneklemek. Çokça tartışılan İngilizce bir parçayla katılıp kazandı Sertab Erener. Beste bugüne kadar olmadığı ölçüde Türk'tü, ama biz sözlere taktık. Halbuki bundan önce Türkçe söylüyorduk, ama bestelerin tümü tüm Türkiye'yi uyutacak kadar batılıydı. Şimdi bakalım, hangisi daha Türk ve hangisi Avrupalı tarafından daha kaliteli bulunuyor Hangisi Türkiye'ye, bu ulusa avantaj sağlıyor Aynı bunun gibi... Benim milliyetçilik anlayışımda İlhan kadar, Lucescu da Türkiye'ye lazım. Pasaportun ne önemi var. 
     
     

</TEXT>
</DOC>
