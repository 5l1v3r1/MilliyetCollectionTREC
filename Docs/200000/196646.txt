<DOC>
<DOCNO> 196646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sontur09.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Trenlerde bayram bereketi... Doluluk oranı yüzde 100... 
</HEADLINE>
<TEXT>

     Ramazan Bayramı tatilinin yaklaşması nedeniyle seyahat edecekler, trenlere yoğun ilgi gösteriyor. Ana hat trenlerinde boş yer kalmazken, trenlerdeki doluluk oranları bayram tatilinden dolayı yüzde 100'e ulaştı. 
     Türkiye Cumhuriyeti Devlet Demiryolları TCDD Genel Müdür Vekili Ali Kemal Ergüleç, AA muhabirine yaptığı açıklamada, trenlerin 22 Kasım Cumartesi gününden itibaren başlayacak bayram tatili nedeniyle dolduğunu, talebi karşılayabilmek için trenlere vagon ilaveleri yaptıklarını bildirdi. 
     Bilet fiyatlarının ucuz, trenlerin güvenli olduğunu ifade eden Ergüleç, demiryollarına ilginin artması nedeniyle son dönemde trenlerdeki doluluk oranlarının arttığını, bayram tatili nedeniyle de yüzde 100'e ulaştığını belirtti. Bayram tatili süresince ek tren seferleri düzenlemeyeceklerini vurgulayan Ergüleç, ''Bayramda elimizdeki bütün vagonları kullanacağız. Bayramda vagonlarımızın taşıyabileceği kadar yük ve yolcu taşıyacağız. Bayram nedeniyle ilave tedbirler aldık. Vagon ilaveleri yapacağız'' dedi. 
     
     ''ZAM GEREKİYOR'' 
     Tren biletlerinin son dönemde otobüslere oranla ucuz kaldığını ifade eden Ergüleç, son bir yıldır artırmadıkları tren ücretlerine maliyetleri karşılayabilmek için zam yapacaklarını bildirdi. 
     Ergüleç, geçen yıla oranla bu yılın 9 aylık döneminde yolcu sayısında yüzde 6'lık artış kaydettiklerini söyledi. Geçen yılın 9 aylık döneminde 18 milyon 678 bin yolcu taşıdıklarını bu yıl aynı dönemde ise 20 milyon 494 bin yolcu sayısına ulaştıklarını belirten Ergüleç, banliyö hatlarında taşıdıkları yolcu sayısının da 35 milyondan 37 milyona yükseldiğini kaydetti. 
     
     İNTERNETTEN TREN BİLETİ 
     Öte yandan TCDD, özellikle bayramlarda gişe önlerinde oluşan kuyrukları önlemek ve müşteri memnuniyetini artırmak için bilet satışlarında da yeni bir sistem uygulamak için hazırlıklara başladı. 
     Test aşamasındaki sistem, bilgisayar sistemine kayıtlı ana hat trenleri için internet üzerinden bilet satılmasını öngörüyor. 
     Bilet satış işlemlerinin yanı sıra yolcular internetten danışmanlık hizmetleri alabilecekler ve rezervasyon yaptırılabilecekler. Sistem, Ocak ayından itibaren devreye girecek ve böylece yolcuların bilet almak için tren istasyonlarına gitmelerine de gerek kalmayacak. TCDD, yeni yılda internet tabanlı uygulamalarını yük taşımacılığı için de devreye almayı hedefliyor. 
     
</TEXT>
</DOC>
