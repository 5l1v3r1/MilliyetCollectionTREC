<DOC>
<DOCNO> 194729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/yazar/civaoglu.html </URL>
<DATE> 2003/11/11/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Marka.. 
</HEADLINE>
<TEXT>

   
   İletişim uzmanı - yeğenim - Ayşegül Büyüm Molu, Televizyoncular Derneği Başkanı Nuri Çolakoğlu... "Gel, gel" işareti yaptılar. 
   Masa çevresinde bir yer gösterdiler. Oturdum. 
   Onlar TÜRKİYE TANITIM KONSEYİ İCRA KURULU'nu oluşturuyorlardı. Kamuoyu kanaat 
   önderlerini dinleme toplantılarından biriydi bu. 
   Büyük bir proje dinledim. TÜRKİYE - MARKA çalışmasını.. 
   Sivil toplum örgütlerinin 2002 Şubat'ında başlatarak ciddi bir yerlere vardırdıkları proje, bu akşam, Başbakan Erdoğan'a sunulacak. 
   Önce... 
   Çalışmalarına esin veren birkaç örneği kısaca yansıtayım... 
   
   FİRAVUNLAR    Kısa süre önce, en çok satan kitap listelerinde birden FİRAVUN'ları, eski Mısır uygarlığını anlatan romanlar yer almaya başlamıştı. 
   Bu görüntünün arkasında ciddi ve çok iyi hazırlanmış MISIR - MARKA çalışması vardı. 
   Luxor'da kökten dinciler dehşet veren bir terör eylemi koymuşlardı, 60 turisti tarayarak öldürmüşlerdi. 
   Mısır'a gelen turist sayısı sıfırlanmıştı. 
   Sonra MISIR - MARKA çalışması başlatıldı. 
   Terörle mücadelede otorite olarak bilinen Fransa Cumhurbaşkanlığı eski güvenlik şefiydi. Onun, Mısır için tarafsız gözle yaptığı bir güvenlik değerlendirmesi, uluslararası medya ile dünya kamuoylarına iletildi. 
   Bu arada Christian Rocq tarafından bir dizi kitap yazılarak yazdırılarak ... Mısır uygarlığına duyulan ilgi yeniden ateşlendi. 
   Kitaplık raflarında ansızın görünen Firavun kitapları defilesinin gizemi buradadır. 
   Bu marka çalışması başarı sağladı. Mısır, eski turist sayısına yeniden ulaştı. 
   Avustralya'nın deniz zemininde sıçrayan kanguru logosuyla başlattığı ve Kylie Minogue gibi ünlü sanatçılarla sürdürdüğü marka projesi de ses getirdi. 
   İspanya, stilize güneş altında naif harflerle ESPANA logosunu ünlü ressam Miro imzasıyla sundu. MARKA'yı vurguladı. 
   İrlanda ise marka çalışmasıyla muhteşem sonuçlar aldı. 
   Karışıklık toprakları diye bellenen İrlanda'yı, güven coğrafyasına soktu. Turizm ve yabancı sermaye patlaması yarattı. Fert başına milli gelir, 23 bin dolara Türkiye'nin 7 katından fazla ulaştı. 
   İç savaş, ırk ayırımcılığı, boykot listeleri ile itilen kakılan Güney Afrika da, MARKA projesiyle iyi sonuçlar aldı. 
   Her renkte "çek" işaretiyle gökkuşağı millet logosu, ırklar kaynaşmasının mesajını veriyor, "Güney Afrikalı olmakla gururluyum" altyazısı ile de artık "utanç dönemi"nin geride kaldığını anlatıyordu. 
   
   MARKA Millet dönemi    Bir süredir "Nations as brands" yani, "marka uluslar" ya da "marka ülkeler" akımı gelişmekte. 
   Temel ilkeler şunlar 
   1- Özerk ve çeşitli kesimleri içeren bir girişimci grup. 
   2- Hedef kitle saptaması ve stratejiler. 
   3- Devletle birlikte tek merkezden koordine uygulama. 
   4- Bütçe. Zaten var ama dağınık harcanıyor 
   5- 3 - 5 yıla uzanan markalaşma süreci. 
   
   Zorlu 2004    2004 kritik bir yıl 
   Şöyle ki 
   AB'ye tam üyelik görüşmeleri için tarih alınması bir bakıma 2004 performanslarına bağlı. Bu çalışma son ana bırakılmamış ciddi bir projedir. Yararlı olabilir. 
   Marka çalışmaları iki sütun üzerinde yükselir "gerçekleri markalaştırmak ve Marka projesinin içten dışa hareketlenmesi. Yani Marka'ya önce toplumun inanması, sonra dünya kamuoylarına yansıması..." 
   Belki bu süreç "arınmayı" da gerçekleştirir. 
   Girişimin sahibi Türkiye Tanıtım Konseyi TOBB'dan TUSİAD'a... TÜRSAB'dan, Reklamcılar ve Reklam İşverenleri Derneklerine, Halkla İlişkiler Derneklerine TİM'e, DEİK'e kadar sivil toplum örgütleri başkanlarından oluşuyor. Çekirdeği ise toplantılarının ortasına düştüğüm İcra Kurulu... 
   Bu akşam proje Başbakan Erdoğan'a sunulacak. 
   
      
   
   
</TEXT>
</DOC>
