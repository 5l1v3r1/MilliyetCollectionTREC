<DOC>
<DOCNO> 162677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sondun35.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post ''Türkiye-ABD arasında problemler sürüyor'' 
</HEADLINE>
<TEXT>

     The Washington Post gazetesi, Irak savaşında Amerikan askerlerine geçiş izni vermeyen TBMM kararının ardından üç ay geçmesine karşın, uzun dönemli müttefik olan Türkiye ile ABD arasındaki ilişkilerin ''gerildiği, kafa karışıklığı yarattığı ve daha kötüye doğru gittiği'' iddia edildi. 
     Gazetede, ''Savaş biterken Türk-Amerikan ilişkilerindeki problemler sürüyor'' başlığıyla, Ankara çıkışlı ve Karl Vick imzasıyla yer alan haberde, Türkiye'nin iki komşusu İran ve Suriye ile ilişkilerin de Türk-Amerikan ilişkilerinde tartışma konusu olduğu savunuldu. Haberde, ABD Başkanı George Bush yönetiminin, ''ABD'nin terörizme destek verenler listesinde yer alan bu hükümetlere karşı sertleşen ABD çizgisini Türkiye'nin desteklememesinden şikayet ettiği'' ileri sürüldü. 
     Washington Post, Türk yetkililerinin ise, ''kötü komşulukta yaşayanlar için hayatın daha karmaşık olduğunu ve bu konuda tutarlı bir Amerikan politikasının görülmediğini'' söylediklerini yazdı. Gazeteye konuşan bir Türk diplomat, ''Amerikalıların bizi eski ışıkta görmelerini isterim güvenilir, demokratik, iyi olarak'' dedi. 
     Gazete, Türkiye'nin, İncirlik'teki Amerikan kuvvetlerini bölgeyi boşaltmaya ittiğini ve bunun yerine Pentagon'un da Romanya, Bulgaristan gibi ülkelerde askeri üs arayışında olduğunu da savundu ve ABD Savunma Bakan Yardımcısı Paul Wolfowitz'in, ''İstenmediğimiz yerlerde olmak istemeyiz'' sözlerine yer verdi. 
     Haberde, Amerikalı yetkililerin, Türkiye'yi halen terörizme karşı bir dost ve müttefik olarak gördükleri, ayrıca NATO içindeki tek Müslüman ülke Türkiye'nin, İslam ülkelerine örnek demokrasi olmasını takdir ettikleri yönündeki sözleri vurgulandı. Ancak gazete, 1 Mart'ta TBMM'deki oylamadan sonra ABD'nin Türkiye'yi ''şartlı tahliyede'' varsaydığını savundu. 
     Washington Post, Amerikalı yetkililerin, Türkiye'yi cezalandırma çabası içinde olmadığını söylediklerini ve Beyaz Saray'ın Türkiye'ye 1 milyar dolarlık yardım ayırdığını kaydetti. Ancak gazete, Pentagon'da durumun farklı olduğunu ve burada Türkiye'ye karşı ''kızgınlık'' bulunduğunu savundu. 
     
</TEXT>
</DOC>
