<DOC>
<DOCNO> 179538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/soneko20.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Elektrik fiyatları ilk kez Resmi Gazete'de... 
</HEADLINE>
<TEXT>

     Enerji Piyasası Düzenleme Kurulu'nun EPDK , Türkiye Elektrik Dağıtım A.Ş. TEDAŞ ve diğer dağıtım şirketleri tarafından uygulanmak üzere belirlediği fiyat tarifeleri, ilk kez Resmi Gazete'de yer alırken, perakende satış fiyatlarında bir değişikliğe gidilmedi. 
     Edinilen bilgiye göre, EPDK 1 Nisan 2003 tarihinden itibaren Elektrik Piyasası Kanunu uyarınca, dağıtım kuruluşları tarafından uygulanacak fiyat tarifelerini belirlemeye başladı. 
     Daha önce Kurul'un 1 Nisan, 1 Temmuz ve 1 Ağustos tarihleri itibarıyla belirlediği tarifeler Resmi Gazete'de yayımlanmazken, ''şeffaflık ilkesi'' çerçevesinde EPDK'nın belirlediği Eylül ayı fiyatları, Resmi Gazete'nin bugünkü sayısında yer aldı. 
     Bununla beraber, dağıtım şirketlerinin uygulayacağı fiyat tarifelerinin daha sonraki aylarda da Resmi Gazete'de yayımlanmaya devam edilip edilmeyeceği konusu netlik kazanmadı. 
     Bu arada Resmi Gazete'nin bugünkü sayısında yer alan dağıtım kuruluşları tarafından satılacak elektriğin Eylül ayı perakende fiyatının, Ağustos ayı fiyatları ile aynı olduğunu, bir fiyat artışı veya düşüşün olmadığı öğrenildi. 
     Elektrik Piyasası Kanunu'nun 13 maddesi uyarınca, serbest olmayan tüketiciler için geçerli olacak perakende satış tarifeleri, perakende satış lisansı sahibi dağıtım şirketi ve veya perakende satış şirketleri tarafından önerilirken, Kurul tarafından incelenip onaylanıyor. 
     İletim sistemine doğrudan bağlı olanlar dışındaki serbest tüketiciler için geçerli olacak perakende satış tarifeleri de, bu tüketiciler ikili anlaşmalarla kendi tedarikçilerini seçene kadar, bulundukları dağıtım bölgesindeki perakende satış lisansı sahibi dağıtım şirketi ve veya perakende satış şirketleri tarafından öneriliyor, Kurul tarafından incelenerek onaylanıyor. 
     
</TEXT>
</DOC>
