<DOC>
<DOCNO> 165674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sontur08.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK-KADEK, yurtiçinde yuvalanmaya çalışıyor... 
</HEADLINE>
<TEXT>

     Terör örgütü PKK-KADEK'in, yurtiçindeki silahlı terörist gruplarını takviye ederek, kırsal alanda yuvalanmaya çalıştığı bildirildi. 
     Edinilen bilgiye göre, Irak'ın kuzeyinde yaşanabilecek muhtemel gelişmelere karşı tedbir olarak bölgedeki silahlı varlığını devam ettirmek isteyen terör örgütünün, silahlı unsurlarını küçük gruplar halinde geniş bir bölgeye yaydığı belirtildi. 
     Kandil Dağı ve Behdinan bölgelerinde bulunan militanlarının bir bölümünü de Türkiye ile İran'a geçirmeye çalıştığı kaydedilen PKK-KADEK'in, küçük gruplar halinde hareket eden terörist gruplara Irak'ın kuzeyinden ve İran üzerinden Türkiye'ye girerek kırsal alana dağılma talimatı verdiği kaydedildi. 
     Kırsal alanda bine yakın silahlı militanının bulunduğu belirtilen terör örgütünün, baskı ve korku oluşturmaya yönelik faaliyetlerin sürdürülmesi talimatını verdiği öğrenildi. 
     Terör örgütünün, Türkiye'deki ve Avrupa'daki yandaşları vasıtasıyla zorla para toplama, uyuşturucu ve silah kaçakçılığı ile propaganda çalışmalarını sürdürdüğü kaydedildi. 
     Öte yandan, kırsal alanda güvenlik güçleriyle çatışmaya giren teröristlerin 5'inin ölü, 16'sının sağ ele geçirildiği, 26 teröristin de teslim olduğu belirtildi. 
     
</TEXT>
</DOC>
