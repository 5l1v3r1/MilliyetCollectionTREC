<DOC>
<DOCNO> 176319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/sonspo10.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Litvanyalı yıldız Jasikevicius Maccabi Tel Aviv'de... 
</HEADLINE>
<TEXT>

     Basketbolda Erkekler Avrupa Ligi'nin 2003-2004 sezonunda ''Dörtlü Final''e evsahipliği yapacak olan İsrail'in Maccabi Elite Tel Aviv takımı, Litvanya Milli Takımı'nın yıldız oyun kurucusu Sarunas Jasikevicius ile anlaştı. 
     Maccabi Elite Tel Aviv'in, 27 yaşında ve 1.93 metre boyundaki oyuncuyla 1 sezonluk anlaşma sağladığı bildirildi. 
     NCAA'de Maryland Üniversitesi mezunu olan Jasikevicius, geçen sezon İspanya'nın FC Barcelona takımının İspanya Ligi, kupası ve Erkekler Avrupa Ligi Şampiyonu olmasında büyük pay sahibiydi. 
     Litvanyalı oyuncu, İspanyol ekibinin sezon içinde en iyi 2. skoreri olurken, geçen sezon İspanya Ligi'nde 34 maçta 11.8 sayı, 1.2 ribaunt ve 3.3 asist, Erkekler Avrupa Ligi'nde de 13.4 sayı, 1.8 ribaunt ve 3.1 asist ortalamaları tutturdu. 
     Jasikevicius ayrıca, serbest atış kategorisinde de geçen sezon 96.4'lük yüzdesiyle ''Euroleague'' üçüncülüğünü elde etti. 
     Öte yandan son 3 sezonunu İspanya'nın Unicaja Malaga takımında geçiren Hırvat forvet Veljko Mrsiç, İspanya İkinci Ligi takımlarından Granada ile sözleşme imzaladı. 
     
</TEXT>
</DOC>
