<DOC>
<DOCNO> 175157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/spor/spo03.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgar baskını 
</HEADLINE>
<TEXT>

   Bugüne kadar Şampiyonlar Ligi vizesi alamayan ülkede CSKA Sofya için büyük bir seferberlik oluştu. Galatasaray'ın rakibine devlet kasasından da para verilecek 
      
   Milli mesele 
   GALATASARAY ile Şampiyonlar Ligi ön eleme 3. turunda kozlarını paylaşacak olan CSKA Sofya'da alarm verildi. Ülke takımlarının bugüne dek devler liginde boy gösterememesi nedeniyle CSKA Sofya'nın devlet desteğini de arkasına aldığı bildirildi. Futbolda kaybedilen prestij nedeniyle durumu milli mesele yapan Bulgaristan'ın, CSKA Sofya yönetimine turun geçilmesi halinde devlet kasasından ekstra prim verileceği konusunda garanti verdiği öğrenildi. 
   
   Taraftar çıkarması 
   CSKA, İstanbul'a yapmayı düşündüğü çıkarma için son hazırlıklarını yapıyor. Beş bin bilet verilen CSKA Kulübü, 20 dolara satılan biletlerin bir bölümünün elde kalacağını öne sürdü. Ekonomik sıkıntı yaşayan ve ortalama gelir düzeyi 150 doları geçmeyen ülkede taraftarlar da fiyatlara tepki gösterdi. Basın Sözcüsü Vladimir Rupov, "Fiyatlar çok yüksek. Buna rağmen 3500 taraftarın İstanbul'da olacağına inanıyorum" dedi. 
   
   Holigan endişesi 
   RUPOV'UN açıklamasına rağmen Bulgarlar'ın gidiş dönüş masrafları ve bilet dahil 13 Euro karşılığında seyirci getireceği öğrenildi. Beş bin biletin tamamen satılacağı, gelecek taraftarlar arasında deplasmanlarda olay çıkaran holiganların da olduğu ifade edildi. Bu arada 7 Dni Sport gazetesi, cesaret vermek amacıyla Fatih Terim'in Diyarbakır maçından sonra yaptığı, "Kötü durumdayız" ve "Böyle oynarsak CSKA'yı yenemeyiz" sözlerini manşete çıktı. CSKA, bugün İstanbul'a gelerek, Olimpiyat Stadı'nda idmana çıkacak. Sakat olan Joao Carlos maçta forma giyemeyecek 
   
   Önde tahta ders Sofya    ERHAN TELLİ 

   Ezberletiyor 
   GALATASARAY'DA Diyarbakır galibiyetinin ardından gözler CSKA Sofya maçına çevrildi. Fatih Terim, dünkü antrenman öncesinde futbolcularına Bulgar ekibinin maç görüntülerinden oluşan bir video kaseti izletti. Taktik planını belirleyen ve savunma oyuncularını Bulgar takımının etkili silahları konusunda uyaran tecrübeli hocanın, orta sahada sakatlığı geçen Volkan'ı kullanarak, bu alanın direncini artırmayı planladığı öğrenildi. 
   
   Sakatlık krizi 
   YÖNETİM, takıma destek vermek için Florya'da kamp kurdu. Kritik mücadele öncesinde futbolcuların motivasyonunu bozmak istemeyen yöneticiler, transfer çalışmalarını dondurdu. Galatasaray, CSKA Sofya karşılaşması için hazırlıklarını dün akşam yaptığı tek antrenmanla sürdürdü. Sakatlıkları süren Balic ve Abdullah'ın forma giyemeyeceği, dün takımla birlikte çalışan Pinto ve Ümit Karan'ın ise durumunun bugünkü kontrolden sonra kesinlik kazanacağı bildirildi. Bu arada Fatih Terim, ani bir kararla bekar futbolcuları dün gece kampa aldı. 
   
   Canaydın Dimdik yürüyoruz    BAŞKAN Özhan Canaydın, hayatta her şeyini Galatasaray'a borçlu olduğunu ifade ederek, "Şu anda da borcumu ödüyorum" açıklamasını yaptı. Bir tv programına katılan Canaydın, "Hiçbir zaman koltuk hırsım olmadı. İleriye dönük politik vaatlerde bulunmam. Ben en iyi şekilde hizmetimi vermeye çalışıyorum" diye konuştu. 
   CANAYDIN, taraftarlara da "Umutsuzluğa kapılmasınlar. Dimdik yürüyoruz. İki ayrı takım kurabilecek bir ekibiz" mesajını gönderdi. Frank De Boer'e de sahip çıkan Galatasaray Başkanı, "Amsterdam Arena Stadı'nın Şeref Salonu'nda bir Cruyff'un, bir de onun tablosu var. İlerleyen haftalarda daha başarılı olacaktır" dedi. 
   
   Prates kuyruğu    Brezilyalı oyuncu, ailesi ile İstanbul'da olmaktan keyif aldığını söyledi. Eşi Valquiria, oğlu David ve kızı Victoria ile geldiği Galatasaray Store'da imza dağıtan Prates, sempatik hareketleriyle uzun kuyrukların oluşmasına yol açtı. 
   
   Bileği bükülmüyor    Sarı - Kırmızılı takım, Şampiyonlar Ligi ön elemesinde bugüne kadar fire vermedi 
   
   Yenilgisi yok 
   ŞAMPİYONLAR Ligi üçüncü ön eleme turu ilk maçında yarın Bulgaristan'ın CSKA Sofya takımı ile karşılaşacak olan Galatasaray, şimdiye kadar tüm eleme sınavlarından başarıyla ayrıldı. Sarı - Kırmızılılar yaptıkları 18 ön eleme maçında da yenilgi yüzü görmezken, 14 galibiyet ve sadece 4 beraberlik aldı. 
   
   Kolay geçiyor 
   GALATASARAY, son olarak 2001 - 2002 sezonunda Arnavutluk'un KS Vllaznia İşkodra ve Bulgar Levski Sofya takımlarını eleyerek, Şampiyonlar Ligi'ne katılma hakkını elde etmişti. 1994 - 95 sezonundan bu yana ligin son 14 ön eleme maçının 12'sini kazanan Sarı - Kırmızılılar, rakiplerinin de korkulu rüyası oldu. 
   
   İkitelli'de kriz masası    SEDAT HARDAL 

   ATATÜRK Olimpiyat Stadı'nın Şampiyonlar Ligi sınavında sorun yaşamaması için dün kriz masası oluşturuldu. Sistemden kaynaklanan elektrik kesintisinin Fransa'dan getirilen bir teknisyen tarafından çözüleceği, bu sıkıntının tekrarlanmaması için jeneratör desteğinin de artırılacağı bildirildi. HDK Başkanı Yalçın Aksoy, "Maçın sorunsuz oynanması için elimizden geleni yapıyoruz. Gönül rahatlığıyla bir müsabaka izleyeceğiz" dedi. 
   
   Markus Merk yönetecek    CSKA Sofya ile oynanacak eleme turu ilk maçında Markus Merk düdük çalacak. 41 yaşındaki Alman hakem, daha önce Galatasaray'ın üç maçını yönetti. Deplasmandaki üç müsabaka da eşitlikle biterken, Sarı - Kırmızılılar Juventus'la 2-2, Glasgow Rangers'la 0-0 ve Barcelona ile 2-2 berabere kaldı. Atatürk Olimpiyat Stadı'nda yapılacak ve saat 21.00'de başlayacak maçın biletleri dün Biletix'ten satışa sunuldu. 
   
   
</TEXT>
</DOC>
