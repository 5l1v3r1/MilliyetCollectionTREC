<DOC>
<DOCNO> 171537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/yasam/yas03.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yetişkinlerde diş hekimine gitme oranı yüzde 3'te kalıyor 
</HEADLINE>
<TEXT>
   Dişlerimizi düğünden düğüne fırçalıyoruz 
   Türk Diş Hekimleri Birliği Başkanı Celal Yıldırım, "Düğün, nişan ve sevgiliyle buluşma öncesi diş fırçalanıyor" diyor 
      AYŞEGÜL AYDOĞAN İstanbul 
   
   16 yılda değişen bir şey yok 
   TÜRK Diş Hekimleri Birliği TDK Başkanı Celal Yıldırım, "1987'de yaptığımız bir araştırmada çocukların yüzde 81'i diş fırçasına sahip olmasına ve yüzde 94'ü diş fırçalamanın kolay olduğunu söylemesine rağmen sadece yüzde 57'si her gün dişlerini fırçalıyordu" dedi. 
   
   Diş hekimine gitmiyoruz 
   "HEM erişkin hem de çocuklarda diş sağlığı göstergelerimiz iç karartıcı" diyen Yıldırım, şöyle devam etti "Diş hekimine gitme oranı çocuklarda yüzde 5.79, erişkinlerde yüzde 3. Toplumumuzun yüzde 12.5'i ise hiç diş hekimine gitmemiş." 
   
   Çürüksüz kişi sayısı 100 kişide 3... 
   YILDIRIM, 12 - 13 yaş grubunda 100 çocuktan 81 - 84'ünün dişlerinin çürük olduğunu belirtirken, 30 - 34 yaş grubunda 100 kişiden ağzında çürük olmayanların sayısının da sadece 3 olduğunu açıkladı. Yıldırım'ın verdiği bilgiye göre, "Yılda kişi başına düşen diş fırçası sayısı İngiltere'de 2.4, İsveç'te 2.5 iken, bizde ise 3 kişiye bir tane düşüyor." 
   
   Görüntüm bozulur korkusu 
   DİŞ fırçalama nedenlerini ise Yıldırım şöyle açıkladı "Düğün, nişan, sevgiliyle buluşma öncesi diş fırçalanıyor. Güzel görünme isteği yüzde 25'le ilk, sağlıklı olma ise yüzde 20.5'le ikinci sırada geliyor. Estetik amaçlı eylem olarak görülüyor." 
   
   
</TEXT>
</DOC>
