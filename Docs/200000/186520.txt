<DOC>
<DOCNO> 186520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/guncel/gun06.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Okulda cinsel taciz... 
</HEADLINE>
<TEXT>

   Eğitim sektöründe çalışan kadınların yüzde 15'i işyerinde cinsel tacizle karşılaşıyor 
   SİBEL KAHRAMAN 

   
   Eğitim sektöründe çalışan kadınların yüzde 15'i işyerinde cinsel tacizle karşılaşıyor. Taciz genelde kadın cinselliğiyle ilgili imalı sözler, aşağılama ve dalga geçme şeklinde yapılıyor. Eğitim - Sen'in ilköğretim, ortaöğretim ve yükseköğretimde çalışan kadınlar üzerinde yaptığı araştırma, öğretmen ve memurların da cinsel tacizle karşı karşıya olduklarını ortaya koydu. Cinsel tacizle karşılaşanların yüzde 76.1'i bu durumu iş ve iş dışındaki arkadaşlarıyla paylaştığını, yüzde 16.8'i sessiz kaldığını belirtirken, yalnızca yüzde 8.4'ü yönetim ve işyeri sendika temsilciliğine şik yette bulunduğunu söyledi. 
   
   24 İLDE 1853 KADINLA GÖRÜŞME 
   Ankara Üniversitesi Eğitim Bilimleri Fakültesi öğretim görevlisi Dr. Fevziye Sayılan başkanlığında yürütülen çalışma kapsamında eğitim sektöründe çalışan öğretmen, öğretim elemanı, memur ve hizmetli kadınların sorunlarını tespit amacıyla 24 ilde bin 853 kadınla görüşüldü. 
   Eğitim sektöründe çalışan kadınların yüzde 48.4'ü yöneticilerin çoğunlukla erkek olmasını en rahatsız edici cinsiyetçi uygulama olarak gördüğünü belirtti. Kadınların beşte biri işyerini erkek egemen bir ortam olarak değerlendirdi. Yüzde 12.8'i yöneticilerin kadın çalışanları hafife aldığını ve önemsemediğini, yüzde 8.7'si ise terfi ve ödül konusunda erkek yanlısı tutum sergilendiğini savundu. 
   
   En önemli sorun ücretin düşük oluşu    Araştırmanın ortaya çıkardığı diğer sonuçlardan birkaçı da şöyle 
   En önemli sorun olarak ücret düzeyinin düşüklüğü, yöneticilerin keyfi tutumları ve işyerinde kreş olmaması görülüyor.Çalışan kadınların yarısından fazlası aynı zamanda ev ve aile yaşamının gerektirdiği sorumlulukları üstlenmenin yaşamını olumsuz etkilediğini düşünüyor.Kadınların yüzde 57.1'i ev işleri ve çocuk bakımına günde 3 saatten fazla, hafta sonları ise 5 saatten fazla zaman ayırırken, çocuk bakımı, yemek hazırlama ve temizlik gibi işlerde eşinden destek görmüyor.Ev aile sorumluluklarından kalan zamanı, kadın çalışanların üçte biri arkadaş görüşmeleri ile yüzde 28'i kitap okuyarak, yüzde 13'ü sendikal çalışmayla, yüzde 11'i sinema, tiyatro ve kültürel faaliyetlerle, yüzde 9.6'sı spor ve çeşitli hobilerle değerlendiriyor. Yüzde 2.4'ü de lisans üstü eğitim yapıyor. 
   
</TEXT>
</DOC>
