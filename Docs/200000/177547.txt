<DOC>
<DOCNO> 177547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/dunya/dun02.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Elçiliğe sıkı koruma 
</HEADLINE>
<TEXT>

      Şeyhmus ÇAKAN, Ferit ASLAN BAĞDAT DHA 

   
   Birleşmiş Milletler'in BM Bağdat'taki merkezine düzenlenen ve 24 kişinin ölümü, 100'e yakın kişinin de yaralanmasıyla sonuçlanan saldırının ardından, kentteki büyükelçilikler güvenlik önlemlerini belirgin şekilde artırdı. Türkiye'nin Bağdat Büyükelçiliği de olağanüstü güvenlik tedbiri alan yabancı temsilciliklerden biri. Büyükelçiliğe yapılan ses bombalı saldırının ardından elçilik etrafındaki güvenlik önlemleri artırıldı. Kamera sistemi ile elçiliğin etrafı sürekli gözetlenirken, dikenli teller ile kum dolu bidonlar yerleştirildi. 
   Bir süre önce yapılan ses bombalı saldırının ardından, elçilik etrafında şüpheli görülenler kamera sistemi ile tespit edilip anında ABD'li güvenlik birimlerine bildiriliyor. Elçiliğe girenler görevli güvenlik mensupları tarafından aranıyor. Elçilik etrafına dikenli teller çekilirken, kum dolu bidonlar da duvar diplerine yerleştirildi. Vize almak isteyen Iraklılar ise elçilik önünde uzun kuyruklar oluşturuyor. 
   
</TEXT>
</DOC>
