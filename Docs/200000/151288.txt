<DOC>
<DOCNO> 151288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/yazar/congar.html </URL>
<DATE> 2003/04/21/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Değişmek, değişememek 
</HEADLINE>
<TEXT>

     Seksen yıl önce, yönetim ve hayat tarzında köklü değişiklikler yaparak yeniden doğan bu ülke, kuruluş yıllarındaki değişim enerjisini, demokratik hayata geçtikten sonra nadiren yakalayabildi. Değişime ayak uydurmak için hep son dakikayı bekledi bazen de gecikti ve zamanında yenilenebilen ülkelerin yakaladığı fırsatları kaçırdı. Reform için ya dışarıdan sürekli teşvik, zorlama ya da derin bir kriz gerekti. Statükoya sadakat, değişim vizyonuna ağır bastıkça, fatura hep halka çıktı devletin değişime direnmesi, hemen her zaman toplumun refahını, özgürlüğünü, barışını tehdit etti, azalttı. 
     Türkiye'yi tanıyan ABD'li yetkililer ve analistler ile son dönemde yaptığımız bütün sohbetlerde, söz "değişime direnişe" gelip dayanıyor. Amerikalılar, attığımız önemli değişim adımları arasında, serbest piyasa ekonomisine geçişi, siyasetin ekonomiden elini çekmesine yönelik reformları, TBMM'nin, Avrupa Birliği'ne uyum kapsamında aldığı demokratikleşme kararlarını sayıyorlar bir solukta. Bu adımların, ancak Türkiye'ye kan ve gözyaşı döktüren, yoksulluk ve çaresizlik çektiren dönemlerin sonunda gelebildiğini de hatırlatıyorlar ama. 
     
     Denktaş ve İncirlik... 
     Türkiye'ye değişememesinin bedelini ödeten anlardan biri, AB'nin, tarihinin en büyük genişleme hamlesi ile, aralarında Kıbrıs'ın da olduğu on yeni üyeye kucak açtığı 16 Nisan toplantısıydı. 
     ABD tıpkı BM Güvenlik Konseyi gibi , Kıbrıs'taki çözümsüzlükten, , KKTC liderinin "uzlaşmaz" tavrını birinci derecede sorumlu tutuyor. BM Genel Sekreteri Kofi Annan'ın Konsey'in 14 Nisan'daki 1475 sayılı kararına temel oluşturan raporunda yaptığı saptamaları paylaşan Washington, "politikasını Denktaş eksenine oturtan" Ankara'nın, bu statükocu tavrıyla, çok ciddi bir fırsat kaçırdığını düşünüyor. Buna karşın Kıbrıs Özel Temsilcisi Thomas Weston'ın geçen hafta adadaki temaslarında da söylediği gibi, ABD hala, 2004'e dek çözümün mümkün olduğuna inanıyor ve bunun için Türkiye'nin "değişimden yana" bir siyasi irade belirlemesini istiyor. 
     Burada ABD'nin pek açıkça söylemediği, ancak hem BM, hem AB'deki tavra paralel olarak inandığı ve yetkililerin özel sohbetlerinde ifade ettikleri yaklaşım, "Denktaş bitti" yaklaşımı. Washington'da, KKTC liderine güvensizlik had safhada ve yıllardır ABD'li kafalardaki "Çözüm olursa, Denktaş'a rağmen olur" kalıbı da, artık büyük ölçüde "Çözüm olursa, Denktaş'sız olur" diye değişti. 
     ABD'li yetkililer, Kıbrıs'ta çözümün önünü açmayarak Türkiye'nin Avrupa'ya uzanan yollarını her zamankinden beter bir labirente dönüştüren Ankara'nın da, yanlış bir hesap yaptığına inanıyorlar. 
     Bir diplomat, bu yanlış hesaba ilişkin görüşünü, geçen hafta bize, Kıbrıs'ı İncirlik'e bağlayarak aktardı 
     "Türkiye, stratejik önemi büyük bir ülke. Ama bütün yatırımını, stratejik önemine yaparken büyük yanılgılara da düşebiliyor. AB'nin, Kıbrıs'ı çözümden önce asla üye yapamayacağını düşünenlerin, Kıbrıs'ı, Türkiye - AB ilişkilerinde Ankara açısından bir yük değil, bir koz gibi görenlerin hatası burada. Tıpkı Türkiye üslerini, topraklarını kullandırmadıkça, ABD'nin asla Irak'a savaş açamayacağına inanmak gibi bir şey bu. 'AB göze alamaz, ABD yapamaz' diyenlerin, kendi önemlerini abartan bir tavrı var. Oysa hiçbir şey, hatta İncirlik bile, vazgeçilmez değil." 
     Bu sözleri not ettiğim defter sayfasında, aynı diyalogdan kalan "Denktaş bitti" ve "İncirlik boşalıyor" sözleri de var. KKTC lideri, nasıl artık Washington'da, "anlamını, işlevini yitirmiş" irrelevant bir siyasi aktör gibi algılanıyorsa, İncirlik de, Irak'ta dört ayrı üste kalıcı olma planları yapan ABD açısından, "yıldızı sönmeye aday" bir üs. 
     
     Soydaşımız Kürtler... 
     Değişime ayak uydurup uyduramayacağı, yeni Irak'ın oluşumu sürecinde Türkiye'nin hem bölgesindeki nüfuzunu, hem de ABD ile ilişkilerini etkileyecek. 
     Savaş konusundaki tavrı ne olmuş olursa olsun, Ankara'nın, "Saddam sonrası" dönemin yeni dinamiklerine, Irak'ta muhtemelen epey sancılı yaşanacak, ancak mutlaka yaşanacak bir değişim sürecine uyum sağlaması gerekli. "Nasıl olsa İncirlik var, parmağımız Kuzeyden Keşif'in düğmesinde" denilebilecek günler artık geride. 
     Hatta ABD'lilere göre, Türkiye'nin bölgesindeki "tek demokratik Müslüman ülke" olma övüncü bile ömrünü doldurmak üzere. Dışişleri Bakanı Colin Powell'ın geçen hafta aynı cümlede, "demokratik bir ülke olarak Türkiye örneği var, demokratik bir ülke olarak Irak'ın oluşturacağı yeni örnek var" demesi, bazılarına göre, Irak'ın geleceği açısından "aceleci bir iyimserlik" yansıtıyor. Yine de, ve Irak'ın işi, Doğu Avrupa ülkelerinden kat kat zor olsa bile, dünün diktatörlüklerinin bugün Türkiye'yi sollamış demokrasiler olarak AB'ye girdiğini aklımızın bir köşesinde tutmamızda yarar var. 
     ABD'ye göre, bölgesi büyük bir değişimin eşiğine gelen Türkiye'nin, değişime ayak uydurabilmesinin anahtarlarından biri "Kürt politikası" olacak. 
     Irak Türkmenleri'ni "soydaş" sayan Ankara'nın, ülkemizdeki milyonlarca Kürt kökenli vatandaşın "soydaşı" olan Irak Kürtleri'ne, "potansiyel düşman" gözüyle bakmaktan vazgeçmesi mümkün olacak mı 
     Geçen hafta da, bu sütunda, "Yeni Irak oluşurken, Türkiye'nin de, KYB ve KDP ile, yeni ve güven temelinde bir ilişki kurması mümkün mü " diye sormuştum. Hafta içinde Ankara'dan gelen haberler, Türkiye'nin Irak'taki değişimi gözönüne alarak bölgeye yönelik politikasında bir "ince ayar" yapacağı ve Kürt partileriyle diyaloğunu geliştireceği yönündeydi. 
     Bu haberlere memnun olan Washington, bir yandan, diyaloğun derinleşebilmesi ve sağlam bir işbirliğine temel oluşturabilmesi için, Kürt partilerine de çok görev düştüğünü biliyor, ancak bişr yandan da, Türkiye'nin Kopenhag kriterleri çizgisindeki reformları hızla hayata geçirmesinin, sadece AB'ye değil, bölgesindeki gelişmelere uyumu için de elzem olduğuna inanıyor. 
     Clinton döneminde Türkiye'den sorumlu olarak görev yapmış bir eski ABD yetkilisi, geçen hafta bize, "Dışişleri Bakanı Gül'ün Kuzey Irak ile ilgili açıklamalarını dinlerken dikkatimi çekti. 'Kürt' sözcüğünü kullanmaktan kaçınıyor" dedi. Dilimiz bile hala, değişime direniyor mu dersiniz 
     
     







</TEXT>
</DOC>
