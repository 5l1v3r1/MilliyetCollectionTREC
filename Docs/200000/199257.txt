<DOC>
<DOCNO> 199257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/soneko16.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
PRB'ye göre Türkiye'nin nüfusu 2025'te 89 milyona yaklaşacak 
</HEADLINE>
<TEXT>

     Nüfus konusunda araştırmalar yayınlayan Population Reference Bureau'ya PRB göre Türkiye nüfusu 2025 yılında 88.9, 2050'de 97.5 milyona çıkacak. 
     PRB projeksiyonlarından derlenen bilgilere göre, 2003-2050 döneminde Türkiye'nin nüfusu 26.3 milyon artarak 71.2 milyondan 97.5 milyona çıkacak. Buna karşın bu dönemde Hindistan'ın nüfusu 559.4 milyon, Pakistan'ınki 199.5, Nijerya'nınki 173.5, ABD'ninki 130.3, Kongo'nunki 124.7, Bangladeş'inki 107.9, Çin'inki 104.9, Etiyopya'nınki 102.6 milyon artacak. 
     Yapılan projeksiyona göre, 2003 rakamlarıyla dünyanın en kalabalık ülkesi olan Çin, Hindistan'dan 220.1 milyon daha fazla iken, 2050'de Hindistan, Çin'e 234.4 milyon fark atacak. Çin nüfusunun 2025 yılında 1 milyar 454.7 milyona çıkacağı, bu tarihten 2050 yılına kadar ise 61.1 milyon azalarak 1 milyar 393.6 milyona ineceği tahmini yapılıyor. Projeksiyona göre, 2003 yılında üçüncü sırada olan ABD, 2050 yılında 421.8 milyonla bu yerini koruyacak ama dördüncü sıradaki Endonezya, çok hızlı bir nüfus artışını sürdüren Pakistan'a geçilecek. Yaklaşık Türkiye kadar bir yüzölçümüne sahip olan ve halen 149.1 milyon nüfusu bulunan Pakistan'ın nüfusunun, 2050 yılında 199.5 milyonluk artışla 348.6 milyona ulaşması bekleniyor. Bu dönemde Kongo Demokratik Cumhuriyeti'nin nüfusunun üç kattan fazla bir artışla 56.6 milyondan 181.3 milyona, Uganda'nınkinin 25.3 milyondan 82.5 milyona, Suudi Arabistan'ınkinin 24.1 milyondan 74.2 milyona, Yemen'inkinin 19.4 milyondan 71.1 milyona, Madagaskar'ınkinin 17 milyondan 65.5 milyona, Nijer'inkinin ise dört kattan fazla bir çoğalmayla 12.1 milyondan 51.9 milyona çıkacağı tahmininde bulunuluyor. 
     
     RUSYA 26.4 MİLYON, JAPONYA 26.9, ALMANYA 14.9 MİLYON AZALACAK 
     PRB'nin projeksiyonuna göre, 2050'de nüfusu 50 milyonun üzerinde olacak 37 ülke içinden 2003-2050 döneminde 4 ülkenin nüfusu azalacak. Halen dünyanın 8'inci kalabalık ülkesi olan Rusya'nın nüfusu, 2003-2050 döneminde 26.4 milyon azalmayla 145.5 milyondan 119.1 milyona inecek ve 14'üncü sıraya düşecek. 10'uncu kalabalık ülke Japonya 26.9 milyon azalmayla 100.6 milyona, 12'inci Almanya 14.9 milyon azalmayla 67.7 milyona, 21'inci İtalya 4.9 milyon azalmayla 52.3 milyona inecek. 2050 yılında nüfus sıralamasında Japonya 16'ıncı, Almanya 25'inci, İtalya 34'üncü olacaklar. 
     2050 yılına kadar Türkiye'yi, Kongo Demokratik Cumhuriyeti ve Etiyopya geride bırakacak, Türkiye ise Almanya'yı geçecek. Böylece 2003 yılında nüfus sıralamasında 16'ıncı olan Türkiye, 2050 yılında 17'inci sırada kalacak. 
     
     2050'DE DÜNYA 9.2 MİLYAR... 
     2003 yılında 6 milyar 314 milyon olarak tahmin edilen dünya nüfusu 2025 yılında 7 milyar 907 milyona, 2050 yılında ise 9 milyar 198 milyona ulaşması bekleniyor. Bu dönemde dünya nüfusu 2 milyar 884 milyon artacak. Halen 6 milyar 314 milyon olan dünya nüfusunun 1 milyar 202 milyonu gelişmiş, 5 milyar 112 milyonu az gelişmiş ülkelerde yaşıyor. 
     Nüfusun hızla arttığı Afrika'nın nüfusunun 2003-2050 döneminde 1 milyar 22 milyon artışla 861 milyondan 1 milyar 883 milyona, en büyük kıta Asya'nın nüfusunun 1 milyar 523 milyon artışla 3 milyar 830 milyondan 5 milyar 3 milyona, Latin Amerika ve Karayipler'in nüfusunun 540 milyondan 789 milyona, Kanada ve ABD'den oluşan Kuzey Amerika'nın nüfusunun 323 milyondan 459 milyona, Okyanusya'nın nüfusunun 32 milyondan 50 milyona çıkması, yaşlı kıta Avrupa'nın nüfusunun ise 63 milyon azalmayla 727 milyondan 664 milyona inmesi bekleniyor. 
     
</TEXT>
</DOC>
