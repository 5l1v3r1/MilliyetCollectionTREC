<DOC>
<DOCNO> 171980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/son/sontur03.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
UV ışınlarından korun, yaşlanmayı ertele... 
</HEADLINE>
<TEXT>

     Karadeniz Teknik Üniversitesi KTÜ Tıp Fakültesi Dermatoloji Anabilim Dalı Başkanı Prof. Dr. Köksal Alpay, önlem alınmadığı takdirde güneşin yaydığı UV ışınlarının, ciltte kırışıklıklara, erken yaşlanmaya ve cilt kanserine yol açtığını söyledi. 
     Alpay, güneşte uzun süre kalmanın insan sağlığı açısından kısa ve uzun vadede çeşitli olumsuzluklar doğurabileceğini işaret etti. 
     Bronzlaşmanın, cildin UV ışınlarına karşı geliştirdiği bir savunma mekanizması olduğunu, bu işin cilde rengini veren melanin pigmentleri tarafından gerçekleştirildiğini belirten Alpay, pigmentlerin UV ışınlarını emerek cildi zararlı ışınlardan koruduğunu, ancak bu korumanın yeterli olmadığını kaydetti. 
     Özellikle yaz aylarında güneşin zararlı ışınlarından korunmanın önemine de değinen Alpay, şunları söyledi 
     ''Güneşin insan vücudu üzerinde ozon tabakasının da incelmesiyle artan etkisi, kısa vadede güneş çarpmaları, güneş yanıkları olarak kendini gösteriyor. Güneşin yaydığı UVA ışınları cilt hücrelerinin yapısını bozarak, dokuların esnekliğini kaybetmesine, dolayısıyla ciltte erken yaşlanmaya, UVB ışınları ise güneş yanığına yol açabiliyor. Korunulmadığı takdirde her iki ışın uzun vadede cilt kanseri olarak karşımıza çıkabiliyor.'' Alpay, UV ışınlarının zararlı etkilerinden korunmak için 11.00-15.00 saatleri arasında güneşlenmekten kaçınılması, güneşlenme sırasında ise koruyucu kremlerin kullanılması gerektiğini kaydetti. 
     
</TEXT>
</DOC>
