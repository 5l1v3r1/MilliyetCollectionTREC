<DOC>
<DOCNO> 155336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/soneko12.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurumların kar paylarından 10 stopaj kesilecek 
</HEADLINE>
<TEXT>

     Kurumlar tarafından dağıtılan kar paylarına, yüzde 10 oranında stopaj uygulanacak. 
     Maliye Bakanlığı çeşitli Vergi Kanunlarında değişiklik yapan 4842 sayılı Kanunun uygulanmasına ilişkin Kararname ve Tebliğleri hazırladı. 
     Bu çerçevede kurumlarca dağıtılacak kar payları üzerinden yapılacak gelir vergisi tevkifatına ilişkin Bakanlar Kurulu Kararı da, Bakanların imzasına sunuldu. 
     Kanun uyarınca tam mükellef kurumlar tarafından tam mükellef gerçek kişilere, gelir ve kurumlar vergisi mükellefi olmayanlara ve bu vergiden muaf olanlara, dar mükellef gerçek kişilere, dar mükellef kurumlara ve gelir ile kurumlar vergisinden muaf olan dar mükelleflere dağıtılan kar payları üzerinden tevkifat yapılacak. 
     Buna göre, tam mükellef kurumlardan kar payı alan tam mükellef kurumlar vergisi mükellefleri ile ülkede bir işyeri ya da daimi temsilci aracılığıyla kar payı elde eden ve bunları kurum kazancına dahil ederek beyan edecek olan dar mükellef kurumların kar payları tevkifata tabi olmayacak. 
     Düzenleme uyarınca kar payı elde eden tam mükellef kurumun kar paylarını, sayılan gerçek ya da tüzel kişilere dağıtması aşamasında, dağıtılan kısım üzerinden tevkifat işlemi gerçekleştirilecek. 
     
     ÖNCE STOPAJ KESİLECEK 
     İlgili düzenleme çerçevesinde hazırlanan Kararnameye göre dağıtılan kurum kazançlarındaki tevkifat oranı yüzde 10 olarak uygulanacak. 
     Ancak bu yıl uygulamada bulunan fon payı ile birlikte tevkifat oranı yüzde 11'e çıkacak. Bu şekilde 2003 yılı içinde kararnamenin yürürlüğe girmesinin ardından kurumlarca dağıtılacak kar paylarına önce yüzde 11'lik stopaj uygulanacak. Kalan yüzde 89'luk bölüm ortaklara dağıtılacak. 
     2004 yılında ise fon payı uygulamadan kalkacak. Böylece fiili stopaj, Kararnamede öngörüldüğü gibi yüzde 10'a inecek. Önümüzdeki yıldan itibaren kurumlar, dağıtacakları karın yüzde 10'unu stopaj olarak kesecek ve bunu Hazineye aktaracak. Geri kalan yüzde 90'lık bölüm ise ortaklara verilecek. 
     Bu işlemin ardından kurumların, kar payları ile ilgili mükellefiyeti sona erecek. 
     Kar payını alan gerçek kişilerin yıl içinde elde ettikleri bu ve diğer gelirleri, beyan sınırını aşıyorsa, onlar için gelir vergisi beyannamesi verilecek. Ancak ortaklar, 2003 yılı için yüzde 11, 2004'de ise yüzde 10'luk stopajı mahsup edecek. 
     Ortaklardan yıl içinde elde ettiği toplam gelir, gelir vergisi beyan sınırının altında kalanlar ise ayrıca bir vergi ödemeyecek ve yüzde 10'luk stopaj nihai vergi olarak kalacak. 
     Böylece dağıtılan kurum kazançları üzerindeki toplam vergi yükü, bu düzenleme ile yüzde 65'ten yüzde 45'lere çekilecek. 
     
     STOPAJ DÜZENLEMESİ 
     Bu arada Bakanlar Kurulu'nun varolan yetkisi çerçevesinde, stopaj oranlarının yıl sonunda basitleştirilmesi ve yeniden düzenlenmesi planlanıyor. 
     Bu çerçevede Maliye Bakanlığı'nın mevduat, repo, zirai kazanç, ücret gibi vergi stopajlarını yılın son bölümünde tek tek gözden geçireceği belirtiliyor. 
     
</TEXT>
</DOC>
