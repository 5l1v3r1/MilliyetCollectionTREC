<DOC>
<DOCNO> 157150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sontur17.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
MİT, Hizb-ut tahrir örgütü Türkiye sorumlusunu yakaladı... 
</HEADLINE>
<TEXT>

     Milli İstihbarat Teşkilatı Müsteşarlığı MİT , Hizb-ut Tahrir örgütüne yönelik operasyonda, örgütün Türkiye sorumlusu olan Üzeyir Yıldız'ın teşkilat mensuplarınca yakalanarak emniyet güçlerine teslim edildiğini bildirdi. 
     MİT Müsteşarlığı'ndan Hizb-ut Tahrir örgütüne yönelik operasyonla ilgili yazılı bir açıklama yapıldı. 
     Açıklamada, şöyle denildi ''Teokratik bir devlet düzeni kurabilmek amacıyla bünyesinde yabancı unsurların da yer aldığı Hizb-ut Tahrir örgütüne yönelik sürdürülen planlı çalışmalar sonucu, Emniyet Genel Müdürlüğü ile koordineli şekilde ve ilgili yargı makamlarından alınan izinler doğrultusunda, 14 ilde 12 Mayıs 2003 tarihinde müşterek bir operasyonel çalışma gerçekleştirilmiştir. 
     15 Mayıs 2003 tarihi itibariyle söz konusu örgütün faaliyetlerine iştirak ettikleri değerlendirilen 90 şahıstan 35'i yargı organlarınca tutuklanmış, 12 şahıs ise gözetim altında bulundurulmaktadır. 43 şahıs ise ilgili cumhuriyet savcılıklarınca serbest bırakılmıştır. 
     Bazı basın organları ve insan hakları kuruluşlarınca tarafımızdan alıkonulduğu gündeme getirilen ve Ankara Emniyet Müdürlüğü'nce aranırlık durumu bulunan örgütün Türkiye sorumlusu olan ve Salih kod ismini kullanan Üzeyir Yıldız, teşkilatımız mensuplarınca kaçması ve delillerin kaybolmasını engellemek amacıyla yakalanarak, emniyet güçlerine teslim edilmiştir.'' 
     
</TEXT>
</DOC>
