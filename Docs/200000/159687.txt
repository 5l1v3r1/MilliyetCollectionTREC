<DOC>
<DOCNO> 159687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/sondun24.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'İsim değiştirme kampanyasının gerçekleri' adlı kitap çıktı 
</HEADLINE>
<TEXT>

     Bulgaristan'da komünizm döneminde Türklere karşı uygulanan isim değiştirme ve asimilasyon kampanyasının gerçeklerini gizli belge ve tutanakların derlenmesiyle ortaya koyan ''İsim değiştirme kampanyasının gerçekleri'' adlı belgesel kitap piyasaya çıktı. 
     Kitabın tanıtımı dolayısıyla düzenlenen toplantıda konuşan Hak ve Özgürlükler Hareketi lideri Ahmet Doğan, kitapta 1985-1989 dönemine ait belge ve tutanakların yer aldığını, bu belgelere ulaşmak için büyük çaba sarf ettiklerini söyledi. 
     Belgelerin bir kısmının arşivlerden bir kısmının ise özel kişilerin kütüphanelerinden parayla temin edildiğini kaydeden Doğan, kitabın bir dönemin gerçeklerini bütün çıplaklığıyla ortaya koyması bakımından son derece büyük önem taşıdığını kaydetti. 
     Ahmet Doğan, kitapta belge ve tutanakların aynen yayınlandığını ve hiçbir yorum yapılmadığını ifade ederek, ''13 yıllık bir aradan sonra, Bulgaristan toplumunun, isim değiştirme kampanyasının gerçeklerini tamamen anlayacak kadar olgunlaştığını düşünüyorum'' dedi. 
     Doğan, o dönemde yaşanılan olayların bir ibret vesilesi olması ve bu acı olayların yeniden yaşanmaması için tarihin tüm gerçekliğiyle bilinmesi gerektiğini bildirdi. 
     Kitabın tanıdım toplantısına Cumhurbaşkanı Georgi Pırvanov da katıldı. Pırvanov, kendisinin de bir tarihçi olduğunu hatırlatarak, ''Bu açıdan Ahmet Doğan'ı kıskanıyorum. Çünkü benim de benzer bir projem vardı. Ama bunu o gerçekleştirdi'' dedi. Pırvanov, ''Tarihin gerçekleri söylentilerle değil bu kitapta olduğu gibi belgelerle ortaya konulmalıdır'' diye konuştu. 
     Toplam 200 sayfalık ''İsim değiştirme kampanyasının gerçekleri'' adlı kitabın Türkçe ve İngilizce'ye de çevrilmesi bekleniyor. 
     
</TEXT>
</DOC>
