<DOC>
<DOCNO> 160498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sondun09.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisler vursun diye kendine intihar bombası süsü verdi ama... 
</HEADLINE>
<TEXT>

     Filistinli bir kadın, kendine ''intihar bombacısı'' süsü vererek İsrail polisleri tarafından öldürülmek istedi, ancak başarılı olamadı. 
     Kudüs'ün doğusundaki Haremüşşerif'te tekbir getirerek ve ''Kendimi havaya uçuracağım'' diyerek elindeki çantayla kendini polislerin önüne atan 30 yaşlarındaki kadın, polislerce öldürülmeyi bekledi, ancak kadının şaşkınlıktan donakaldığını gören polis ateş açmadı. 
     Polis, yakaladığı kadının elindeki çantanın boş olduğunun anlaşıldığını ve sorgulanan Erihalı bekar kadının, ailesinden dayak yediğini, umutsuzluğa düştüğünü ve polis kurşunuyla ölmek istediğini söylediğini belirtti. 
     Filistinli kadının, soruşturma tamamlanıncaya kadar gözaltında tutulacağı belirtiliyor. 
     
</TEXT>
</DOC>
