<DOC>
<DOCNO> 165909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/sontur18.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Lise müdürü hakkında "öğretmenlere baskı" iddiası... 
</HEADLINE>
<TEXT>

     Eğitim ve Bilim Emekçileri Sendikası Eğitim-Sen İstanbul 3 No'lu Şube Başkanı Ekber Işık, Taksim Ticaret Meslek Lisesi Müdürü Aytekin Çınar'ın bazı öğretmenlere baskı uyguladığını öne sürdü. 
     İstanbul İl Milli Eğitim Müdürlüğü önünde bir grup sendika üyesinin katılımıyla basın açıklaması yapan Işık, keyfi tutum ve uygulamaların işyerindeki çalışma barışını ortadan kaldırdığını savundu. 
     Taksim Ticaret Meslek Lisesi Müdürü Aytekin Çınar'ın bazı öğretmenlere baskı uyguladığını ileri süren Işık, Çınar hakkında İstanbul İl Milli Eğitim Müdürlüğü, Beyoğlu İlçe Milli Eğitim Müdürlüğü ve savcılığa birkaç kez şikayette bulunduklarını ancak sonuç alamadıklarını söyledi. 
     29 Ekim Cumhuriyet Bayramı törenlerinde ''Mehter Marşı'' çalındığı sırada bir kadın öğretmenin ''10. Yıl Marşı'' çalınmasını istemesi üzerine, Çınar'ın öğretmene hakaret edip kolundan tutarak sürüklediğini iddia eden Işık, bir hafta sonra okul müdürünün verdiği dilekçe ile bu öğretmenin cezalandırıldığını öne sürdü. 
     Okul Müdürü Çınar'ın bazı kadın öğretmenleri odasına çağırıp tehditlerde bulunduğunu ileri süren Işık, ''Öğretmenlerin ev adresleri sadece okul müdüründe bulunur. Bir arkadaşımızın evine, sivil polis olduğunu iddia eden 2 kişi gönderilmiştir. Bu kişiler, 'fuhuş ihbarı aldık' diyerek arkadaşımızın rencide olmasına ve psikolojik yıkımına neden olmuştur'' dedi. 
     
     SENDİKALARIN ÜYE SAYILARI 
     Bu arada, aynı yerde bir basın açıklaması yapan Eğitim-Bir-Sen İstanbul 3 No'lu Şube Başkanı Ahmet Yurtman da, Çalışma ve Sosyal Güvenlik Bakanlığı'nın yetkili sendikaları mevcut üye sayılarına göre belirlediğini, bu sayıların da Milli Eğitim Bakanlığı'nın oluşturduğu elektronik ortamda toplandığını kaydetti. 
     Burada Eğitim-Bir-Sen ve Eğitim-Sen'in üye sayılarının eksik gösterildiğini ve uyarılara rağmen düzeltme yapılmadığını öne süren Yurtman, bu kayıtların düzeltilmesini ve konuyla ilgili ihmal ya da kastı bulunan görevliler hakkında soruşturma başlatılmasını istediklerini ifade etti. 
     
</TEXT>
</DOC>
