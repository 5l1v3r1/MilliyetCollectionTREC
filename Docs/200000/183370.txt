<DOC>
<DOCNO> 183370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sondun35.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Venezüella Başkanlık Sarayı'na bomba.. 
</HEADLINE>
<TEXT>

     Venezüella'da Başkanlık Sarayı'nın idari ve askeri bölümüne bomba atıldı. 
     İçişleri Bakanı Lucas Rincon'un açıklamasına göre, patlama, ana binanın tam karşısında yer alan idari ve askeri bölümde meydana geldi. Binaya fırlatılan bombanın patlamasıyla ölen ya da yaralanan olmadı, sadece hasar meydana geldi. 
     Rincon, ''Patlayıcıyı kimin attığını araştırıyoruz. Patlayıcının ne tip bomba olduğunu da bilmiyoruz, araştırma ve incelemeler sürüyor'' dedi. 
     Patlama olduğu sırada Devlet Başkanı Hugo Chavez'in sarayda bulunup bulunmadığını belirtmeyen Rincon, ''Bu, kargaşa yaratmaya çalışan anarşistlerin işi'' diye konuştu. 
     Muhalefetin Chavez'in gitmesini istediği Venezüella'da siyasi havanın çok gergin olduğu belirtiliyor. 
     
</TEXT>
</DOC>
