<DOC>
<DOCNO> 184113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/soneko26.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Memur, sevkle özel hastaneye gidebilecek... 
</HEADLINE>
<TEXT>

     Maliye Bakanı Kemal Unakıtan, Türkiye'yi sağlık merkezi yapma zorunluluğu bulunduğunu vurgularken, özel sektöre, gerekirse yabancı ortak alarak, sağlık alanında yatırım yapma çağrısında bulundu. 
     Devlet memurlarının, ''Tanıya Dayalı Paket Fiyatlar ile özel sağlık sektöründen hizmet satın almasına'' imkan veren protokol, Maliye Bakanı Bakanı Unakıtan'ın da katıldığı törenle imzalandı. 
     Unakıtan, imza töreninde yaptığı konuşmada, resmi sağlık kurumlarının, tüm iyiniyetli çabalarına rağmen, mekan, araç, gereç ve personel bakımından yeterli düzeyde bulunulmaması nedeniyle hastane ve polikliniklerde yığılmalar olduğunu belirtti. 
     Bunun, vatandaşların tedavilerini geciktirdiği ve ileri tarihlerde randevu verilmesine yol açatığını kaydeden Unakıtan, bu nedenle, özel sektörden sağlık hizmeti alınması yoluna gidildiğini vurguladı. 
     Buna ilişkin çıkarılan kanun çerçevesinde, hizmetlerin etkin verimli nitelikli ve ucuz yerine getirilmesi amacıyla, yeni bir uygulamaya gidildiğini anlatan Maliye Bakanı, devlet memurları ve emeklilerle, bakmakla yükümlü oldukları kimselerin özel sağlık kuruluuşlarından hizmet alımı esasının getirildiğini hatırlattı. 
     
     SEVK YETERLİ OLACAK 
     Buna ilişkin hazırlanan protokole göre, resmi veya özel birinci basamak sağlık kuruluşundan yapılacak sevk işlemlerinde hastane ve hekim seçme hakkı dikkate alınarak sevk kağıdına hastane adı belirtilmeden, sadece ilgili uzmanlık dalının yazılacağını belirten Unakıtan, bu şekilde hastaya, hastane ve doktor seçme özgürlüğünün tanınmış olduğunu anlattı. 
     Maliye Bakanı, sağlık kuruluşunun, hastayı ikinci basamak resmi ya da özel sağlık kurumuna sevk etmesi halinde, fatura bedeli üzerinden, Maliye Bakanlığı'nca tesbit edilecek oranda, bir indirim yapılacağını da belirttiği konuşmasında, acil hallerde belgelendirme kaydıyla, hastaların sevk zincirine bakılmaksızın muayene ve tedavisinin yapılacağını ifade etti. Unakıtan, tedavi giderlerinin talimatta yer alan tarifiye göre, ödeneceğini de vurguladı. 
     
     TÜRKİYE SAĞLIK MERKEZİ OLUR MU 
     Yeni düzenlemeyle özel sektörün önünün de açıldığını söyleyen Maliye Bakanı, bu sektöre kaynak aktarılacağını, böylece sağlık kuruluşlarının da destekleneceğini bildirdi. 
     Sağlık turizmininin önemine de dikkat çeken Unakıtan, sözlerini şöyle sürdürdü 
     ''Özel sağlık kuruluşlarından, turizm konusunda atılım bekliyoruz. Avrupa'daki yaşlılara ve emeklilere sağlık hizmeti verebiliriz. Türkiye'yi sağlık merkezi yapma mecburiyetimiz var. Kaliteyi geliştirmeliyiz, özel sağlık kuruluşlarımız yurtdışından ortak alsın..Bize gelecek hasta sayısı çok fazla..emeklilikte hayatının son günlerini güzel geçirmek isteyenler var. Bugün, Balçova tesislerimiz dolu..Danimarka'dan gelmiş, orayı kiralamışlar. Biz teşvik de vereceğiz. Yurtdışından yatırımcılar geliyor, Türkiye'de hastane açmak istiyorlar. Bizde, insan kaynağı var. Dünya çapında doktorlarımız var. Biz, bu alanda çok iş yaparız, muazzam gelir kaynağı elde ederiz. Bu parayı da hemen toptan alıyorsun, onların sigorta şirketi hemen ödüyor.'' 
     
     TÜRKİYE KALKINACAK AMA.. 
     İmza töreni sırasında basın mensuplarının sorularını da yanıtlayan Bakan, sosyal güvenlik kuruluşlarının tek çatı altında toplanmasına ilişkin çalışmaların devam ettiğini belirtti. 
     Unakıtan, sağlık giderlerine ilişkin kaynağın, Maliye Bakanlığınca karşılandığına işaret ederek, kendilerinin, hem hastaya kaliteli sağlık hizmeti sunulması hem de lüzumsuz harcamaların önüne geçilmesini amaçladığını ifade etti. 
     Memur ve emeklilerin özel sektör hastanelerine gidememelerininde izahının olmadığını kaydeden Unakıtan, '' Ben gittiklerini zannediyordum. Bakan olunca gidemediklerini öğrendim. Niye gidemiyor .. Mevzuat müsait değilmiş. Hani bir söz var Türkiye kalkınacak ama mevzuat müsait değil.. onun gibi bir şey. Biz mevzuatı müsait hale getirdik'' diye konuştu. 
     
</TEXT>
</DOC>
