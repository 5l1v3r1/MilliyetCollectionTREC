<DOC>
<DOCNO> 157820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/soneko16.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
"İstanbul Yaklaşımı'nda 3.8 milyar dolarlık borç yapılandırıldı" 
</HEADLINE>
<TEXT>

     Devlet Bakanı Ali Babacan, uygulanan ekonomik programla, çok önemli adım atılarak istikrarın sağlandığını vurgularken, ''şu anda yapmamız gereken, ekonomik programın tavizsiz uygulanmasıdır'' dedi. 
     Finans ve Üretim Danışma Kurulu, Devlet Bakanı Babacan'ın başkanlığında Hazine Müsteşarlığı'nda toplandı. 
     Bakan Babacan, basına kapalı yapılan toplantının açılışında yaptığı konuşmada, Kurul'un bugüne kadar 6 toplantı gerçekleştirdiğini, bu çerçevede İstanbul Yaklaşımı'nın kurulması ve işletilmesi ile KOBİ'lerin finansman ve sermaye yapılarının iyileştirilmesi gibi konuların ele alındığını hatırlattı. 
     Toplantılarda, şirketlerin yeniden yapılandırılması, teşvik uygulamalarının etkinliğinin artırılması, şirketler üzerindeki sosyal güvenlik yükümlülükleri gibi konularda görüş alışverişinde bulunulduğunu ifade eden Babacan, mali sektörün yeniden yeniden yapılandırılması konusunda da, önemli adımlar atıldığını kaydetti. 
     
     İSTANBUL YAKLAŞIMI 
     Kamu bankalarının finansal ve operasyonel açıdan yeniden yapılandırıldığını, özel bankaların sermaye yapılarının güçlendirildiğini ve sorunlu bankaların sistem dışına çıkarıldığını da anlatan Babacan, İstanbul Yaklaşımı Çerçevesi'nde, Nisan itibariyle toplam 3.8 milyar dolarlık tutarındaki borçların yeniden yapılandırma kapsamına alındığını vurguladı. 
     Bu rakamların oldukça küçük olduğunu da ifade eden Babacan, Kobi'lerin hızla güçlendirilerek, icraata yönelik rekabet gücünün artırılması gereğine işaret etti. 
     
     KOBİ'LERE KREDİ 
     Mart ayında Avrupa Yatırım Bankası'ndan, 200 milyon Euro tutarında Kobi'ler için kullanılmak üzere kredi temin edildiğini hatırlatan Babacan, Halk Bankası kanalıyla, KOBİ'lere düşük faizli kredi kullandırmak üzere 100 trilyon liranın üzerinde bir kaynağında bütçeden ayrıldığını söyledi. 
     Bakan, Bu kaynakla, KOBİ'lere, Halk Bankası'ndan 900 trilyon liralık düşük faizli kredi kullanımının sağlanacağını bildirdi. 
     
     TAVİZSİZ UYGULAMA 
     Finans Danışma ve Üretim Kurulu'nun, sürdürülebilir büyüme ortamına ulaşma hedefinde, önemli bir işlevi bulunduğuna işaret eden Devlet Bakanı Babacan, şunları söyledi 
     ''Ekonomimiz son günlerde olumlu bir seyir izlemekte. Ekonomide bu bahar havası, kararlı, tutarlı ve tarifsiz politikalarımızla, sorunlar tek tek çözüme kavuşacaktır. Uygulanan ekonomik programla çok önemli bir adım atmış ve istikrar sağlaamış durumdayız. Şu anda yapmamız gereken, programın taviizsiz uygulanmasıdır. Siyasi İstikrar ve makro ekonomik istikrardan hemen sonra, üzerinde durmamız ggereken konu, mikro ekonomik konulardır.'' Devlet Bakanı Ali Babacan, finans sektörü, reel sektör sorunlarının giderilmesi, Türkiye'de yatırım ortamının iyileştirilmesi ve özel sektör eliyle istihdamın artırılması sürecinde, tüm kesimlerin desteğine ihtiyaç bulunduğunu söyledi. 
     
     TÜM KESİMLERE SAĞDUYU ÇAĞRISI 
     Toplumun tüm kesimlerine sağduyu çağrısında bulunan Babacan, ''Bize olan güvenlerinin, asla hayal kırıklığı ile sonuçlanmayacağının bilinmesini istiyorum'' dedi. 
     Bu arada toplantıya katılanlara dağıtılan Bakan Babacan'ın konuşma metninde, TÜFE'de Tüketici Fiyat Endeksi artışın, beklentilerin, bir miktar üzerinde kalmış olmasına rağmen, hedefin tutturulacağı belirtildi. 
     Yüzde 6.5 oranındaki faiz dışı fazla hedefine ulaşabilmek için gerekebilecek tüm tedbirlerin alınmasına devam edileceği belirtilirken, Ocak-Nisan döneminde bütçe faiz dışı dengesinde 6.8 katrilyon fazla elde edildiği, 5. Gözden geçirmenin zamanında tamamlanabilmesi için, gerekli tüm çabanın gösterilmekte olduğu kaydedildi. 
     
     TOPLANTIYA KATILANLAR 
     Bakan Babacan'ın başkanlığındaki toplantıya, Hazine Müsteşarı İbrahim Çanakcı, Maliye Bakanlığı Müsteşarı Hasan Basri Aktan, Sanayi ve Ticaret Bakanı Müsteşarı Adem Şahin, DPT Müsteşarı Ahmet Tıktık, Merkez Bankası Başkanı Süreyya Serdengeçti, BDDK Başkanı Engin Akçakoca, SPK Başkanı Doğan Cansızlar, Kamu Bankaları Ortak Yönetim Kurulu Başkanı Zeki Sayın, Eximbank Genel Müdürü Ahmet Kılıçoğlu, TOBB Başkanı Rifat Hisarcıklıoğlu, Türkiye Bankalar Birliği Başkanı Ersin Özince, TİSK Başkan Vekili Necmettin Öztemir, Tüsiad Başkanı Tuncay Özilhan ile diğer ilgililer katıldı. 
     
</TEXT>
</DOC>
