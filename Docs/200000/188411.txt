<DOC>
<DOCNO> 188411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sontur32.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar Bankası sanıklarının tahliye talepleri reddedildi 
</HEADLINE>
<TEXT>

     El konulan İmar Bankası'nın kayıtlarının kaybedildiği iddiasına ilişkin yargılanmalarına başlanan sanıklardan Bahattin Uzan'ın da aralarında bulunduğu 9 sanığın tahliye talepleri reddedildi. Duruşmada ifadeleri alınan sanıklardan Sadık Karagöz, 1996 yılından itibaren genel müdür yardımcısı olarak İmar Bankası'nda çalıştığını, 18 Haziran 2003 tarihinde başka bir göreve atandığını öğrenmesi üzerine de bir hafta sonra istifa ettiğini anlattı. 
     Hazırlık soruşturması sırasında savcının, bazı belgelerin yerinde bulunamadığını söylemesi üzerine, kendisinin belgelerin yerlerinde olduğunu bildirdiğini ifade eden Karagöz, ''Bunun üzerine yeminli murakıplarla telefonla görüşüldü. Benim tarif ettiğim yerlerde defterler bulundu. Hatta murakıplar Biz oralara bakmamıştık demişler. Ben savcıya, birlikte bankaya gitmeyi ve belgelerin yerlerini göstermeyi teklif ettim. Gerek görmediler. Ayrıca, yeminli murakıplarla yapılan telefon konuşmasının da tutanağa geçirilmesini istedim, tutanağa geçirmediler. Belgeler bankadadır '' şeklinde konuştu. 
     
     DİĞER SANIKLAR BDDK'YI SUÇLADI 
     Sanık Erol Hürbaş da, bankanın yeni yönetiminde genel müdür olan, daha önceki dönemde BDDK'nın bankada görevlendirdiği Zeki Cumhur Doğan ile birlikte çalıştıklarını hatırlatarak, Doğan'ın defterlerin ve belgelerin, nerede olduğunu bilmesi gerektiğini söyledi. Hürbaş, ''Yönetim Kurulu defterini niye saklayayım Benim imzalarımın bulunduğu tüm kararlarda Doğan'ın da imzası var'' dedi. 
     Sanık Yaşar Avni Güral da, Adabank'ın genel müdür yardımcısı olduğunu, asıl mesaisini burada geçirdiğini belirterek, Zeki Cumhur Doğan'ın belgelerin nerede olduğunu kendisinden daha iyi bildiğini savundu. 
     Beyoğlu 40. Noterliği'nde tüm yönetim kurulu kararlarının tasdik edildiğini ve kararların bir örneğinin bulunduğunu, bu nedenle yönetim kurulu kararlarının yer aldığı defteri yok etmenin bir anlamı bulunmadığını ifade eden Güral, ''Birinci sanık BDDK'dır. Kendilerini kurtarmak için toplumun önüne bizi attılar'' dedi. 
     Sanıklardan Çiğdem Karakoç ise bankada raporlama müdürü olarak görev yaptığını, kendi bölümünde var olan belgelerin bir örneğinin Merkez Bankası ve BDDK'da da bulunduğunu anlattı. 
     Bilgi ve belgeleri saklamadığını ve suç kastıyla hareket etmediğini ileri süren Karakoç, ''12 yıllık birikimim olan 14 milyar lira İmar Bankası Gayrettepe Şubesi'nde kalmıştır. Suç kastım olsaydı önce kendimi güvenceye alırdım'' dedi. 
     Hakkındaki suçlamaları reddeden sanık Nuray Özel ise eşi ve kendisinin birikimi olan 16 milyar liranın, İmar Bankası Gayretepe Şubesi'nde kaldığını ifade etti. 
     Sanık Yeşim Öztürk, hakkındaki suçlamaları reddederek kendisine ait birikimlerin İmar Bankası'nda kaldığını söyledi. 
     Duruşmada söz alan BDDK avukatlarından Ender Emre, sanıkların savunmalarını kabul etmediklerini, sanıkların söylediği gibi bilgi ve belgelerin bulunmadığını, tahminen İmar Bankası'na ait 25 bin kartuş olması gerektiğini, ancak kendilerinde çok az sayıda kartuş bulunduğunu ve bunların da yazılım programı olmadığı için okunamadığını belirtti. 
     
     ''GÖREVSİZLİK'' VE TAHLİYE KARARI... 
     Mahkeme hakimi, sanıklara isnat edilen eylemin Bankalar Kanunu'nun 22. maddesinin 3. fıkrasında düzenlenen nitelikte olduğu yönündeki bilirkişi raporları, tutanaklar ve tespitler bulunduğunu, bu nedenle delillerin değerlendirmesinin Ağır Ceza Mahkemesi'ne ait olduğunu kaydederek ''görevsizlik'' kararı verdi. 
     Bunun üzerine hakim, dava dosyasının, İstanbul Nöbetçi Ağır Ceza Mahkemesi'ne gönderilmesini kararlaştırdı. 
     Sanıklardan Çiğdem Karakoç, Nuray Özel ve Yeşim Öztürk'ün, tutuklama tarihleri ile mevcut delil durumuna göre tahliyesini kararlaştıran hakim, Bahattin Uzan'ın da aralarında bulunduğu 9 sanığın tutukluluk, Kemal ve Yavuz Uzan'ın da gıyabi tutukluluk hallerinin devamını öngördü. 
     Tahliye kararını duyan sanıklardan Nuray Özel, duruşma salonunda gözyaşlarını tutamazken, tahliye edilen 3 sanığın yakınları kararı birbirlerine sarılarak kutladılar. 
     İlk araya kadar 5 saat süren duruşmada, Bahattin Uzan prostat rahatsızlığı olduğunu belirterek, hakimden tuvalete gitmek için izin istedi. Hakimin isteği kabul etmesi üzerine, Uzan jandarmalar tarafından tuvalete götürüldü. 
     
     İSTENEN CEZALAR 
     Şişli Cumhuriyet Savcısı tarafından hazırlanan iddianamede, sanıkların, bankanın kötü durumunu bildikleri, gerek mevduat, gerekse hazine bonosundan sağlanan parayı zimmetlerine geçirdiklerinin ortaya çıkmaması için bankanın belgelerini sakladıkları, bir kısmını da yok ettikleri ileri sürülüyor. 
     İddianamede, sanıkların, TCK'nın 525 b maddesinde tanımlanan ''sistemi, verileri tahrip etme'' ve ''Bankalar Kanunu''nun 22. maddesinin 4'üncü fıkrası uyarınca, ''yetkili mercilerin ve denetim görevlilerinin istedikleri bilgi ve belgeleri vermemek ya da denetim görevlilerinin görevlerini yapmalarına engel olmak'' suçlamalarına ilişkin, 2 ile 8 yıl arasında hapis ve para cezalarına çarptırılmaları isteniyor. 
     
</TEXT>
</DOC>
