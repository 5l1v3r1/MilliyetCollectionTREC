<DOC>
<DOCNO> 176885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/spor/spo07.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Teberruya devam 
</HEADLINE>
<TEXT>

   Futbol Federasyonu'nun teberrulu bilet satışını yasaklayan ve ağır yaptırımlar getiren kararı, üç büyük kulübün şok itirazı ile durduruldu 
      CEMAL ERSEN 

   
   Talimat yasaklıyordu 
   TEBERRULU bilet uygulaması kaldığı yerden devam ediyor. Fenerbahçe, Beşiktaş ve Galatasaray'ın, Futbol Müsabaka Talimatı'nın 17. maddesinde yer alan "Maçlara fiyatları federasyonca onaylanmış bilet veya kombine bilet ile girilir" hükmünün iptaline ilişkin başvurusu üzerine nihai karar verilinceye kadar ilgili talimat hükmünün uygulaması durduruldu. 
   
   23. maddeye itiraz 
   ÜÇ kulüp ayrıca söz konusu maddeye uymayanlara verilecek ağır cezaları düzenleyen disiplin talimatının 23. maddesine de itiraz ederek federasyonu zor durumda bıraktı. Tahkim Kurulu'nun Fenerbahçe, Galatasaray ve Beşiktaş'ın itirazı sonrası kulüp avukutlarını toplantıya davet ederek görüşlerini aldığı bildirilirken, dosyanın incelemesinin devam ettiği öğrenildi. 
   
   Uzlaşma çok zor 
   TAHKİM Kurulu, talimatı hazırlayan federasyon yöneticileri ile hukukçularının da görüşünün alınmasına karar verdi. Kurulun yarın İstanbul'da yapacağı toplantıda izlenecek yol tartışılacak. Maddenin tamamen kaldırılması ve cezaların azaltılması yolundaki üç büyük kulüp yaklaşımının ise federasyon tarafından kabul edilmeyeceği kaydedildi. 
   
   İlk iki haftada ne yaptılar    FENERBAHÇE, İstanbulspor ile oynadığı maçın resmi bilet fiyatını federasyona 2 milyon lira olarak bildirirken, taraftarlar stada 50 milyon lira ödeyerek girdi. Beşiktaş ise Bursaspor karşılaşmasında 2 ve 3 milyon lira olarak bildirdiği biletleri 40 ve 60 milyon liraya sattı. Galatasaray ise Diyarbakır maçında 1, 2 ve 3 milyon lira olarak bildirdiği biletleri 20, 40 ve 50 milyon liradan taraftarına sattı. 
   
   
</TEXT>
</DOC>
