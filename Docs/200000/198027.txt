<DOC>
<DOCNO> 198027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sontur03.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Çanakkale Şehitler Anıtı 43 yıl sonra tamamlanıyor 
</HEADLINE>
<TEXT>

     Çanakkale Şehitler Anıtı'nın orijinal projesinde öngörüldüğü halde tamamlanamayan bazı bölümleri, 43 yıl sonra tamamlanıyor. 
     Prof. Doğan Erginbaş'ın projesini hazırladığı anıtın 43 yıldır betonuyla duran tavanına, orijinal projesinde öngörüldüğü gibi cam mozaikten Türk bayrağı figürü işlenecek. 
     Kültür ve Turizm Bakanlığı, Çanakkale Savaşları sırasında şehit olan 2 bin Türk askerinin anısına yaptırılan Şehitler Anıtı'nın eksikliklerini tamamlamak ve 18 Mart'ta yapılacak törenlere yetiştirmek üzere çalışmalara başladı. 
     Bakanlığın, diğer bakanlıkların yanı sıra ilgili kurum ve kuruluşların da görüşlerini alarak yürüttüğü çalışmalar kapsamında anıtın 43 yıldır betonuyla duran tavanı öncelikle ele alınacak. 
     Morto Koyu'ndaki Hisarlıktepe üzerinde bulunan ve yüksekliği yaklaşık 42 metre olan anıtın tavanına, mimarı Prof. Doğan Erginbaş'ın projesinde öngördüğü şekilde cam mozaikten dev bir Türk bayrağı figürü işlenecek. 
     Ayrıca Prof. Erginbaş'ın projesinde öngördüğü ancak hiç yapılmayan Atatürk ve silah arkadaşları ile Çanakkale Savaşı'nı konu alan rölyef de yaptırılarak anıttaki yerine yerleştirilecek. 
     
     SEMBOLİK ŞEHİTLİĞİN YERİ DEĞİŞTİRİLECEK 
     Öte yandan abidenin girişte sol tarafında 1992 yılında yaptırılan sembolik şehitliğin yeri de yeniden düzenlenecek. 
     Yurdun her köşesinden vatan savunması için Çanakkale'ye koşarak canlarını veren şehitler için yaptırılan sembolik şehitlik, anıtın önündeki yeşil alana uygun bir kompozisyonla yerleştirilecek. 
     Bu arada abideyi çevreleyen alanda da çevre düzenlemeleri yapılacak. Abidenin yakın çevresine kadar büyük araçların girişinin önlenmesi için anıta çok yakın olmayan bir mesafede otopark yaptırılacak. 
     Morto koyundaki Hisarlıktepe üzerinde Çanakkale Savaşlarında canlarını veren 2 bin şehit anısına yaptırılan anıtın temeli 19 Nisan 1954'de atıldı. Yapımı yaklaşık 6 yıl süren anıt, 21 Ağustos 1960 tarihinde ziyarete açıldı. 
     
</TEXT>
</DOC>
