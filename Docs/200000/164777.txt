<DOC>
<DOCNO> 164777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/sonspo18.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
FILA'dan Türkiye Güreş Federasyonu Başkanı'na ceza... 
</HEADLINE>
<TEXT>

     Uluslararası Güreş Federasyonu FILA Başkanı Raphy Martinetti, sporcuların doping kullanımını engellemek için federasyonlara büyük görev düştüğünü belirterek, ''Dopingli sporcu seçen federasyona ağır cezalar vereceğiz'' dedi. 
     Antalya'nın Kemer ilçesinde iki gündür devam eden FILA Yönetim Kurulu toplantısı sona erdi. Toplantının ardından basın açıklaması yapan FILA Başkanı Raphy Martinetti, sporcuların doping kullanımını engellemek için bazı kararlar aldıklarını söyledi. 
     Martinetti, ''Halen 24 sporcu, doping cezası nedeniyle şampiyonalara katılamıyor. Bu nedenle doping kullanımına karşı çok ciddi tedbirler almaya karar verdik. Dopingli sporcu seçen federasyona ağır cezalar vereceğiz. Başlangıçta 10 bin dolar para cezası, bu da yeterli gelmezse turnuvalardan belli süreler men cezalarını gündeme getireceğiz'' dedi. 
     
     OSMAN ŞANSAL'A CEZA 
     Türkiye Güreş Federasyonu Başkanı Osman Şansal'ın Belgrad'daki müsabakalarda bir hakemi tartaklamasıyla ilgili soruları da cevaplayan Martinetti, şunları kaydetti 
     ''Belgrad'da istenmeyen olaylar oldu. FILA Yönetim Kurulu, Türkiye Güreş Federasyonu Başkanı Osman Şansal'a 10 bin ABD doları para cezası verme kararı aldı. Ayrıca kendisine bir ihtar verilecek. Hala aynı tutum içerisinde bulunursa, kendisine 1 yıl müsabakalara katılmama cezası vereceğiz.'' Basın açıklamasının ardından FILA Yönetim Kurulu üyeleri hatıra fotoğrafı çektirdiler. 
     
</TEXT>
</DOC>
