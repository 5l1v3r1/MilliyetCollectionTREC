<DOC>
<DOCNO> 169393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sontur32.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Salıncakta oyun ölümle sonuçlandı... 
</HEADLINE>
<TEXT>

     Fatih'te, 2 baca arasına kurulan salıncakta sallanan 2 çocuktan biri, devrilen bacanın altında kalarak ölürken, diğeri de yaralandı. 
     7 yaşına giren kuzeni Başak Özbal'ın yaşgününe katılmak üzere ailesiyle Derviş Ali Mahallesi Ali Şah Sokak 26 numarada bulunan eve gelen 5 yaşındaki Kadir Çolak, dün akşam saatlerinde salıncakta oynamak üzere kuzeniyle birlikte terasa çıktı. 
     Burada 2 baca arasına kurulan salıncakta sallanan 2 çocuk, ipin bağlı olduğu bacalardan birinin devrilmesi sonucu altında kaldı. 
     Aileleri tarafından Medical Park Hospital'e kaldırılan Kadir Çolak, tüm tıbbi müdahalelere rağmen kurtarılamadı. Bu hastanede ilk tedavisi yapılan Başak Özbal ise daha sonra İstanbul Üniversitesi İstanbul Tıp Fakültesi Hastanesi'ne kaldırılarak tedavi altına alındı. 
     Olayda hayatını kaybeden Kadir Çolak'ın cenazesi, bugün Atışalanı Camii'nde kılınan namazın ardından toprağa verildi. 
     
</TEXT>
</DOC>
