<DOC>
<DOCNO> 158575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/ekonomi/eko04.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolluk dövizi ucuzlattı 
</HEADLINE>
<TEXT>

TÜSİAD Başkanı Özilhan, yastık altından ve yurtdışından gelen dövizle yaşanan bolluğun doların fiyatını düşürdüğünü söyledi 
     EKONOMİ SERVİSİ 

     Türk Sanayicileri ve İşadamları Derneği TÜSİAD Başkanı Tuncay Özilhan, döviz bolluğunun döviz fiyatlarının aşağı inmesine neden olduğunu belirterek, "Önümüzdeki dönemde büyüme olursa, ithalattaki gelişme, sanayideki büyümeyle dengeye gelecektir" dedi. 
     Özilhan, TÜSİAD ve Sabancı Üniversitesi Kurumsal Yönetim Forumu'nun düzenlediği "Piyasa Ekonomisi ve Şaffaflık - Kavşaktaki Türkiye" semineri sırasında gazetecilerin dövize yapılan müdahaleye ilişkin sorusuna şu yanıtı verdi "Orada istenilen seviye diye bir şey olmaz. Madem ki dalgalı kur madem ki arz taleple bu iş karşılanacak. Dolayısıyla döviz piyasasına önemli miktarda döviz geliyor, daha evvel yastık altında olan ve yurtdışından." 
     
     Kurumsallaşma rehberi 
     Piyasa ekonomisi ve şeffaflık konusunun ele alındığı panelde konuşan Sermaye Piyasası Kurulu SPK Başkanı Doğan Cansızlar ise halka açık şirketlerin yanı sıra tüm sektörlere kurumsallaşma konusunda yol gösterecek kurumsal yönetim ilkeleri rehberi hazırladıklarını belirtti. Cansızlar, haziranda son şeklini alacak ilkeleri uygulayan şirketlerin borsada ayrı bir endekste izleneceğini kaydetti. 
     
Euro, dolara karşı 4 yılın zirvesinde      Avrupa ortak para birimi euro, ilk işlem görmeye başladığı 4 Ocak 1999 düzey olan 1.1747'yi aşarak 1.1807'ye kadar yükseldi. Uzmanlar, euro'nun ilk işlem gördüğü düzeyi aşmasının, tarihi zirve olan 1. 1886'ya ulaşmasını kolaylaştıracağını belirtiyor. Doların değer kaybetmesi, ABD ürünlerinin fiyatlarını düşüreceği için, ABD ihracatının artmasına, dış ticaret açığının kapanmasına yol açacak. Euro'nun değer kazanması Avrupa mallarının fiyatlarının, dolar cinsinden milli gelirlerin artmasına, ucuz ABD malları nedeniyle ihracatlarının düşmesine, dış ticaret açıklarının artmasına neden olacak. 
     
Üç aylık cari açık, 2.3 milyar dolar      Türkiye'nin cari işlemler dengesi, bu yılın ocak - mart döneminde yüzde 394,4 artışla 2 milyar 368 milyon dolar açık verdi. Geçen yılın ilk üç ayında ise cari işlemler dengesi 479 milyon dolar açık vermişti. Bu yılın üç ayında dış ticaret açığı, yüzde 237 artarak 2 milyar 699 milyon dolar oldu. Bu gelişmenin başlıca nedenleri, "ihracat gelirlerinin yüzde 27 artmasına rağmen, bavul ticaretinin yüzde 42.2 azalması, ithalat harcamalarının CIF yüzde 37.8 artması" olarak göze çarptı. Yılın üç ayında yatırım gelirleri ve cari transferlerden elde edilen net gelirler yüzde 2.8 artarak 331 milyon dolar oldu. 
     

</TEXT>
</DOC>
