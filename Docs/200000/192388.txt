<DOC>
<DOCNO> 192388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/yasam/yas02.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Evden tiyatroya diye çıktı, sır oldu 
</HEADLINE>
<TEXT>

   Provaya gitmek için evinden ayrılan genç kıza 18 gündür ulaşılamıyor. Ailenin son umudu Deniz'in sırlarını içeren günlük... 
      GÜRKAN AKGÜNEŞ İstanbul 
   
   Gaziosmanpaşa'daki evinden, sahneye koyacakları "Generalin Büyük Düşü" adlı oyunun provaları için çıkan tiyatrocu Deniz Çalışır 22 , bir daha geri dönmedi. 18 gündür aranan genç kızdan geriye, fotoğrafları ve şifreyle yazdığı günlük kaldı. "7 Bölge Oyuncuları" bünyesinde 4 yıldır tiyatro yapan Deniz Çalışır, 12 Ekim Pazar sabahı, 08.30'da evinden ayrıldı. Yıllarca çocuk oyunlarında rol alan genç kız, son oyunu "Generalin Büyük Düşü"nün provaları için çıktığı evine gelmedi. Polis de Çalışır'a ulaşamadı. 
   
   Şifreli günlük 
   Arkadaşları ve yakınlarının sorgulanmasından bir sonuç çıkmayınca, Çalışır ailesinin son umudu genç kızın şifreli yazdığı günlüğü oldu. Ailenin araştırmasına göre, hiçbir alfabede yer almayan harflerle yazılan günlükte, Deniz Çalışır'ın sırlarının olduğu tahmin ediliyor. İpucu bulabilmek için günlüğün şifresini çözmeye çalışan Çalışır ailesi, psikiyatra da başvurdu ama sonuç alamadı. 
   Tiyatrodaki arkadaşlarının evi arayıp kızını sormasıyla kaybolduğunu anladığını anlatan anne Zeynep Çalışır, 22.00'ye bekleyip polise başvurduklarını söyledi. 18 gündür kızını aramadıkları yer kalmadığını anlatan anne Çalışır şöyle konuştu 
   
   'Endişe ediyoruz' 
   "Savcılığa başvurup kayıp dilekçesi yazdık. Kardeşleri kayıp ilanlarını her yere dağıttı. Bir iki ihbar aldık ama sonuçsuz kaldı. Kızımın kaçırıldığını ve alıkonulduğunu düşünüyoruz. Sesini duysam, hayatta olduğunu bilsem bana yeter." Öğretmen ağabey Ferhat Çalışır da, "Tiyatro Taksim'de. O gün savaş karşıtı eylemler vardı. Gözaltına alındığını zannettik. Kimliğini de evde bırakmış. Gözaltı listesinde yoktu. Hayatından endişe ediyoruz" dedi. 
   
   
</TEXT>
</DOC>
