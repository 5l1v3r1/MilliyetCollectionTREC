<DOC>
<DOCNO> 162060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sonspo27.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş Makedonya maçı 'final'... 
</HEADLINE>
<TEXT>

     Milli Takımlar Teknik Direktörü Şenol Güneş, Makedonya ile yapacakları Avrupa Şampiyonası grup eleme maçını final karşılaşması olarak gördüklerini söyledi. 
     Şenol Güneş, Milli Takım'ın kampta bulunduğu BJK Nevzat Demir Tesisleri'nde düzenlediği basın toplantısında, Makedonya'nın iki yıl öncesine nazaran takımda değişiklikler yaptığını belirterek, ''Agresif oynuyorlar. Bizim maçta da savunma ağırlıklı ve sert oynamalarını bekliyorum. Daha önce Bursa'da berabere kalmıştık. Şimdi böyle bir skor almayız'' diye konuştu. 
     Makedonya maçının kendisini Slovakya maçından daha çok heyacanlandırdığını vurgulayan Güneş, ''Bizim grup ikinciliği şansımız sürüyor. Hedefimiz bütün maçları kazanıp grup lideri olarak finallere gitmek. Daha grup ikinciliğini garantilemedik. Makedonya'yı yenersek grup ikinciliğini garantiler, İngiltere ile final oynarız. Ayrıca İngiltere'nin bizimle yapacağı maça kadar puan kaybedip kaybetmemesiyle de ilgilenmiyoruz. Biz bütün maçalarımızı kazanmak istiyoruz'' şeklinde konuştu. 
     Güneş, Makedonya maçında zaman zaman presli oynayacaklarını belirterek, ''Hızlı ve çabuk oynarsak, rakip kim olursa olsun başarılı oluruz. Bu maçta kanatları kullanmaya da çalışacağız. Çarşamba günü kazanıp, yaz tatiline tüm Türkiye'yi moralli çıkarmak istiyoruz'' dedi. 
     
     ''SEZON BİTTİ AMA YARIŞ BİTMEDİ'' 
     Sezonun bittiğini ancak kendileri için yarışın bitmediğini belirten Güneş, hiçbir mazeret üretmeden işlerini yapmaya çalıştıklarını ifade ederek, ''Sezonun tamamlanmış olmasına rağmen bizler yarışa devam ediyoruz. Başlangıçtaki hedefimiz neyse, şimdi de aynı hedefteyiz. Herhangi bir nifak tohumu koymadan, birbirimizin sırtına basmadan, kol kola hedefe ulaşmalıyız'' dedi. 
     Güneş, Slovakya karşılaşmasının artık geride kaldığını vurgulayarak, şunları söyledi 
     ''Bu maçta iki futbolcumuzu kaybettik. Cezalı olan Yıldıray ve Okan'a izin verdim. Biz bu tür şeylere karşı zaten kadromuzu geniş tutmuştuk. Okan ve Yıldıray'ın olmamasının orta sahamızda eksileri ve artıları olacaktır. Ancak biz bunun artılarını kullanmaya çalışacağız. Slovakya maçında sıcak nedeniyle futbolcularım zorlandı. Ancak herşeye rağmen ortaya konulan futboldan memnunum. Makedonya karşısında da konsantrasyonu bozmadan ellerinden gelenin en iyisini yapacaklarına inanıyorum.'' 
     
     OKAN KOÇ'UN KADRODAN ÇIKARILMASI 
     Şenol Güneş, Beşiktaş'ın dün akşam sözleşme imzaladığı Gençlerbirliği'nden Okan Koç'un Ümit Milli Takım kadrosundan çıkarılmasıyla ilgili bir soruya da, şöyle cevap verdi 
     ''Milli takımdayken oyuncuların transfer görüşmesi yapmasını istemiyoruz. Bir iki gün sonra da transfer yapılabilir. Biz zaten kamplarımızı futbolcularımızın dikkatlerinin dağılmaması ve iyi konsantre olmaları için yapıyoruz. Futbolcularımızın burada kafasını rahatlatmak istiyoruz. Bu tür şeyler futbolcuların kafasını karıştırır. Okan Koç'un transfer olması hayırlı olur inşallah. Ama bugün için Okan Koç bizimle olmayacak. Oyuncularımız genç, bu tip hatalar yapabilirler. Kulüp yöneticilerimizin de biraz daha dikkatli olmaları gerekiyor. Transferi 10 gün önce veya 2 gün sonra yapmaları da mümkündür. Bu konuda herkese sorumluluk düşüyor. Bu Okan için bir uyarıydı. Daha sonra yine bizimle birlikte olabilir. Çocuklarımızı sıkıştırmayalım. Sonra yazık olur. Bir futbolcunun yetişmesi 10 yıl sürüyor. Bu gibi konularda bütün kurumlara sorumluluk düşüyor.'' 
     
     ÜMİT KARAN KONUSU 
     Şenol Güneş, Galatasaraylı Ümit Karan'ın Milli Takım'a alınmamasıyla ilgili eleştirildiğinin hatırlatılması üzerine de, ''Bunlar görüştür ve normal karşılıyorum. Ümit'i bir kaç kez Milli Takım'a çağırdım. Şu an için uygun olmadığını düşündüm. Fiziksel olarak bir sakatlığı vardı ve hücum bölgesinde de elimde yeterince oyuncu vardı. Böyle görüşleri normal karşılıyorum. Bir futbolcu alınmadı diye herşey kötü gidecek değil'' dedi. 
     Sergen'in Milli Takım kadrosundan çıkarılmasına da değinen Güneş, ''Sergen'i sahada oynaması için aldım. Ancak Sergen'in bir rahatsızılığı vardı. Sergen yararlı olamayacağını düşünüyordu, biz de bu kanıdaydık. Bu nedenle kadrodan çıkardık. Biz bu konulara şüpheli bakmıyoruz. Sergen'i yeniden kadromuzda görebiliriz. Zaten şüpheli olsak bir daha birlikte olmazdık. Bu tür şeyleri speküle etmemeli'' diye konuştu. 
     
     FATİH VE SERVET ÜMİT MİLLİ TAKIM'A 
     Şenol Güneş, A Milli Takım kadrosunda bulunan Fatih Sonkaya ile Servet Çetin'in yarın Makedonya maçında Ümit Milli Takım'da forma giyeceklerini söyledi. 
     İki futübolcunun kendi oyuncuları olduğunu ve daha sonra tekrar A takıma alacaklarını vurgulayan Güneş, şimdilik böyle bir karar aldıklarını belirtti. 
     
     NEVZAT DEMİR TESİSLERİ'NE ÖVGÜ 
     Şenol Güneş, kamp yaptıkları BJK Nevzat Demir Tesisleri'ne de övgüler yağdırdı. 
     Beşiktaş'a ait tesislerin çok güzel olduğunu kaydeden Güneş, ''Bu tesisleri yapanlara teşekkür ediyorum. Sanırım Beşiktaş'ın şampiyonluğunda böylesine güzel bir tesisin de payı vardır'' dedi. 
     Basın toplantısının ardından Şenol Güneş, tesisleri yaptıran Beşiktaş Kongre Üyesi Nevzat Demir'e teşekkür etti ve birlikte basın mensuplarına poz verdi. 
     
</TEXT>
</DOC>
