<DOC>
<DOCNO> 174233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/soneko14.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankaların ekonomideki tahminleri neler 
</HEADLINE>
<TEXT>

     Yapı Kredi Bankası, 2003 yılında gayri safi yurtiçi hasıla GSYİH büyümesinin yüzde 5, ihracatın 42 milyar dolar, ithalatın 61 milyar dolar olarak tahmin etti. 
     Oyakbank, 2004 yılına dair beklentilerin büyük oranda şekilleneceği gelecek 2-3 aylık sürenin iyimser beklentileri destekler nitelikte gelişmelerle geçirilmesi olasılığının oldukça güçlenmiş göründüğünü açıkladı. 
     Yapı Kredi Bankası ve Oyakbank tarafından yayınlanan Ağustos ayı aylık ekonomi bültenlerinde, Türkiye ekonomisinde yaşanan gelişmeler değerlendirildi. 
     Yapı Kredi Bankası'nın ''Ağustos ayı aylık görünüm'' raporuna göre, Türkiye'nin Gayrı Safi Yurtiçi Hasılası'nın GSYİH , 2003 yılında yüzde 5 oranında büyümesi öngörülüyor. 
     2003 yılı Tüketici Fiyat Endeksi TÜFE tahminlerinin yüzde 22 olduğu belirtilen rapora göre Banka, Türkiye'nin bu yılki ihracatını 42 milyar dolar, ithalatını ise altın hariç 61 milyar dolar olarak öngördü. 
     Raporda, Türkiye'nin 2003 yılı cari işlemler dengesi eksi 7.5 milyar dolar olarak revize edildi. 
     
     OYAKBANK 

     Oyakbank Hazine Grubu Ekonomik Araştırma Bölümü tarafından hazırlanan ''Ağustos ayı Aylık Ekonomi Bülteni''ne göre, IMF ile ilişkiler açısından, her ne kadar son gecikme nedeniyle 7. gözden geçirmenin nakit girişi 2004 yılı başına sarkıyor olsa da, Ekim ayı sonuna doğru tamamlanması öngörülen 6. gözden geçirmenin yapısal kriterlerine dair çalışmalarda halihazırda önemli bir yol alınmış olmasının yeni dönemde bu konuda doğabilecek gecikme riskini oldukça azalttığı bildirildi. 
     Bültende, gerek büyüme gerekse enflasyona dair olumlu verilerin gelmeye devam ettiği bu ortamda ise en belirgin riskin faiz dışı fazla performansı ile ilgili olmaya devam edecek gibi göründüğü ifade edilerek, şöyle denildi 
     ''Kısa vadede enflasyondaki olumlu seyrin beklentilere yansıması ile yeni faiz indirimleri söz konusu olabilecekken, Hazine'nin Ağustos-Aralık döneminde kaydetmeyi öngördüğü faiz dışı fazla ile birlikte borçlanma ihtiyacının da fark edilir şekilde azalması beklenmektedir. Kısacası bugün itibarıyla, 2004 yılına dair beklentilerin büyük oranda şekilleneceği önümüzdeki iki-üç aylık sürenin iyimser beklentileri destekler nitelikte gelişmelerle geçirilmesi olasılığı oldukça güçlenmiş görünmektedir.'' Bültende, ileriye dönük en belirgin riskin hala Türk Lirası'nın reel değerlenmesinin aşamalı mı yoksa hızlı bir şekilde mi düzeleceği ile ilişkili kurlarda yaşanacak potansiyel artışın enflasyona yansıması olarak düşünülebileceği belirtildi. 
     Temmuz ayında bir önceki aya göre Türk Lirası cinsinden borçlanma maliyeti yüzde 46.3'den yüzde 45.8'e indiği ifade edilen bültende, yılın ilk yedi ayında borçlanma maliyetinin ise 1.5 puan azalarak yüzde 52.7 olduğu kaydedildi. 
     
</TEXT>
</DOC>
