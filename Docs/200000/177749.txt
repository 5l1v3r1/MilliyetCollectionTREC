<DOC>
<DOCNO> 177749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/spor/spo01.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal pençeleri 
</HEADLINE>
<TEXT>

   Ankaragücü maçında Beşiktaş'ın vurucu timini ilk kez on birde sahaya çıkacak olan Ahmed Hassan ile Ahmet Dursun oluşturacak. Lucescu'nun iki silahı, rakip kilidi açmaya çalışacak 
      BİLAL MEŞE 

   
   Pancu'ya koruma 
   LİGE iyi bir başlangıç yapan Siyah - Beyazlı takım, Ankaragücü maçından da galibiyetle ayrılarak, üç maçlık seriyi kayıpsız geçmenin hesaplarını yapıyor. Romanya - Ukrayna maçında sol dizine darbe alan ve dikiş atılan Pancu'nun, maçta oynayıp, oynamayacağı açıklık kazanmadı. Dikişin eklem yerinde olması nedeniyle sıkıntı yaşayan Rumen yıldızın, dün idmana çıkmasına rağmen riske edilmeyeceği öğrenildi. 
   
   Ahmetler işbaşına 
   TEKNİK Direktör Mircea Lucescu'nun, vatandaşı Pancu'yu yedeğe çekerek, Ahmed Hassan'a ilk on birde sahaya sürmesi bekleniyor. Mısırlı futbolcu, Ahmet Dursun'la birlikte Lucescu'nun gol silahı olarak vorvette görev alacak. Sakatlığı devam eden Yasin Sülün'nün yanı sıra sol kasığında ödem oluşan Okan Koç da Ankaragücü kadrosundan çıkarıldı. Sergen Yalçın ise yine yedekler arasında yer alacak. 
   
   Luce'den son uyarı 
   LUCESCU, dün futbolcularıyla bir toplantı yaparak, son uyarılarını yaptı. Bursaspor maçının analizi üzerinde duran Rumen çalıştırıcı, yapılan hataları gösterdi, kanatların iyi kullanılmadığını, orta sahada da daha aktif olmaları gerektiğinin altını çizdi. Lucescu'nun, "Ankaragücü, açık futbolu tercih ediyor. Samsunspor karşısında gücünü gösterdi. Çok dikkatli olmalıyız" dediği öğrenildi. 
   
   Tayfur Farkımız güven duygusu    BEŞİKTAŞ'IN tecrübeli kaptanı Tayfur Havutçu, istedikleri gibi futbol oynayamadıkları maçları dahi kazanmayı öğrendiklerini söyledi. Sistemin iyi işlediğini belirten Tayfur, "İstikrarlı yapımızın temelini kendimize olan güvenimiz oluşturuyor. Bu güven duygusu bizi zorlu yarışta avantajlı kılıyor" açıklamasını yaptı. 
   BU sezon üç kulvarda mücadele edeceklerine de dikkat çeken Tayfur, "Ne var ki biz bu ağır yükün altından kalkacak bir ekibiz. Zor günlerin takımıyız" ifadelerini kullandı. Taraftarları Ankaragücü maçına davet eden Siyah - Beyazlı oyuncu, "Hem galip geleceğiz, hem de taraftarlarımızı iyi futbolla mutlu edeceğiz" dedi. 
   
   Şimdi de Mara    LUCESCU'NUN veto etmesine rağmen Beşiktaş'ta yabancı golcü transferinde şimdi de Mara'nın ismi gündeme çıktı. İspanyol Alaves'te top koşturan Mara'nın, orta sahada oynamasına karşın gol bölgelerinde de etkili olduğu bildirildi. Bu arada Brezilya'da oyuncu izleyen Antrenör Feyyaz Uçar önümüzdeki hafta İstanbul'a gelip, detaylı bir rapor verecek. 
   
   Kampa girdiler    ANKARAGÜCÜ maçının son hazırlığını dün akşam medyaya kapalı olarak Ümraniye Tesisleri'nde gerçekleştiren Beşiktaş kampa çekildi. Yaklaşık iki saat süren taktik ağırlıklı çalışmaya sakatlıkları süren Yasin Sülün, Okan Koç ve İlhan Mansız'ın yanı sıra sol dizinde dikiş atılan Pancu katılmadı. Rumen oyuncu, doktorlar gözetiminde ayrı olarak çalıştı. 
   
   Ramazan özgür    LİGDE geçtiğimiz sezon Altay forması altında üç maç ceza alan Beşiktaş'ın yeni transferlerinden kaleci Ramazan bugün özgürlüğüne kavuşuyor. Ramazan'ın cezası Ankaragücü maçıyla noktalanacak. Öte yandan Kolombiya Milli Takımı'nın özel maçlarında oynamak istemediğini bildiren kaleci Cordoba, bu konuda kendisine anlayış gösterileceğinden emin olduğunu söyledi. 
   
   
</TEXT>
</DOC>
