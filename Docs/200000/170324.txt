<DOC>
<DOCNO> 170324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/guncel/gun05.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Prisma'cılar kırbaçla öfkelerini yeniyormuş 
</HEADLINE>
<TEXT>

Prisma binasına yapılan baskında kayıtlarına rastlanan 80 kırbaç, 'kişisel gelişim eğitimi'nin en önemli araçlarından biri çıktı .. 
     EKONOMİ SERVİSİ 

     İstanbul Defterdarlığı denetim elemanlarının incelemesi kapsamında Prisma eğitimlerine gidenlerle yapılan görüşmeler sürüyor. Denetim elemanlarına bilgi veren bir kişi, kayıtlarda bulunan 80 kırbacın sırrını da gün ışığına çıkardı. 
     
     EŞLERİ YERİNE... 
     İfade veren kişinin anlattıklarına göre, Prisma'da eğitim alan kişiler, söz konusu kırbaçları öfkelerini yenmek için kullanıyor. Patronuna, eşine ya da bir arkadaşına sinirlenenlere, eğitim sırasında "Şimdi karşında o kişi varmış gibi yeri döv" diye telkinde bulunuluyor. Öfkeli kişi sakinleşene dek kırbaçla yeri dövüyor. Bu arada Prisma'yla ilgili kapsamlı araştırmalarına devam eden denetim elemanları, eğitime katılan birçok kişiye ulaşmakta güçlük çekiyor. Telefonla bilgisine başvurulacak kişilere ulaşıldığında "Şu anda tatildeyim" yanıtını alan denetim elemanlarının yaptığı incelemenin sonuçlanması sonbaharı bulacak gibi görünüyor. Yapılan inceleme kapsamında 2000'de Prisma eğitimlerini Türkiye'de başlatan Ceri Behar'ın eğitim faaliyetleri nedeniyle vergi dairesine kaydını yaptırdığı belirlendi. Ancak daha sonra henüz bilinmeyen bir nedenle vergi dairesiyle ilişkisini kestiği tespit edilen Behar'ın Maliye'nin baskınından sonra Prisma eğitimlerini yasal olarak gerçekleştirmek için Prisma Kişisel Eğitim ve Danışmanlık Ticaret Limidet Şirketi'ni kurduğu vurgulandı. 
     
     

</TEXT>
</DOC>
