<DOC>
<DOCNO> 158573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/ekonomi/eko02.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kardemir yaklaşımı' 
</HEADLINE>
<TEXT>

Hazine, Kardemir'in borçlu olduğu kurumlara yazı göndererek, üç yılı ödemesiz 10 yıllık ödeme planı yapılmasını önerdi 
     GÜLÇİN ÜSTÜN Ankara 

     Hükümet ekonomik krizle birlikte girdiği darboğazdan bir türlü kurtulamayan Karabük Demir ve Çelik Sanayii ve Ticaret AŞ'yi Kardemir ayağa kaldırmak için harekete geçti. 
     Öngörülen model, İstanbul Yaklaşımı ile banka borçlarının yeniden yapılandırılmasına benzer şekilde, Kardemir'in mal aldığı kurumlara olan borçlarının ödeme planına bağlanmasını içeriyor. 
     
     Hazine'ye bilgi verecekler 
     2002 sonu itibarıyle 165 trilyon 832 milyar 885 milyon anapara borcu, 86 trilyon 888 milyar 850 milyon lira faiz borcu olan işletmeyi rahatlatmak için borçlu olduğu kurum ve işletmelere olan borçların yapılandırılması istendi. Hazine Müsteşarlığı'nın Bakanlar Kurulu'nda Kardemir'in borçlarının yapılanmasıyla ilgili alınan karar doğrultusunda ilgili kurumlara yazı gönderdiği bildirildi. Türkiye Taşkömürü Kurumu, Karaelmas Elektrik Dağıtım AŞ, Divriği Hekimhan Madenleri Sanayii ve Ticaret AŞ ve Devlet Demiryolları'na gönderilen yazıda yapılandırmayla ilgili görüşülerek Hazine ve Özelleştirme İdaresi'ne bilgi verilmesi istendi. 
     Yazıda, Kardemir'in faaliyetlerini sürdürülebilmesi için ödeme probleminin çözülmesi istenerek, borçların üç yıl ödemesiz olarak 10 yıla uzatılması, faiz oranlarının belirlenmesi önerildi. İlgili kurumlar buna göre bir formül geliştirecek. Çözüm önerisi Hazine ve Özelleştirme İdaresiyle görüşüldükten sonra hayata geçirilecek. 
     
     SSK borcu taksite bağladı 
     2003 yılı başlarında üretim seviyesini artırarak satış hasılatını yükseltmeye başlayan Kardemir, SSK ve vergi borçları için ilgili kurumlara taksitlendirme ve Vergi Barışı Yasası'ndan faydalanmak üzere başvuruda bulundu. Yılbaşından itibaren KDV ve SSK ödemelerini düzenli olarak yapan Kardemir'in Mart 2003'de SSK'ya ilk taksit ödemesini yaptığı bildirildi. 
     

</TEXT>
</DOC>
