<DOC>
<DOCNO> 161090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sontur26.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Arıklı'ya çarpan otobüs şoförü "Onu son anda farkettim" 
</HEADLINE>
<TEXT>

     Vatan Dergi Grubu Yönetim Kurulu Başkanı ve Vatan Gazetesi Yayın Kurulu Üyesi Ercan Arıklı'ya çarparak ölümüne neden olmaktan tutuklanan halk otobüsü şoförü Ramazan Aksu'nun, savcılık ifadesinde, ''Arıklı'yı son anda fark ettiğini'' söylediği öğrenildi. 
     Şişli 2. Sulh Ceza Mahkemesi'nce ''tedbirsizlik ve dikkatsizlik sonucu ölüme sebebiyet vermek'' suçundan tutuklanan şoför Aksu, Bayrampaşa Cezaevi'ne konuldu. 
     Aksu'nun, savcılık ifadesinde, ''olaydan hemen önce duraktan çıktığını, karşıdan gelen otobüsü gördüğünü, bu sırada bordür taşının üzerinden bir kişinin atladığını son anda fark ettiğini, direksiyonu sol tarafa kırmak istediğini, ancak başka bir otobüs olması nedeniyle yapamadığını, aracın sağ tarafıyla bu kişiye çarptığını, böyle bir olaya karıştığı için de büyük üzüntü duyduğunu'' belirttiği kaydedildi. 
     Aksu'nun, ''olay sırasında hızının fazla olmadığını'' söylediği de bildirildi. 
     Öte yandan, kazaya ilişkin hazırlanan ve savcılıktaki dosyaya konulan ilk trafik raporunda, ''otobüs şoförünün yüzde 50 kusurlu olduğu, reklam panosunun görüşü kısmen engellemesi ve eksik işaretleme nedeniyle yolun yüzde 30, sol tarafa bakmadan yola girdiği için de Arıklı'nın yüzde 20 oranında kusurlu olduğunun'' yer aldığı öğrenildi. 
     
</TEXT>
</DOC>
