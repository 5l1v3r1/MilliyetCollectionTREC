<DOC>
<DOCNO> 177038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sontur15.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Nefrit ve böbrek yetersizliğinde yeni bir genetik bağ bulundu 
</HEADLINE>
<TEXT>

     İstanbul Üniversitesi İÜ İstanbul Tıp Fakültesi Çocuk Nefrolojisi Bilim Dalı'nda görevli bir grup öğretim üyesi, ''nefrit ve böbrek yetersizliğinde yeni bir genetik bağlantıyı'' kanıtladı. 
     Doç. Dr. Ilmay Bilge, Prof. Dr. Sevinç Emre, Prof. Dr. Aydan Şirin ile İÜ Deneysel Tıp Araştırma Merkezi işbirliğiyle yürüttükleri çalışmanın yaklaşık bir yıl sürdüğünü belirtti. 
     Türkiye'de yaklaşık 26 bin diyaliz hastası bulunduğunu, diyaliz olanağı bulamayarak kaybedilen birçok hasta olduğunu kaydeden Doç. Dr. Bilge, böbrek nakli veya sürekli diyaliz gerektiren kronik böbrek yetersizliğinin, hastaya maddi ve manevi yükünün büyüklüğüne dikkat çekti. 
     Hastaların bir çoğunda diyalize neden olan durumun çeşitli tipteki nefritler olduğunu ifade eden Doç. Dr. Bilge, bu nefrit tiplerinden biri olan ''Membranoproliferatif Glomerulonefrit'' MPGN isimli hastalığın nedeni ve çaresinin ise tam olarak bilinmediğini vurguladı. 
     Vücutta yağ metabolizmasını düzenleyen ''paraoxanase'' enziminin kan düzeyinin, bu enzimin üretiminde rolü olan 192. gendeki bozukluğa bağlı olarak azaldığını böylece kötü kolesterolün zararlı etkilerinin ortaya çıktığını anlatan Doç. Dr. Bilge, araştırmalarında, nefritin bu gen bozukluğu ile bir bağlantısının olup olmadığını değerlendirdiklerini vurguladı. 
     Doç. Dr. Bilge, ''Sonuçta bu gendeki bozukluk ile hastalığın kötü gidişi ve kronik böbrek yetersizliği oluşması arasında önemli bir ilişki olduğunu kanıtladık'' dedi. 
     Buluşun, MPGN hastalığında erken teşhis olanağı sağlayabileceğini ifade eden Doç. Dr. Bilge, bununla birlikte genetik tedavi için de umut olduğunu dile getirdi. 
     Araştırmanın, Berlin'de geçen Haziran ayında yapılan 2003 Dünya Nefroloji Kongresi'nde, ''Bilim Ödülü'' aldığı bildirildi. 
     
</TEXT>
</DOC>
