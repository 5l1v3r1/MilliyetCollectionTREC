<DOC>
<DOCNO> 154799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sondun30.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlusconi, rüşvet davasında Prodi'yi suçladı... Ortam gerildi 
</HEADLINE>
<TEXT>

     İtalya Başbakanı Silvio Berlusconi'nin, politikaya atılmadan önce bir kamu şirketinin özelleştirilmesi sırasında hakimlere rüşvet verdiği iddiasıyla yargılandığı davada dolaylı olarak Avrupa Komisyonu Başkanı Romano Prodi'yi suçlaması, Berlusconi ile Prodi arasında gerginlik yarattı. 
     Kamu şirketi SME'nin 1985 yılında işadamı Carlo De Benedetti'ye satışının iptali için açılan davada, mahkemenin iptal kararını sağlamak için hakimlere rüşvet verdiği iddia edilen Berlusconi, dün Milano mahkemesinde verdiği ifadede, SME'nin satış kararını veren, 1980'li yıllarda bağlı bulunduğu kamu kuruluşu Endüstri Yenileme Enstitüsü'nün IRI o dönemdeki başkanı Prodi'yi, ''devletin çıkarlarını engellemekle'' suçlamıştı. 
     İtalya Başbakanı, ifadesinde, dönemin iktidar partisi olan Hıristiyan Demokratlar'ın rüşvet aldığı söylentilerinin, dönemin Başbakanı Bettino Craxi ve Avrupa Konvansiyonu Başkan Yardımcısı, dönemin Başbakan Yardımcısı Giuliano Amato arasında konuşulduğunu ileri sürmüştü. Berlusconi, Amato'yu ikinci kez mahkemeye gelerek şahitlik yapmaya çağırmıştı. 
     Berlusconi'nin, İtalya'nın 1 Temmuz'dan itibaren AB dönem başkanlığı yapacak olmasına rağmen, hakkındaki bir davada hem Avrupa Komisyonu Başkanı Prodi, hem de Avrupa Konvansiyonu Başkan Yardımcısı Amato'yu suçlaması polemiklere yol açtı. 
     İtalyan basınında çıkan değerlendirmelerde, Berlusconi'nin çok yakında Prodi ve Amato ile birlikte çalışmak zorunda olacağına dikkat çekilerek, AB dönem başkanlığının İtalya için sakin geçmeyeceğinin şimdiden ortada olduğu savunuldu. 
     Bu arada Berlusconi'nin açıklamalarından sonra gazetecilerin sorularını yanıtlayan Prodi, ''Bu benim davam değil'' dedi. 
     Berlusconi'nin, ''Craxi'ye göre, normal değeri 1 trilyon 300 milyar liretken, hediye olarak 496 milyar lirete De Benedetti'ye sattığı'' suçlamasına maruz kalan Prodi, ''SME'nin satışını durdurmak İtalya'ya zarar vermiştir. SME'nin değeri birçok teknik kurum tarafından o dönemde belirlenmiştir'' diye konuştu. 
     Öte yandan Özgürlüklerin Evi koalisyonu, ''Berlusconi'nin İtalya'nın AB dönem başkanlığı sırasında rüşvetten mahkum olmasının uluslararası alanda ülkenin prestijini düşüreceği'' endişesiyle, yeni bir dokunulmazlık yasasının çıkarılması için harekete geçti. 
     Hükümetin hazırladığı yasa tasarısı, ''hakkında yargı süreci bulunan başbakanlar ve cumhurbaşkanlarının görevde oldukları sırada yargılanmamasını, sürecin görevin bitimine kadar dondurulmasını'' öngörüyor. 
     Muhalefetteki komünistler ve yeşiller, tasarıya karşı çıkıyor. 
     Bu arada muhalefet milletvekilleri, devlet televizyonları RAI-1, RAI-2 ve RAI-3'ü ''sansür yapmakla'' suçladı. 
     Milletvekilleri, devlet televizyonlarının ana haber bültenlerinde, Berlusconi'nin mahkeme salonundaki ifadelerini kesintili verdiğini, görüntülerini yayınlamadığını ve mahkeme koridorlarında bir vatandaşın Berlusconi'yi protesto etmesini vermediğini öne sürdü. 
     
</TEXT>
</DOC>
