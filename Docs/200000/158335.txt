<DOC>
<DOCNO> 158335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/ekonomi/aeko.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Moghadam'a kalacak 
</HEADLINE>
<TEXT>

Devlet Bakanı Babacan, IMF'ye verilen takvimde bazı sapmalar olacağı sinyalini verdi. Bu durumda beşinci gözden geçirme IMF'nin yeni Türkiye Masası Şefi Moghadam ile sürdürülecek 
     ANKARA Milliyet 

     Devlet Bakanı Ali Babacan, IMF ile beşinci gözden geçirme sürecinin uzayabileceği sinyalini verdi. 
     Bakan Babacan, Dünya Ekonomik Forumu Güneydoğu Avrupa Toplantısı'na katılmak için Atina'ya hareketinden önce Esenboğa Havaalanı'nda yaptığı açıklamada, takvimlerde kayma olup olmayacağı yönündeki bir soru üzerine, niyet mektubunda Meclis'le ilgili yasalar konusunda "Şu tarihe kadar yasalaşması bekleniyor" ifadesini kullandıklarını hatırlattı. 
     Babacan önceki günkü görüşmede IMF'nin çalışmalardan duyduğu memnuniyeti dile getirdiğini söyledi. Teknik ekiplerin çalışmalarının 10 gün süreceğini bildiren Babacan, takvimdeki sarkmanın da ciddi bir sorun olmayacağını kaydetti. 
     
     İhale yasası büyütülüyor 
     Babacan, şöyle dedi "TBMM çalışma sürecine çok da müdahale etmemiz diye bir şey olamaz. Bu süreç, Türkiye'nin demokratik yapısının önemli bir parçasıdır. Bazı konular alt komisyonlara gitti. Bunlar öngörülen takvimden sapmalara yol açsa da sonunda yapılacak şeyler ortadır ve yasalaşacaktır, biz ciddi bir sorun olacağını düşünmüyoruz." 
     Gazetecilerin Kamu İhale Yasası'nda yapılacak değişiklikleri sorması üzerine Babacan, "Kamu İhale Yasası neden bu kadar büyütülüyor anlayamıyorum" dedi. Yapılan çalışmaların son derece bilimsel olduğunu belirten Babacan, "Bir süre önce bir komisyon kuruldu. Bu komisyonun yaptığı bütün çalışmalar, AB ve Dünya Bankası yetkilileriyle sıkı bir istişarede bulunarak yapıldı" diye konuştu. Babacan, yapılan bütün çalışmaların daha iyi bir ihale yasasına ulaşmak için olduğunu bildirdi. 
     
     Program yeni şefle devam edecek 
     Bu arada Türkiye Masası Şefi Juha Kahkonen başkanlığındaki IMF heyeti dün Hazine, Merkez Bankası, DPT, Maliye Bakanlığı, BDDK ve Özelleştirme İdaresi Başkanlığı yetkilileriyle görüştü. 
     IMF heyeti 31 Mayıs'ta Türkiye'den ayrılacak. Bu tarihte görev süresi dolan Juha Kahkonen'in yerine İran asıllı Rıza Moghadam gelecek. Beşinci gözden geçirmenin Rıza Moghadam'ın görevi devralmasından sonra tamamlanması bekleniyor. Beşinci gözden geçirme için hükümetin, 'işçi - memur maaş farkının giderilmesi, sosyal güvenlikte yeniden yapılanma, yabancı yatırım yasası, özelleştirme takvimi, kamu ihale yasası ve atıl istihdamın azaltılması' konularındaki taahhütlerini yerine getirmesi gerekiyor. 
     
'Para bir ay önce gelmiş, bir ay sonra gelmiş fark etmez'      YORGO KIRBAKİ Atina 

     "World Economic Forum" toplantısı için Atina'ya gelen Bakan Babacan, Milliyet'in sorularını yanıtlarken, IMF'den bundan sonra gelecek kredi dilimlerinde gecikme olabileceğinin sinyalini verdi. 
     Babacan, "Önemli olan IMF ile yapmış olduğumuz programdır. Bundan sonraki kredi dilimleri 500'er milyon dolar düzeyinde. Yani çok önemli rakamlar değil. Sembolik değerleri var. Bir ay önce, bir ay sonra gelmiş, hiç gelmemiş çok önemli değil" dedi. 
     
     'IMF ile sıkıntı olmaz' 
     Babacan, yasal düzenlemelerdeki gecikme nedeniyle IMF ile ciddi bir sıkıntı çıkmasını beklemediklerini söyledi. Babacan, doların düşüşü ve Merkez Bankası'nın müdahaleleri için ise "Türk Lirası'na ciddi bir rağbet var. Bu güzel bir şey. Bu sevindirici gelişmeyi gözlerken panik havası ile aşırı dalgalandırmaya sebep olacak durumlarda Merkez Bankası zaten müdahale ediyor. Merkez Bankası döviz almaya devam eder" diye konuştu. 
     

</TEXT>
</DOC>
