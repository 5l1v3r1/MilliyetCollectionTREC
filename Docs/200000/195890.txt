<DOC>
<DOCNO> 195890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sondun12.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'den Bush'a red 
</HEADLINE>
<TEXT>

     İngiltere'yi ziyarete hazırlanan ABD Başkanı George Bush'a eşlik edecek olan ve gizli servis elemanı 250 kişiden oluşması beklenen korumalarının gerekirse bireylere karşı silah kullanabilmesi yönündeki talep, İngiliz hükümeti tarafından reddedildi. 
     İçişleri Bakanı David Blunkett'in ABD gizli servis elemanlarına ''diplomatik dokunulmazlık'' vermeyi reddettiğini duyuran Sunday Telegraph gazetesi, herhangi bir protestocunun kaza sonucu Amerikalı bir güvenlik elemanı tarafından vurulması halinde bile, bu güvenlik elemanının İngiltere'yi ziyaret eden herhangi bir diğer yabancı gibi İngiliz mahkemelerinde yargılanıp suçunun cezasını çekeceğini bildirdi. 
     Konuyla ilgili talebin, Bush'un ziyaretine yönelik hazırlıklar sırasında Amerikalı yetkililerden geldiği ve İçişleri Bakanlığı ile Başbakanlığın talebi ortak bir kararla reddettikleri belirtildi. 
     Amerikan tarafının ''garip'' talepleri arasında, Londra'da metro ağının ''tehlike yaratabileceği'' gerekçesiyle kapatılmasının da bulunduğuna dikkat çeken Telegraph, Amerikalıların, helikopterlerini, uçaklarını ve hatta bazı savaş silahlarını bile İngiltere'ye getirmeye kalkıştıklarını duyurdu. 
     İngiltere'nin, Londra'nın merkezinin tümüyle kapatılıp ''insandan arındırılmış hale getirilmesi'' de dahil bu taleplerin pek çoğunu reddettiğini belirten Sunday Telegraph, Bush'un ziyareti sırasında uygulanacak güvenlik önlemlerinin kontrolünün tümüyle Londra'dan sorumlu Metropolitan Polis teşkilatında kalacağını vurguladı. 
     Gazete, ABD'nin Londra'ya, savaşlarda kullanılan ve bir tanka yerleştirilmesi halinde bir atışta onlarca insanı öldürebilen bir ''mini top'' getirmeyi ve Başkan'ın konvoyundaki bir araca yerleştirmeyi teklif ettiğini de belirtti. Gazete, bu talebe de kesinlikle hayır yanıtı verildiğini, ancak Amerikalıların ''içini rahatlatmak'' üzere hükümetin, ''Whitehall'' adı verilen devlet protokol yolunu ziyaret boyunca olabildiğince kapalı tutma sözü verdiğini kaydetti. 
     
</TEXT>
</DOC>
