<DOC>
<DOCNO> 169632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/dunya/dun02.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan, Beyaz Saray'a avuç açtı 
</HEADLINE>
<TEXT>

BM Genel Sekreteri, New York'taki merkezlerinin restorasyonu için Bush'tan 1 milyar dolar borç istedi 
     SEMA EMİROĞLU New York 

     Birleşmiş Milletler BM Genel Sekreteri Kofi Annan, New York'taki BM gökdeleninin tamiri ve restorasyonu için ABD Başkanı George W. Bush'tan "faizsiz 1 milyar dolar kredi" istedi. Her ikisi de ayrı ayrı yaptığı Afrika turundan ABD'ye dönen Annan ve Bush'un önceki gün Washington'da yaptıkları zirvede gündem konuları arasında Liberya'ya barış gücü askeri gönderilmesi, Irak ve Ortadoğu'nun yanısıra, Manhattan'da giderek yaşlanan BM binasının tamiri de yeraldı. Yanındaki heyetle birlikte Beyaz Saray'dan, ABD Dışişleri Bakanlığı ve Kongre'ye kadar pek çok yerde görüşmelerde bulunan Annan, "BM gökdeleninin tamiri konusunu her yerde dile getirdik" dedi. Kredi talebinin Kongre'ye gönderilmeden önce Dışişleri Bakanlığı bütçesine dahil edilmesi gerektiğini belirten Annan, "bu da Dışişleri Bakanı Colin Powell'ın bütçesinde bir seferde 600 milyon doların ekleneceği boş yer bulmasını gerektiriyor" dedi. 
     1952'de tamamlanan 39 katlı gökdelen, sık sık çatısından su akması, tavanlarında kansere yol açan asbestos maddesi bulunması, yangın musluklarının yeralmaması ve aşırı ısınma ya da soğutma sistemleriyle kapsamlı bir tamire muhtaç durumda. 
     Yeni "master" planı, camlı gökdelenin tamiri yapılıncaya kadar BM personelini barındıracak 30 katlı bir ofis binasının, BM gökdeleninin yanındaki parka inşa edilmesini öngörüyor. BM merkezi, 50 yıl kadar önce ABD'den faizsiz olarak verilen 65 milyon dolarlık kredi ve John Rockefeller'in 8,5 milyon dolarlık bağışı ile yapılmıştı. 
     

</TEXT>
</DOC>
