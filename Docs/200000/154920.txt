<DOC>
<DOCNO> 154920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sontur12.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Başkanı Bush'u e-mail ile tehdit eden Türk yargılanıyor 
</HEADLINE>
<TEXT>

     Beyaz Saray'a 11 Eylül'deki terörist saldırıların ardından gönderdiği elektronik postalarda ''ABD Başkanı George W. Bush ile diğer üst düzey yöneticileri tehdit ettiği'' öne sürülen Ahmet Burak Ceylan'ın yargılanmasına devam edildi. 
     Beyoğlu 12. Asliye Ceza Mahkemesi'ndeki duruşmaya, tutuksuz sanık Ahmet Burak Ceylan ile müşteki konumundaki ABD'nin İstanbul Başkonsolosluğu yetkilileri katılmadı. 
     Hakim, sanığın, hakkında çıkarılan ihzar müzekkeresine rağmen duruşmaya gelmediğini tutanağa yazdırdı. 
     Hakim, Antalya Cumhuriyet Başsavcılığı'nın ''takipsizlik'' kararı üzerine Beyoğlu 12. Asliye Ceza Mahkemesi'ne gönderilen yine Bush ve diğer üst düzey yöneticileri tehdit içerikli elektronik postalara ilişkin soruşturma dosyası ile bu davanın birleştirilmesini kararlaştırdı. 
     Sanık Ceylan'a yeniden ihzar müzekkeresi yazılmasına karar veren hakim, duruşmayı erteledi. 
     Beyoğlu Cumhuriyet Başsavcılığı'nca hazırlanan iddianamede, olay tarihinde Taksim'deki bir bilgisayar yazılım şirketinde çalışan Ahmet Burak Ceylan'ın, 11 Eylül saldırılarının ardından, ''tex Lincoln'' rumuzuyla Beyaz Saray'a, ''Ateşte boğulacaksınız. Beyaz Saray'daki koltuklarında oturan kişiler ve federal görevliler, Kızılderililer gibi birer birer nallanacaksınız'' yazılı e-mailler gönderdiği belirtiliyor. 
     İddianamade, sanık Ceylan'ın, ''tehdit'' suçundan 1 ile 3 yıl arasında hapis cezasına çarptırılması isteniyor. 
     Bu dava dosyasıyla birleştirilen soruşturma dosyasında da, Ceylan'ın, Antalya'dan da elektronik postalarla yaklaşık 10 ay süreyle ABD Başkanı George W. Bush ile üst düzey yöneticileri tehdit ettiği öne sürülüyor. 
     
</TEXT>
</DOC>
