<DOC>
<DOCNO> 161366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/siyaset/siy05.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mezheplere eşit olacağız’ 
</HEADLINE>
<TEXT>

Diyanet İşleri Başkanı Bardakoğlu, görevini laiklik ilkesi doğrultusunda yürüteceğini belirterek, "Gayrimüslimlerin temsilcileriyle de ilişkilerimizi insanlık ilkeleri içinde sürdüreceğiz" dedi 
     Diyanet İşleri Başkanı Ali Bardakoğlu, farklı mezheplere eşit ve adil hizmet sunmada titizlik göstereceklerini belirterek, "Gayrimüslim yurttaşlarımız ve onların dini kurum ve temsilcileriyle de ortak insanlık ilkeleri, aynı ülkeyi ve yurttaşlık değerlerini paylaşmanın sorumluluğu içinde ilişkiler sürdürülecek" dedi. 
     Devlet Bakanı Mehmet Aydın ile görüştükten sonra makamına geçerek işbaşı yapan Bardakoğlu, İslamın kaynağının Kuran ve sünnet olduğunu, din konusunda doğru bilgi arayışından, diğer dünya dinleri ve kültürleri ile diyalogdan korkulmaması gerektiğini ifade etti. 
     Görevini laiklik ilkesi doğrultusunda, bütün siyasi görüş ve düşünüşlerin dışında kalarak yerine getirmeye gayret göstereceğini ifade eden Bardakoğlu, şöyle devam etti "Diyanet’in görevi, dinle çağdaş hayat arasında kurulan bağı güçlendirmek isteyen günümüz insanına rehberlik etmektir. Din hizmetlerinin devlet eliyle yapılmasının dini hayata müdahale anlamına gelmez. Dini hayatın intizam ve istikrar içinde yürütülmesi için, buna ihtiyaç var." 
     Diyanet ve ilim camiasına mensup kişileri gelenekçi, reformcu, muhafazak r gibi nitelendirmelerle tanıtmanın yanıltıcı olduğunu ifade eden Bardakoğlu, bilim dünyasında karşılığını bulmamış görüşlerin "İslamın çağdaş yorumu" olarak gösterilmesinin de yanlış olduğunu kaydetti. 
     

</TEXT>
</DOC>
