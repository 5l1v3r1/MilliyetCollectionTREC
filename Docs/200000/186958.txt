<DOC>
<DOCNO> 186958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/yazar/akyol.html </URL>
<DATE> 2003/10/07/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Irak'a asker göndermek 
</HEADLINE>
<TEXT>

   
   DİYARBAKIR'DA bulunan Güneydoğu Sanayi ve İşadamları Derneği GÜNSİAD Başkanı Bedreddin Karaboğa ile konuşuyorum. Irak'a ihracatımızın 800 milyon dolara ulaşmasının reel ekonomi üzerindeki etkilerini soruyorum, diyor ki 
   - Irak'ta dükkanlar Türk mallarıyla dolu. Arçelik, Beko, Ülker gibi Türk ürünleri her yerde. Bizim bölgemizden ve tüm Anadolu'dan KOBİ'lerin ürettiği, ütü, fırın gibi elektrikli araçları Irak'ta her yerde bulabilirsiniz. Nakliye sektörümüz büyük bir canlanma içinde... 
   Karaboğa'nın bir de isteği var 
   - Habur kapısından günde 5 bin araç geçebilir ama ortalama 1500 ila 2000 araç geçiyor çok uzun kuyruklar oluşuyor. İşlemler hızlandırılmalı. Kapı rahatlatılırsa beş bin araç geçer. 
   Karaboğa'dan bir uyarı 
   - Kapılardan giriş ve çıkış kolaylaştırılmazsa, korkarım ki, bu ticaretin yönü Ürdün'e, Abudabi'ye, Suriye'ye kayar... 
   Bu tablo Irak'ın iktisaden ne kadar önemli olduğunu gösteriyor. 
   
   GÜVENLİK tabii daha önemli... 35 bin cana, 120 milyar dolara mal olan terörün iki temel kaynağı vardı Kuzey Irak'taki otorite boşluğunun PKK'ya bir tür 'kurtarılmış bölge' sağlaması... Öbürü, zaten yetersiz olan bölge ekonomisinin daha da çökmesiyle yükselen sosyal tepkinin terörü beslemesi... 
   Şimdi Türkiye'nin, Kuzey Irak'a asker göndermesindeki en önemli sebeplerden biri, Kandil Dağları'nda üslenmiş beş bin teröristin etkisiz hale getirilmesidir. 
   Irak'ta sıkıntıda olan ABD bir de PKK gibi 'profesyonel' bir terör örgütüyle uğraşmak istemiyordu. Ancak, Türkiye'nin Bosna'da, Kosova'da, Afganistan'da nasıl başarılı olduğunu gören ABD, Irak'ta sıkıştıkça Türkiye'nin güvenlik taleplerini kabul etme gereğini duymuş ve anlaşma sağlanmıştır. 
   Terörle mücadelede ABD'nin en yetkili ismi Coffer Black, Türkiye'ye gelmiş, Müsteşar Yardımcısı Nabi Şensoy'la yapılan müzakerelerde, Kuzey Irak'ta PKK varlığını sona erdirmek için "ortak eylem planı" hazırlanmıştır. 
   PKK KADEK çevrelerinin asker göndermemize şiddetle karşı çıkmalarının sebebi, Mehmetçiğin canını düşünmeleri değil, terör örgütünü esirgemek istemeleridir. 
   
   ABD ile ilişkilerimizin önemi, asker göndermemizin diğer bir sebebidir. ABD ile ilişkilerimiz sadece ekonomik bakımdan değil, daha önemlisi, bölge dengeleri ve stratejik bakımdan fevkalade önemlidir. 
   Türkiye Irak'a asker gönderdiği zaman hem Kuzey Irak'ta Türkiye'yi tatmin edecek bir güvenlik düzeninin sağlanması, hem Irak'ta iç dengelerin Türkiye açısından 'olumlu' olması için, elimiz daha güçlü olacaktır. 
   Risk yok mu Var elbette... Maalesef şehitler verebiliriz. Ama PKK'nın palazlanmasının 35 bin cana mal olduğunu, şimdi de PKK'nın bu tehdidi elden bırakmadığını, Türkiye'ye şantaj yaptığını unutmayalım. 
   Genelkurmay Başkanı Org. Hilmi Özkök'ün söylediği gibi, "asker göndermek riskli ama göndermemenin sonuçları daha riskli"dir. 
   
      
   
</TEXT>
</DOC>
