<DOC>
<DOCNO> 189360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sontur08.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İ.Ü'nün YÖK yasa tasarısına muhalefeti mi cezalandırılıyor 
</HEADLINE>
<TEXT>

     YÖK yasa tasarısına en sert muhalefeti yapan İstanbul Üniversitesi'nin Baltalimanı'ndaki Sosyal Tesislerine Maliye Bakanlığı el koyuyor. Üniversite, uygulamanın YÖK'e muhalefet nedeniyle bir cezalandırma olduğunu öne sürüyor. 
     Maliye Bakanı Kemal Unakıtan ise İstanbul Üniversitesi Sosyal Tesislerine el konulmasıyla ilgili olarak, "Belli bir kesimin kullanımında olan yerlere tahammülüm yok" dedi. 
     Active Academy tarafından Lütfi Kırdar Kongre ve Sergi Sarayı'nda düzenlenen Birinci Uluslararası Finans Zirvesi'ne katılan Unakıtan gazetecilerin sorularını yanıtladı. 
     Unakıtan, gazetecilerin İstanbul Üniversitesi Sosyal Tesisleri'ne el konulmasının hatırlatması üzerine, "Buna benzer bütün tesisleri ben topluyorum. Bunları ekonomiye kazandıracağım. Bunu o turistik yerlere satacağım veya kiralayacağım. Ekonomiye kazanç getireceğim. Belli bir kesimin kullanımında olan yerlere tahammülüm yok" dedi. 
     Finans kesimi üzerindeki vergilerin ne zaman kaldırılacağına ilişkin bir soru üzerine de Unakıtan, 2004 yılının başından itibaren vergileri kaldırmaya başlayacaklarını söyledi. Unakıtan, "Bu arada ilk önce muameleler üzerinde alınan damga vergisi gibi vergileri kaldırmaya başlayacağız. Sonra giderek, banka ve sigorta muameleleri BSMV vergisi üzerinden belki Kaynak Kullanımı Destekleme Fonu DFİF üzerinden iyileştirme yapacağız. 
     Bunları belli bir plan ve planlama içinde yapacağız. Finans sektörüyle devamlı dirsek temasında olarak onların görüşlerini alarak, onlarla müzakere ederek devam edeceğiz" dedi. 
     Bir gazetecinin "Halktan vergi alıyorsunuz, finans sektöründen vergi indiriyorsunuz. Bu bir ikilem değil mi" sorusunu da yanıtlayan Unakıtan, finans sektöründe yapacakları iyileştirmelerden yine halkın yararlanacağını savundu. Unakıtan, finansın üzerineki vergiyinin bedelini, kredi kullananların ödemek zorunda kaldığına dikkat çekerek, "Mali disipline riayet etmekle birlikte orta ve uzun vadede vergileri indirmeyi düşünüyoruz. Bunları yaparken, orta vadede halkımızın üstündeki lüzumsuz vergileri birer birer kaldıracağız" diye konuştu. 
     
     ÜNİVERSİTEDEN SERT AÇIKLAMA 

     İstanbul Üniversitesi İÜ Senatosu, Maliye Bakanlığı'nın İÜ Baltalimanı Eğitim ve Kültür Tesisleri'nin üniversiteye tahsisini kaldırmasına tepki gösterdi. 
     Karara ilişkin İÜ Rektörlük binasında olağanüstü toplanan İÜ Senatosu'nun basın açıklaması, toplantıdan sonra İÜ Rektör Vekili Prof. Dr. Nur Serter tarafından okundu. 
     Açıklamada, ''İÜ Rektörlüğü'ne dün yapılan tebligat sonucunda, 70 yıldır üniversitenin kullandığı Baltalimanı Eğitim ve Kültür Tesisleri'nin İÜ'den alınma kararının öğrenildiği'' belirtilerek, Baltalimanı'ndaki binaların 1933 yılındaki üniversite reformunun ardından Atatürk tarafından tahsis edildiği bildirildi. 
     ''Birinci sınıf tarihi eser niteliği taşıyan bu binaların 70 yıldır İÜ tarafından kullanıldığı'' ifade edilen açıklamada, ''tesislerin hazine tahsisinin kaldırılmasının, İÜ mensup ve mezunları tarafından büyük üzüntü ve tepkiyle karşılandığı'' kaydedildi. 
     ''Tesisin tarihi eser niteliği taşıması nedeniyle satışının mümkün olmadığı'' da vurgulanan açıklamada, ''kamu kuruluşlarının bina ve arazilerinin birçoğunun hazine tarafından tahsisli olduğu'' hatırlatıldı. 
     Açıklamada, şu görüşler savunuldu 
     ''İstanbul Üniversitesi'ne Atatürk tarafından tahsis edilmiş Baltalimanı Eğitim ve Kültür Tesisleri'ne yapılan tahsisin kaldırılmasını, siyasi iktidarın üniversitelere uyguladığı baskı ve sindirme politikasının bir kanıtı olarak görmekteyiz. 
     Milli Eğitim Temel Kanunu ve Üniversite Yasası gereği Atatürk milliyetçiliğine bağlı bir gençlik yetiştirmeyi görev bilen ve bu konudaki kararlılığını cumhuriyet döneminden bu yana ödünsüz sürdüren, 550 yıllık bir bilim kurumu olan İÜ'yü, cezalandırmaya yönelik bu girişimi şiddetle kınıyoruz. 
     Bu yapay işlemin bir an önce durdurulması için gerekli işlemin başlatılmasını bekliyoruz.'' 
     
     ''YARGIYA BAŞVURACAĞIZ'' 

     Rektör Vekili Prof. Dr. Serter, daha sonra gazetecilerin soruları üzerine, tahsisin kaldırıldığını bir gazete haberinden öğrendiklerini belirterek, hiçbir zaman böyle bir uygulamayla karşı karşıya kalacaklarını düşünmediklerini söyledi. 
     Hükümet içinde İÜ mezunu bakanların da bulunduğunu hatırlatan Prof. Dr. Serter, ''Hükümet içindeki üniversitemiz mezunlarıyla da temas halindeyiz. Onların da bu davranışı hiç hoş karşılamadıklarının bilincindeyiz'' dedi. 
     Bu konuda yargıya da başvuracaklarını kaydeden Prof. Dr. Serter, ''Tebligat dün ulaştı. Bugün hazırlıklar yapılıyor. 20 Ekim Pazartesi günü yargıya başvuracağız'' diye konuştu. 
     Prof. Dr. Serter, ''Bu konuda geri adım atacaklarını düşünüyor musunuz '' sorusu üzerine de, ''Evet, düşünüyoruz. Çünkü yasalar doğrultusunda İÜ haklıdır, güçlüdür. Umuyorum ki, hükümet, bu konudaki yanılgısını kendilerine gerekli belgeler iletildiğinde anlayacaktır'' dedi. 
     ''Bu tahsisin kaldırılmasının YÖK Yasası Taslağı ile bir ilişkisi var mı '' sorusuna ise Prof. Dr. Nur Serter, şu karşılığı verdi 
     ''Ortada çok ciddi bir gerilim var. Gerilim büyük ölçüde YÖK Yasası ile bağlantılı. Bu gerilimin nedeni, üniversitelerin siyasallaştırılması istemine karşılık tüm üniversitelerin bu uygulamayı reddetmesidir. Atatürk ilkelerine bağlı bir gençlik yetiştirmede, bilimsel özerklik, özerk, tarafsız ve siyasal etkilerden arındırılmış bir kurum olarak görev yapmadaki kararlılıktır. 
     Biz sadece bunları istiyoruz. Başka bir talepte bulunmadık hükümetten. Bu onların amaçlarına ters düşüyorsa eğer, tabii ki bu tür baskılarla karşı karşıya kalır cumhuriyet üniversiteleri...'' 
     
     PROF. DR. BERKARDA'NIN YORUMU... 

     İstanbul Üniversitesi Mezunları Derneği Başkanı Prof. Dr. Bülent Berkarda da, ''Bu girişimi şiddetle kınadıklarını'' belirterek, şunları kaydetti 
     ''İÜ'nün bir tecavüze daha muhatap olduğu bir gündeyiz. Bu tecavüz, karşı devrimin bir parçası olmaktadır. AK Parti iktidarı, bu hareketiyle bir taşla iki kuş vurmak istemektedir. Birincisi İÜ'yü cezalandırmak, ikincisi Çelik Gülersoy'a da vaktiyle yapıldığı gibi bir uygarlık odağını yok etmektir.'' Toplantı sırasında üniversite öğretim üyeleri, çalışanlar ve öğrenciler de, açıklamalara alkışlarla destek verdiler. 
     İstanbul Defterdarlığı Milli Emlak Dairesi Başkanlığı'ndan İÜ Rektörlüğü'ne dün yapılan tebligatta, ''binaların tahsisinin kaldırıldığı ve söz konusu taşınmazın 15 gün içinde boş olarak idareye teslim edilmesi'' istenmişti. 
     
</TEXT>
</DOC>
