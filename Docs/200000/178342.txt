<DOC>
<DOCNO> 178342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/siyaset/siy10.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Köşk'teki eylem demokratik 
</HEADLINE>
<TEXT>

   Ankara Başsavcılığı, Çankaya Köşkü önünde eylem yapan 4 ÖDP'liye takipsizlik kararı verdi 
      GÖKÇER TAHİNCİOĞLU Ankara 

   
   Ankara Başsavcılığı, Cumhurbaşkanlığı Köşkü önünde ÖDP'li 4 kişinin izinsiz boyalı eylemini "demokratik tepki" olarak değerlendirdi. Çankaya Köşkü'nde Cumhurbaşkanı Ahmet Necdet Sezer başkanlığında 13 Ağustos'taki Irak'a asker göndermenin tartışıldığı toplantı sürerken, taksiyle Çankaya Köşkü'nün 5 No'lu giriş kapısına gelen ÖDP üyesi dört genç, "korsan eylem" yaparak yanlarında getirdikleri "kanı" simgeleyen kırmızı boyalarla, giriş kapısının önündeki yolu boyamıştı. 
   Gençlerle polis arasında kısa süren bir arbede de yaşandı. Gözaltına alınan gençler, bir süre sonra serbest bırakılırken, Ankara Cumhuriyet Başsavcılığı haklarında soruşturma başlattı. Soruşturmayı geçen cuma tamamlayan Cumhuriyet Savcısı Hamza Uçar takipsizlik kararı verdi. Uçar, kararında Emrah Çorbacıoğlu, Yılmaz Eren, Ömer Tanbastı, Mutlu Aslan'ın eylemlerinin izinsiz olmasına rağmen, "demokratik bir tepkiden" ibaret olduğunu, eylemde suç unsuruna rastlanmadığını kaydetti. Karar, benzer olaylar için de emsal niteliği taşıyor. 
</TEXT>
</DOC>
