<DOC>
<DOCNO> 199121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sontur41.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sırlarıyla ölen üniversiteli kızın erkek arkadaşı tutuklandı 
</HEADLINE>
<TEXT>

     Arkadaşları tarafından dün bırakıldığı Sabes Beykoz Tıp Merkezi'nde ölen üniversite öğrencisi Selen Atılgan'ın gözaltına alınan erkek arkadaşı İlkay Güven, çıkarıldığı mahkemece tutuklandı. 
     Atılgan'ın ölümüyle ilgili olarak Beykoz Emniyet Müdürlüğü'nce gözaltına alınan erkek arkadaşı İlkay Güven ile arkadaşları Dilek Çapan, Gülay Akgül, Arda Güçlü ve Ayhan Turgut, Beykoz Adliyesi'ne gönderildiler. 
     Beykoz Cumhuriyet Savcısı Cevdet Ünal tarafından ifadeleri alınan Çapan, Akgül, Güçlü ve Turgut serbest bırakılırken, İlkay Güven ise ''Uyuşturucu temin ederek, ölüme sebebiyet vermek'' suçundan tutuklanması istemiyle Beykoz Nöbetçi Sulh Ceza Mahkemesi'ne sevk edildi. 
     Hakim Recep Cantürk tarafından tekrar sorgulanan Güven, tutuklanarak cezaevine gönderildi. 
     Dericilik işiyle uğraştığı belirtilen İlkay Güven'in savcılık ve mahkemede verdiği ifadelerinde, ''Olay gecesi Taksim'e eğlenmeye gittiklerini, dönüşte Caddebostan semtinden 7 gram eroin aldıktan sonra, kolundaki dövmeyi sildiren Selen Atılgan'a pansuman yaptırmak için Sabes Beykoz Tıp Merkezi'ne uğradıklarını, daha sonra da kendisinin Kanlıca Şimşek Sitesi'ndeki evine gittiklerini'' anlattığı belirtildi. 
     Güven'in, ''Sabaha karşı komaya girdiğini farkettiği Atılgan'ı arabasıyla aynı tıp merkezine götürerek panikle oradan kaçtığını, ancak bir süre sonra geri döndüğünü ve kız arkadaşının öldüğünü öğrenince de Kavacık Polis Merkezi'ne gittiğini'' ifade ettiği öğrenildi. 
     Bu arada, Ankara Bilkent Üniversitesi Siyasal Bilgiler Fakültesi öğrencisi olan Selen Atılgan'ın geçen yıl Yeditepe Üniversitesi Güzel Sanatlar Fakültesi'nin özel yetenek sınavına girdiği ve fakültenin Moda Tekstil Bölümü'nü kazandığı belirtildi. 
     Yeditepe Üniversitesi'ne Eylül ayında kayıt yaptıran Atılgan'ın daha sonra kaydını dondurduğu kaydedildi. 
     
</TEXT>
</DOC>
