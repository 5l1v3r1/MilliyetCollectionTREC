<DOC>
<DOCNO> 178695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/soneko10.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kolalı içecekleri, orta ve düşük gelir grubu tercih ediyor" 
</HEADLINE>
<TEXT>

     ''Cola Turka'' reklamıyla gündeme gelen kolalı içeceklerin yüzde 78'inin, orta ve düşük gelir grupları tarafından tüketildiği açıklandı. 
     Yabancı Sermaye Derneği'nin YASED ''Ek Vergilerin Kolalı İçecek Sektörüne Etkileri'' konulu raporundan derlediği bilgiye göre, Türkiye kişi başına kola tüketiminde, Arjantin, Brezilya, Güney Afrika ve Macaristan'dan daha düşük kalırken, Sırbistan'a yakın. 
     Kolalı içeceklerde Türkiye'deki fiyatlar bir çok AB ülkesinden daha yüksek ve pazar fiyat hareketlerine duyarlı olduğu belirtilen raporda, Kolalı içeceklerin lüks tüketim maddesi veya sağlığa zararlı olmadığı öne sürüldü. 
     Sektörel büyümenin vergiler nedeniyle düştüğü ifade edilen raporda, kolalı içeceklere uygulanan yüzde 10 oranındaki ek verginin haksız ve ayrımcı olduğu savunuldu. 
     Birçok AB ülkesinin meşrubatlar üzerindeki satış vergisinin kaldırıldığı ifade edilen raporda, Pakistan ve Ürdün'ün kola vergisini kaldırarak genel vergi gelirlerinde artış elde ettikleri bildirildi. 
     Raporda, kolalı içeceklere uygulanan yüzde 10 oranındaki ek verginin kaldırılması talebinde de bulunuldu. 
     Ayrıca kolalı içeceklerin toplam 725 milyon dolar olan yatırımının 1997'de 170 milyon dolara, 2000 yılından bu yana ortalama 49 milyon dolara düştüğü kaydedildi. 
     Sektörde çalışan sayısının ise 1997 yılında 6 bin 700 olduğu, bu rakamın 2000 yılında 5 binin altına düştüğü vurgulandı. 
     
</TEXT>
</DOC>
