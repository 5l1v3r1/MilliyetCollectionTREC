<DOC>
<DOCNO> 173671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sondun10.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkemede Tarzan esprisi yapan hakim izne çıkarıldı... 
</HEADLINE>
<TEXT>

     ABD'de göç davalarına bakan bir hakim, Jane adında sığınma isteyen Afrikalı kadının mahkeme işlemleri sırasında kendini ''Tarzan'' yerine koyunca idari izne çıkarıldı. 
     Boston Herald gazetesinde yer alan habere göre, Haziran'da yapılan duruşmanın başında hakim Thomas Ragno, kadına dönerek, ''Jane, buraya gel. Ben Tarzan'' dedi. 
     Jane'in doktorunun yazılı ve yeminli ifadesine dayanarak verilen haberde, ''Hakim Ragno daha sonra güldü ve Tarzan çizgi filmlerinin ne kadar komik olduğundan bahsetti'' denildi. 
     Konuyla ilgili şikayet üzerine ABD Adalet Bakanlığı'na bağlı göç mahkemeleri kararlarını yürütme bürosunun, hakim Ragno'yu idari izine çıkardığı ve durumu, incelenmesi için ilgili makama ilettiği belirtildi. 
     Hala ABD'de olan Jane'in Uganda'da eski bir siyasi mahkum olduğu, dövüldüğü, tecavüze uğradığı ve işkence gördüğü kaydedildi. 
     
</TEXT>
</DOC>
