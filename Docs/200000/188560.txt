<DOC>
<DOCNO> 188560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/soneko19.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖTV artışından, bu yıl 100 trilyon bekleniyor 
</HEADLINE>
<TEXT>

     Otomobil ve alkollü içeceklerdeki özel tüketim vergisi ÖTV ayarlamasından yıl sonuna kadar 100 trilyon lira dolayında bir ek kaynak elde edileceği belirtiliyor. 
     Alkollü içeceklere asgari vergi getiren, otomobillerde ise özel tüketim vergisi oranlarını 3 ile 25 puan arasında artıran düzenlemeden önümüzdeki yıl da yaklaşık 500 trilyon liralık bir ek gelir bekleniyor. 
     Maliye Bakanlığı yetkilileri, özel tüketim vergisi oranının silindir hacmi 1600 cm3'e kadar olan otomobillerde 3, 1601-2000 cm3 arasındaki otomobillerde 6, bunun üzerindeki otomobillerde ise 25 puan artırılmasıyla, orta sınıfın korunduğunu belirtiyor. Yetkililer, düzenleme ile daha çok lüks gruba giren otomobillerde ciddi bir vergi artışına gidildiğine dikkat çekiyor. 
     Alkollü içeceklere asgari vergi getiren düzenleme ile de, Tekel birası dışındaki bütün ürünlerin özel tüketim vergisi tutarlarında artış olduğu kaydedildi. Yetkililer, nispi şekilde belirlenen özel tüketim vergisi tutarlarının, Kararname ile getirilen asgari verginin altında kaldığına işaret ederek, bu şartlarda özellikle özel sektörün ürettiği alkollü içeceklerde yeni fiyat ayarlamasının kaçınılmaz olduğunu ifade ediyor. 
     
</TEXT>
</DOC>
