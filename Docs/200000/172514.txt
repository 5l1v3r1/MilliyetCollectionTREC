<DOC>
<DOCNO> 172514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/sondun12.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız aktris Marie için son umutlar tükendi 
</HEADLINE>
<TEXT>

     Litvanya'da kaldığı otelde feci şekilde dövülerek komaya giren Fransız oyuncu Marie Trintignant'ın dün ''son şans'' olarak bir ameliyat geçirmesinden sonra iyileşmesi için son umutların tükendiği bildirildi. 
     Marie Trintignant'ı dün son kez ameliyat eden Fransız doktor Stephane Delajoux, özel Europe 1 radyosuna verdiği demeçte, ''Nörolojik açıdan hiç umut kalmadı. Tıbbi olarak yapacak birşey yok. Onu rahatlatabiliriz, ama buna gerek yok, çünkü şu anda acı çekmiyor'' dedi. 
     Vilnius'ta yaptığı ameliyattan sonra dün akşam Fransa'ya dönen doktor, bu sabah Vilnius'taki doktorlarla görüştüğünü, oyuncunun durumunda bir değişiklik olmadığını öğrendiğini belirterek, ''Hiçbir nörolojik gelişme yok. Saatleri sayılı'' dedi. 
     Teknik olarak beyin ameliyatının başarılı geçtiğini söyleyen doktor, ''ancak ne yazık ki çok çok geç kalındı'' diye konuştu. 
     Marie Trintignant, Fransa-Litvanya ortak yapımı ''Colette'' adlı filmin çekimleri için geçen ay başından bu yana Vilnius'ta bulunuyordu. Trintignant, rock grubu Noir Desir'in bir üyesi olan sevgilisi Bertrand Cantat ile pazar günü tartıştıktan sonra hastaneye kaldırılmıştı, Cantat da gözaltına alınmıştı. 
     
</TEXT>
</DOC>
