<DOC>
<DOCNO> 171228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/sontur15.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Liselere Giriş Sınavı sonuçları gelecek hafta açıklanacak... 
</HEADLINE>
<TEXT>

     Milli Eğitim Bakanlığı'nca MEB , Fen ve Anadolu liseleri ile bazı meslek liselerine öğrenci yerleştirmek amacıyla düzenlenen Ortaöğretim Kurumları Öğrenci Seçme ve Yerleştirme Sınavı OKÖSYS sonuçlarının gelecek hafta başında açıklanması planlanıyor. 
     Alınan bilgiye göre, 8 Haziran 2003'te gerçekleştirilen ve 614 bin 137 adayın başvurduğu sınavın değerlendirilmesi işlemleri son aşamaya geldi. 
     Sınav sonuçlarının, gelecek hafta başında açıklanmasının planlandığı öğrenildi. 
     Akademik yeteneği ölçme ağırlıklı Türkçe, Matematik, Fen Bilimleri ve Sosyal Bilimler alanlarında toplam 100 adet test sorusu yöneltilen sınav değerlendirilirken, her aday için ''Matematik-Fen MF '' ve ''Türkçe-Matematik TM '' ağırlıklı standart puan olmak üzere iki puan türü hesaplanacak. 
     Fen liselerine yerleştirmede MF, diğer okullara yerleştirmede ise TM ağırlıklı standart puan türü kullanılacak. 
     Sınav sonucunda toplam 120 bin 152 öğrenci Fen, Anadolu ve MEB'e bağlı sağlık meslek liseleri ile diğer bakanlıklara bağlı meslek liselerine yerleşmeye hak kazanacak. 
     
     HANGİ OKULA KAÇ KİŞİ YERLEŞECEK 
     2003-OKÖSYS'de Fen, Anadolu ve MEB'e bağlı sağlık meslek liseleri ile diğer bakanlıklara bağlı meslek liselerine ayrılan 120 bin 152 öğrenci kontenjanının dağılımı okul türlerine göre şöyle 
     - Resmi fen liseleri 4 bin 608 - Özel fen liseleri 3 bin 936 - Anadolu liseleri 51 bin 100 - Anadolu teknik ve Anadolu meslek liseleri 44 bin 158 - Anadolu öğretmen liseleri 8 bin 448 - Anadolu imam-hatip liseleri 6 bin 750 - MEB sağlık meslek liseleri 160 - Adalet Bakanlığı'na bağlı meslek liseleri 206 - Tarım ve Köyişleri Bakanlığı'na bağlı tarım meslek liseleri 650 - Başbakanlık Tapu Kadastro Genel Müdürlüğü'ne bağlı Meslek Lisesi 90 - Başbakanlık Meteoroloji İşleri Genel Müdürlüğü'ne bağlı Meslek Lisesi 46 
     
     KAYITLAR 
     MEB'e bağlı okullar ile diğer bakanlıklara bağlı okullar için farklı kayıt süreleri belirlendi. 
     MEB'e bağlı okulları kazanan ve kayıt koşullarını taşıyan öğrenciler, 18-22 Ağustos 2003 tarihleri arasında kayıt yaptırabilecekler. Kayıtlardan sonra boş kontenjanlar, okul müdürlüklerince 25 Ağustos 2003 tarihinde ilan edilecek. Ön kayıt başvuruları da 26-29 Ağustos 2003 tarihleri arasında yapılacak. 
     Diğer bakanlıklara bağlı okulları kazanan adaylar, kayıt tarihlerini OKÖSYS kılavuzundan öğrenebilecekler. 
     
</TEXT>
</DOC>
