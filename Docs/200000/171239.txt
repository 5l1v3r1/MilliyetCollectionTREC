<DOC>
<DOCNO> 171239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/sontur26.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı "Gerekli tedbirlerimiz neyse alırız" 
</HEADLINE>
<TEXT>

     Maliye Bakanı Kemal Unakıtan Anayasa Mahkemesi'nin motorlu taşıtlardan ek vergi alınmasıyla ilgili yasa hükmünü iptaliyle ilgili olarak, ''Sakın yüzde 6.5 faiz dışı fazlaya halel gelecek diye düşünmeyin. Onu nasılsa tuttururuz'' dedi. 
     Bakanlar Kurulu toplantısı dolayısıyla Erzurum'da bulunan Unakıtan, Polat Otel'de, gazetecilerin Anayasa Mahkemesi'nin motorlu taşıtlardan 2003 yılına mahsus ek vergi alınmasıyla ilgili düzenlemeyi iptali hakkındaki sorularını yanıtladı. 
     ''Kararı öğrenmem lazım. İptal gerekçesi ne, öğrenmem lazım'' diyen Unakıtan, şöyle devam etti 
     ''Arkadaşlarımızla oturup bir değerlendirme yaparız. Ona göre gerekli tedbirlerimiz neyse alırız. Yani bunların neticesinde sakın yüzde 6.5 faiz dışı fazlaya bir halel gelecek diye düşünmeyin. Onu nasılsa tuttururuz.'' Unakıtan, bir soru üzerine, ''Benim alacağım vergi iptal edilirse, gelirlerimde düşme olacaktır. Neden dolayı iptal edildiğine bakmak lazım. Bakarsınız başka bir sebepten dolayıdır. O zaman yine aynı kanun tekrar getirilebilir. Öğrenmeden bir şey söylemek mümkün değil'' dedi. 
     
</TEXT>
</DOC>
