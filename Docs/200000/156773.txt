<DOC>
<DOCNO> 156773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/yasam/yas01.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Şunları çocuklar çizse 
</HEADLINE>
<TEXT>

İstanbul'da düzenlenecek olan 19 Mayıs Gençlik ve Spor Bayramı törenlerine katılacak gençlerin kıyafetleri, saten ve penye ağırlıklı olacak. Kıyafetler 20-25 milyona alınacak 
     BURCUM DEVREZ İstanbul 

     4 gün sonra 19 Mayıs Gençlik ve Spor Bayramı... İstanbul'daki törenlerde gençlerin giyecekleri kıyafetler belli oldu. Saten ve penye ağırlıklı kıyafetlerde pembe, sarı, mavi, beyaz ve kırmızı renkler h kim. 
     Milli Eğitim Müdürlüğü tarafından beden eğitimi, resim ve giyim öğretmenlerinden oluşan komisyonca tasarlanan kıyafetler, halk oyunları da dahil olmak üzere dört tipten oluşuyor. 19 Mayıs Gençlik ve Spor Bayramı için İstanbul'da toplam 2 bin 16 kıyafet dikildi. Kıfayetlerinin dikimini, Avcılar Hazır Giyim Konfeksiyon Meslek Lisesi, Rüştü Uzel Anadolu Meslek Hazır Giyim Kuaförlük Meslek Lisesi ve Beyoğlu Refia Övüç Kız Teknik Öğretim Olgunlaşma Enstitüsü okullarının öğrencileri yaptı. Törene katılacak öğrencilerin kıyafetlerinin fiyatı 20 - 25 milyon lira arasında değişiyor. 
     
     Pelerin de var, badi de 
     Törenlerde 288 kız, kırmızı badi, altına da kırmızı tayt üzerine kırmızı pelerin, 480 kız pembe mavi karışımı penye badi, altına mavi tayt üzerine mavi kloş etek giyecek. 288 erkek ise beyaz tişört altına iki iplik şardonlu eşofman altı, 480 erkek de sarı bileklikli uzun tayt üzerine sarı süpremden kolsuz tişört giyerek törenlerde yer alacak. 480 kız ve erkek de halk oyunları kıyafetleri giyecek. 
     
     'Türkiyem Gelecek Biziz' 
     19 Mayıs'ta gençler "Türkiyem Gelecek Biziz" diyecek. Gösterilerde öğrenciler beş ayrı tablo çizecekler. 576 öğrenci ilk tabloda Samsun'dan doğan güneşi canlandıracak. Finalde tüm öğrenciler Türkiye haritası çizerek içine "Türkiyem Gelecek Biziz" yazacaklar. 
     

</TEXT>
</DOC>
