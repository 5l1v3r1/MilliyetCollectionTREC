<DOC>
<DOCNO> 152995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/soneko22.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK Başkanı Organize bir piyasa için çalışmalarımız sürüyor 
</HEADLINE>
<TEXT>

     Sermaye Piyasası Kurulu SPK Doğan Cansızlar, ''Tahtakale, Kapalı Çarşı ve Altın Borsası üçgeninde organize bir piyasada, dövizin daha doğrusu efektiflerin ve arbitrajın yapılmasına zemin sağlayacak çalışmalar devam ediyor'' dedi. 
     Cansızlar, Ekonomi Muhabirleri Derneği EMD üyeleri ile düzenlediği sohbet toplantısında, Aralık 2002'den buyana yaptıkları çalışmalar hakkında bilgi verdi. 
     Bu dönemde, kaydileştirmeye ilişkin usul ve esasların belirlendiğini kaydeden Cansızlar, böylelikle Takasbank'ta artık fizik saklamanın kalmayacağını, elektronik ortamda hisse senetlerinin takibinin merkezi kayıt kuruluşu aracılığı ile yürütüleceğini kaydetti. 
     Doğan Cansızlar, hisse senetleri sahiplerinin hisse hareketlerini anında cep telefonu veya internet gibi vasıtalarla anında duyabileceği bir mekanizmanın getirileceğini ifade ederken, teknik alt yapının tamamlanmak üzere olduğunu söyledi. 
     Portföy yönetim şirketlerine ilişkin yaptıkları düzenlemeyle, gerçek kişilere de porföy yönetim şirketine ortak olma imkanı getirdiklerini anlatan Cansızlar, bu dönemde kurumsal yatırımcıların performans sunum standartlarını da belirlediklerini hatırlattı. 
     Hazine'ye, 32 Sayılı kararda değişik önerisi götürdüklerini kaydeden Cansızlar, bununla yurtdışına gerçekleştirilecek hisse senedi ihraçlarında SPK kaydı aranacağını belirtti. 
     Halka açıklık oranını AB düzenlemeleri paraleline getirdiklerini, bireysel emeklilik yatırım fornlarına ilişkin düzenlemeler yaptıklarını, birikimli oy kullanma hakkının getirildiğini de anlatan Cansızlar, müşteri emir numarası ile girişi zorunlu hale getirerek, kimin hangi hisse senedinden ne kadar aldığını görür hali geldiklerini ifade etti. 
     Muhasebe Standartları Kurulu'nu aktif hale getirdiklerini, girişim sermayesine ilişkin düzenlemeler yaptıklarını da kaydeden Cansızlar, özel finans kuruluşlarının aracı kurum acentası olmalarına imkan tanındığını belirtti. 
     
     KOBİ PİYASASI 

     Kamuoyunda kobi piyasası konusunda yanlış bir algılama olduğunu, bunun kobi borsası olmadığını vurgulayan Cansızlar, kobi piyasasının bir tür elektronik finans çarşısı gibi örgütlenebileceğini, bütün işlemler elektronik ortamda yapıldığı için büyük bir binaya ihtiyaç duyulmayabileceğini kaydetti. 
     Bunun kuruluş çalışmaların devam ettiğini kaydeden Cansızlar, kuruluş için özel şirket oluşturulmasının ardından Gaziantep, Denizli ve Konya gibi kobilerin yoğun oldukları bölgelerde bunların açılmasının gündemde olduğunu kaydetti. 
     
     E-DEVLET ÇALIŞMALARI 

     E-devlet çalışmalarının da devam ettiğini, bu yl sonuna kadar bitirilmiş olacağını belirten Cansızlar, Eskişehir yolunda yer alan yeni binaya taşındıklarında bunun hayata geçirilmiş olacağını kaydetti. 
     İMKB ve İstanbul Altın Borsası'nın İAB özelleştirilmesine ilişkin çalışmalarının sürdüğünü anlatan Cansızlar, bu konuda Özelleştirme İdaresi'nde oluşturulan çalışma grubunda SPK'dan da temsilci bulunduğunu söyledi. 
     Uzaktan erişim projesinde de mesafe aldıklarını anlatan Cansızlar, vadeli işlemler ve opsiyon borsasının kurulması çalışmasının da sürdüğünü ifade etti. 
     
     EFEKTİF VE ARBİTRAJ PİYASASI 

     İAB bünyesinde efektif ve arbitraj piyasası oluşturulmasına yönelik çalışmaların da devam ettiğini açıklayan Cansızlar, şöyle devam etti 
     ''Merkez Bankası Aralık ayından itibaren hem TL para piyasasından hem de efektif piyasadan çekildiği için, şu anda bir boşluk var. Dolayısıyla Takasbank da aracı kuruluşlar arasında para alım satımını gecelik yapıyor zaten... Yine efektif döviz ve arbitraj konusu, Merkez Bankası çekildi buradan Aralık ayında... O alanda da bir boşluk var. Tahtakale, Kapalı Çarşı ve Altın Borsası üçgeninde organize bir piyasada, dövizin daha doğrusu efektiflerin ve arbitrajın yapılmasına zemin sağlayacak çalışmalar devam ediyor.'' Asgari komisyon oranlarını da Haziran ayında netleştireceklerini kaydeden Cansızlar, iyi yönetişim ilkelerini de Haziran'da yayınlamış olacaklarını kaydetti. 
     Doğan Cansızlar, manipülasyonla mücadele konusunda bir rehber hazırlıklarının da sürdürüldüğünü vurguladı. 
     
     POAŞ-İŞ-DOĞAN BİRLEŞMESİ 

     Bir gazetecinin, POAŞ-İş-Doğan birleşmesinin izninin koşullu olduğunu, bu koşulun da devletin istediği tüm teminatların yerine getirilmesi olduğunu hatırlatarak, ''Dolayısıyla izniniz düşmüştür'' yorumu üzerine Cansızlar, birleşme konusunda baktıkları bir çok kriter olduğunu belirti ve bunlardan birinin, ÖİB'nin alacağı teminatın sağlama bağlanması olduğunu kaydetti. 
     Olayın tarafının SPK değil ÖİB olduğunu kaydeden Cansızlar, ''ÖİB'de benim bildiğim kadarıyla her halde dava açtı. Zaten 3 aylık bir süre vardı. Eğer teminat koşulları yerine gelmezse istedikleri ölçüde dava açma hakları vardı ve onu kullandılar zaten'' diye konuştu. 
     ''Kararınız düştü mü'' sorusuna da Cansızlar ''düşmez'' derken, ÖİB'den davanın teminat eksik midir değil midir şeklinde açıldığını kaydetti. 
     Cansızlar, ''kendimizi bütün kuruluşların yerine koyarak karar verme diye bir şeyimiz yok. ÖİB'nin, teminatın eksik kalan kısmını tamamlamak üzere bu davayı takip etmesi lazım'' diye konuştu. 

     
</TEXT>
</DOC>
