<DOC>
<DOCNO> 153979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/sondun28.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC ile Rum Kesimi arasında telefon görüşmeleri başlayamıyor 
</HEADLINE>
<TEXT>

     Kuzey Kıbrıs Türk Cumhuriyeti KKTC ile Kıbrıs Rum kesimi arasında fiber optik hatla son teknoloji kullanılarak, doğrudan telefon görüşmesi sisteminin kurulması altyapı olarak mümkün görünmekle birlikte bu uygulamanın Rum yönetiminin KKTC ile henüz resmen temasa geçmemesi nedeniyle yapılmasının mümkün olmadığı açıklandı. 
     KKTC Telekomünikasyon Dairesi Müdürü Mehmet Beyar, Türk Ajansı- Kıbrıs'a TAK yaptığı açıklamada, ''KKTC Telekomünikasyon Dairesi olarak en son sistemi kullandıklarını ve hatta teknik olarak Rum telekomünikasyonundan daha ileride bulunduklarını'' belirterek, ''Kaliteli görüşme imkanı sunan sayısal dijital telefon teknolojisinde biz Rum tarafıyla çok rahat buluşabiliriz. Ancak Rum tarafı, 'direkt telefon görüşmelerine 2 Mayıs'ta başlanıyor' şeklinde verdiği mesajı uygulamak istiyorsa KKTC Devleti'yle temas etmek mecburiyetindedir'' diye konuştu. 
     
     ''0123-0139 SİSTEMİYLE BU İŞ OLMAZ'' 
     Beyar, Kıbrıs'taki Birleşmiş Milletler Barış Gücü UNFICYP aracılığıyla 5 yıldan beri kullanılan ve iki taraf arasında telefon görüşmesi yapılmasına imkan veren 18 hatlı 0123 Kuzey'den Güney'e ve 0139 Güney'den Kuzey'e aracılı telefon görüşme sistemi olduğunu hatırlatarak, bunun kamuoyunda ''Alo Hasan-Alo Yorgo'' olarak bilindiğini belirtti. 
     Bu hattın güçlendirilerek, iyileştirilmesiyle KKTC ile Rum kesimi arasındaki telefon iletişiminin toptan çözüme kavuşturulmasının, serbest geçişler sonrasında yaşananın yoğunluk nedeniyle mümkün olmadığını kaydeden Beyar, ''İki devlet arasında direkt telefon santralı oluşturulmasının tek yol olduğunu'' vurguladı. 
     Türk tarafının 0123 hattının iyileştirilmesi yönünde BM Barış Gücü'yle yürüttüğü temasların yoğun şekilde sürdüğünü, ancak KKTC ile Rum tarafının santralları arasında oluşturulacak işbirliğinin kalıcı tek çözüm olacağına dikkati çeken Mehmet Beyar, ''Yoksa Rum'la 0123-0139 hattı gibi, BM'nin ikinci bir köprü santralında da buluşabiliriz, ama bu da olacağı kadar olur, şu andaki işi, yoğunluğu çözmez'' dedi. 
     Bakanlar Kurulu'nun serbest geçiş kararından önce, 0123 sistemindeki 18 hattı 30'a çıkarmak için çalışma başlattıklarını ifade eden Beyar, şunları söyledi 
     ''Ama şu anda yaşanan yoğunluğa, 30 hattı bir kenara bırakın, 100 hat bile yanıt veremez. Zaten Barış Gücü aracılığıyla oluşturulan sistem analogtur, sayısal dijital değildir, fiber optik hat değildir. Dolayısıyla tam verim alınamaz. Belki kısa günü kurtarır, ama iki halk arasında gerçek iletişimi sağlamaz.'' 
     
     ''İKİ DEVLET ARASINDA İŞBİRLİĞİ ESAS'' 
     İki taraf arasında BM olmadan, doğrudan telefon görüşmelerinin hayata geçirilebilmesi için Rum tarafının KKTC ile işbirliğine girmesinin esas olduğunun altını çizen Mehmet Beyar, şöyle konuştu 
     ''Rum tarafı övünüyor, 'ben direkt telefon görüşmeleri için santralımı 2 Mayıs'tan itibaren Kuzey'e açacağım' diyor. Peki nasıl açacak, benimle işbirliği yapmadan benim santralıma nasıl girebilecek İki santral bir noktada birbiriyle nasıl kapışacak, nasıl görüşebilecek Hayal dünyasında yaşıyorlar. Eğer bana gelmek isterse benim kapımı çalacak. Kendi kendilerine 'ben karar verdim, kod da verdim. Benim kodum belki başka yere yönlendirilmiştir. Bana sordun mu 
     Rum tarafı, hatırlayacaksınız, 'ben, Derinya Kapısı'nı da geçişlere açıyorum' demişti geçenlerde. KKTC hükümeti ise böyle bir hazırlığı bulunmadığını açıklamıştı. Benim devletim o kapıyı açmadıktan sonra Rum açsa da geçiş mümkün olamayacak. Telefon görüşmelerinde de durum böyle. Benle işbirliğine girmezse iki santral nasıl çarpışacak ve iki halkın direkt konuşmasına nasıl imkan doğmuş olacak Ben devletim, özel şirket değilim, devlet kuruluşuyum. Rum tarafı, benimle temas ederse bu sistemin kurulması çocuk oyuncağıdır, çok basittir.'' 
     




</TEXT>
</DOC>
