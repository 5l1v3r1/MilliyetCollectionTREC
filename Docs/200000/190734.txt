<DOC>
<DOCNO> 190734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/soneko32.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan AB fonlarının Türkiye'ye akışı Kasım'da başlayacak 
</HEADLINE>
<TEXT>

     Devlet Bakanı Ali Babacan, Türkiye'nin, Avrupa Birliği AB ödevini büyük bir hassasiyetle yapmakta olduğunu söyledi. 
     Babacan, ''AB fonlarının Türkiye'ye akışı Kasım ayından itibaren başlayacak'' dedi. 
     Ali Babacan, bu fonların 3-4 büyük projeyi değil küçük küçük birçok projeye geleceğini bildirdi. Akredite edilen Yerinden Uygulama Sistemi'nin AB ile ilişkilere, yeni bir boyut kazandırdığını belirterek ''bu önemli bu gelişmeyi ve daha büyük adımların takip edeceğini umuyorum'' dedi. 
     Babacan, 7. Uyum paketiyle AB'nin siyasi kriterleri açısından yapısal düzenlemelerin tamamlanmış durumda olduğunu ve 2004 yılı sonuna kadar uygulamaların büyük önem taşıyacağını kaydetti. 
     
     ''EKONOMİK UYUMDA ÖNEMLİ ADIMLAR GÖRECEKSİNİZ'' 
     Bakan Babacan, şunları kaydetti 
     ''Artık memnuniyetle görüyoruz ki AB'ye uyum çalışmalarında ekonomiyle ilgili somut gelişmeler olmaya başladı. Ekonomi birimlerimizin kurumsal altyapısıyla ilgili somut gelişmeler olmaya başladı. Aslında son akreditasyon ekonomi alında atılmış ilk ama önemli somut adımlardan birisidir. Bundan sonraki dönemde sık sık ekonomik uyum çerçevesinde, önemli adımlar göreceksiniz duyacaksınız. Bu bir süreç, Türkiye'nin geleceğiyle çok yakından, direkt ilgili bir konu.'' 
     
     ''126 MİLYON EUROLUK FON BAŞVURUSU 9 EKİM'DE GÖNDERİLDİ'' 
     2002 yılına ilişkin finansman zaptı kapsamında 126 milyon euroluk, AB hibesini içeren projenin, bu yeni sistem vasıtasıyla uygulamaya hazır bulunduğunu hatırlatan Babacan, 2003 ve ileri ki yıllara ilişkin programlama çalışmalarının halen devam ettiğini bildirdi. 
     Babacan, söz konusu 126 milyon euro tutarındaki hibenin Ulusal Fon'a aktarılmasına ilişkin ilk fon başvurusunun 9 Ekim 2003 tarihinde Avrupa Komisyonu'na gönderildiğini bildirdi. 
     Hükümetin AB'ye üyelik amacıyla her alanda sürdürdüğü yoğun gayretlerin somut sonuçlarını vermeye başladığını anlatan Babacan, AB üyeliği konusunda hükümetin sergilediği samimi ve kararlı tutumun AB ülkeleri tarafından çok yakından izlendiğini de kaydetti. 
     
     YERİNDEN UYGULAMA SİSTEMİ NEDİR 
     Yerinden Uygulama Sistemi, AB üyelik sürecindeki ülkelerde, üyelik öncesi AB fonlarını yönetmek üzere kurulan ve bu fonların kullanımı, kontrolü ve hangi projelere yönlendirileceği gibi sorumlulukların, nihai sorumluluk Avrupa Komisyonu'nda olmak üzere aday ülkelere aktarıldığı bir kurumsal oluşum. 
     
</TEXT>
</DOC>
