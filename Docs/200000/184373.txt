<DOC>
<DOCNO> 184373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/sonspo09.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Eski Açık Sarı Desene' tanıtıldı... 
</HEADLINE>
<TEXT>

     Galatasaray Futbol Takımı'nın geçen sezonu ve bu sezonki hazırlık döneminin öyküsünün anlatıldığı, ''Eski Açık Sarı Desene'' isimli sinema filminin tanıtımı yapıldı. 
     Ortaköy'deki Feriye Sineması'nda gerçekleştirilen tanıtımda, yönetim kurulu üyesi Orhan Yüzen, Galatasaray Sportif A.Ş. Genel Müdürü Ebru Köksal ve filmin yönetmeni Ömer Ali Kazma film hakkında açıklamalarda bulundu. 
     Galatasaray Futbol Takımı'nın bir sezonda yaşadıklarını sinema filmi yapma fikrinin kendisinden çıktığını ve kulübe teklif yaptığını anlatan yönetmen Kazma, ''Bu filmin çekimlerine olumlu yanıt aldıktan sonra geçtiğimiz sezonun başında başladık ve CSKA Sofya maçıyla tamamladık. Ben daha önce dışardan bir seyirci olarak seyrettiğim futbola, bu film sonrasında daha fazla saygı duydum ve nasıl bir emek sarf edildiğini gördüm'' dedi. 
     Kazma, tam bir sezonu futbol takımıyla geçirdiklerini dile getirerek, ''Takım ile 3-4 ay içinde uyum sağladık. Filmin başrolünde futbol takımını yönlendiren Fatih Terim bulunuyor. Galatasaray'ın üzüntülerini, sevinçlerini, heyecanını ve hırsını filmde göreceğiz'' diye konuştu. 
     Bütün futbolcuların filmin bir oyuncusu olduğunu kaydeden Ömer Ali Kazma, ancak bunların içinde en etkileyici ve hoş görüntüleri Ergün'ün verdiğini söyledi. 
     Kazma, filmde şampiyonluğun kaçırıldığı Beşiktaş maçının dahi görüntülerinin yer aldığını belirterek, ''Soyunma odaları, antrenmanlar, yönetim kurulu toplantıları, kısacası geçtiğimiz sezonun her şeyi bu filmde yer alacak. Ayrıca bu filmin bir öyküsü de var'' diyerek filmi özetledi. 
     
     1 MİLYON KİŞİ İZLER 

     Yönetim kurulu üyesi Orhan Yüzen ise Galatasaray'ı veya futbolu seven herkesin bu filmi görmek isteyeceğini ifade ederek, ''Sinema filmini 1 milyon kişinin izleyeceğini tahmin ediyorum'' dedi. 
     Anadolu'daki ve tüm Dünya'daki taraftarların bu filmi görebileceğini söyleyen Yüzen, film projelerinin sadece geçen sezon ile kalmayacağını, devam edeceğini anlattı. 
     Galatasaray Sportif A.Ş. Genel Müdürü Ebru Köksal ise film projesinin 500 bin dolara malolduğunu dile getirerek, maliyetin yarısını sponsorların, yarısını da yapımcı firmanın karşıladığını dile getirdi. 
     
     90 DAKİKA OLACAK 

     Toplam 230 saat çekimden sonra yapılan Galatasaray filmi, izleyicilere 90 dakika olarak gösterilecek. 
     8 Ekim'de galası yapılacak ve 10 Ekim'de tüm Türkiye'de 50'yi aşkın sinemada gösterilecek film için, toplam 52 maçta çekimlerin gerçekleştirildiği açıklandı. 
     Filmi yapmak için yurtiçinde 17 bin 982, yurtdışında ise 32 bin 158 kilometrelik yol katedildiği bildirildi. 
     Basın mensuplarına bazı bölümleri izlettirilen filmde, Teknik Direktör Fatih Terim'in özellikle soyunma odasında yaptığı motivasyon konuşmaları ve verdiği taktikler dikkat çekiyor. 
     Filmde, futbolcuların özel anılarını anlattıkları bölümler de yer alıyor. 

     
</TEXT>
</DOC>
