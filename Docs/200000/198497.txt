<DOC>
<DOCNO> 198497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sontur31.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Adli Tıp Otopsi, cesedi parçalamak değildir 
</HEADLINE>
<TEXT>

     Trakya Üniversitesi Tıp Fakültesi Adli Tıp Anabilim Dalı Başkanı Prof. Dr. Ahmet Yılmaz, bilirkişi görevi gören Adli Tıp Kurumu raporlarının, mahkemelerde olayın seyrini değiştirdiğini söyledi. 
     Prof. Dr. Yılmaz, Adli Tıp Kurumu'na daha çok darp, cebir, tecavüz, yaralanma ve trafik kazası gibi vakaların geldiğini söyledi. 
     Mağdur durumdaki insanların kendi başlarına ya da emniyet ekipleri nezaretinde Adli Tıp Kurumu'na başvuruda bulunduklarını kaydeden Yılmaz, ''Yapılan çalışmalarla olayların karanlıkta kalan noktaları aydınlatıldığı gibi, emniyet güçlerine de çalışmalarında ışık tutuyoruz. Bilirkişi görevi gören Adli Tıp Kurumu raporları, mahkemelerde olayın seyrini değiştiriyor'' dedi. 
     Adli Tıp Kurumu'nun çalışmalarını titizlikle gerçekleştirdiğine işaret eden Prof. Dr. Yılmaz, normal ölüm gibi görülen olayın bazen ''şüpheli ölüm''e dönüşebileceğini kaydetti. Cinayet vakalarında kuruma cesedi getirilen kişinin ne şekilde öldüğünün otopsi ile belirlendiğini bildiren Prof. Dr. Yavuz, 365 gün kesintisiz hizmet verdiklerini söyledi. 
     
     ''GENİŞ TUTULMUŞ AMELİYAT'' 
     ''Otopsi cesedi parçalamak değildir'' diyen Prof. Dr. Yavuz, otopsinin geniş tutulmuş bir ameliyat olarak tanımlanabileceğini kaydetti. Ceset üzerindeki otopsi çalışmalarının 1,5 saat süreceğini, toksit tahlil veya patolojik inceleme de istenebileceğini bildiren Prof. Dr. Yılmaz, otopsi bitiminde cesedin tüm organlarının aynen korunduğunu bildirdi. 
     
</TEXT>
</DOC>
