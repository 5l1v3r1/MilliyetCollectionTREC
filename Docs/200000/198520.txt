<DOC>
<DOCNO> 198520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/ekonomi/eko03.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya ve Çin'le dış ticaret açığı artıyor 
</HEADLINE>
<TEXT>

   Türkiye, ilk dokuz ayda verdiği 15.4 milyar dolarlık dış ticaret açığının 2.8 milyar doları Rusya, 1.4 milyar doları da Çin'den kaynaklandı 
      ANKARA ANKA 
   
   Türkiye'nin Rusya ve Çin ile ticaret dengesi giderek bozuluyor. İlk dokuz ayda 15.4 milyar dolar düzeyinde oluşan dış ticaret açığının, 2.8 milyar dolarlık bölümü Rusya'yla olan ticaretten kaynaklandı. Çin'e yönelik ticarette de 1.4 milyar dolarlık açık oluştu. 
   Devlet İstatistik Enstitüsü DİE verilerinden yapılan belirlemeye göre, Türkiye, yılın ilk dokuz ayında 33 milyar 555.4 milyon dolarlık ihracat, 48 milyar 963.3 milyon dolarlık ithalat yaptı. Böylece, dış ticaret açığı 15 milyar 407.9 milyon dolar olarak gerçekleşti ve geçen yıla göre yüzde 44.4 büyüdü. 
   Dış ticaret açığının yüzde 18.2 oranındaki en büyük bölümü Rusya'yla olan ticaretten kaynaklandı. İlk dokuz ayda Rusya'ya 953 milyon dolarlık ihracat yapan Türkiye, bu ülkeden 3 milyar 759 milyon dolarlık ithalat gerçekleştirdi. Böylece, Rusya'yla olan ticarette 2 milyar 806 milyon dolarlık açık verildi. Rusya'yla ticaret açığı, geçen yıla göre yüzde 52.6 oranında büyüdü. 
   Rusya'yla dış ticaret dengesindeki bozulmada, son yıllarda yaşanan krizler ile ham petrol ve doğal gaz fiyatlarında yaşanan hızlı artışlar önemli bir rol oynadı. Türkiye'nin Rusya'dan yaptığı ithalatın büyük bölümünü ham petrol ve doğal gaz oluşturuyor. 
   
   Çin'den ucuz tekstil 
   Türkiye ile Çin arasındaki ticaret dengesi de gittikçe bozuluyor. İlk dokuz ayda Türkiye'nin Çin'le olan ihracatı 354.9 milyon dolar, ithalatı ise 1 milyar 744.4 milyon dolar oldu. Böylece, Çin'le olan dış ticaret açığı geçen yıla göre yüzde 82 büyüyerek 1 milyar 389.5 milyon dolara çıktı. Çin'le ticaret dengesinin giderek bozulmasında, bu ülkeden yapılan ucuz tekstil ürünleri ithalatı büyük bir rol oynadı. 
   
   İsviçre'yle açık 2 milyar    Türkiye, ilk dokuz ayda üç ülkeyle daha 1 milyar dolardan fazla dış ticaret açığı verdi. İsviçre'yle olan ticarette 1 milyar 985 milyon dolar, İtalya'yla 1 milyar 550 milyon dolar, Almanya'yla da 1 milyar 84 milyon dolarlık açık oluştu. Üç ülkenin yarattığı açık 4 milyar 619 milyar dolar oldu. 
   
   
</TEXT>
</DOC>
