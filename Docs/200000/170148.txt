<DOC>
<DOCNO> 170148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/yasam/yas06.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Maganda kurşunuyla ölen Alistair’in ailesi 
</HEADLINE>
<TEXT>
Türkiye’ye giderken iki kere düşünün’ 
     NEVSAL ELEVLİ Londra 

     İzmir’in Yeni Foça’da maganda kurşununa kurban giden 2.5 yaşındaki Alistair’in ailesi turistleri "Tatil için Türkiye’yi seçenler iki kez düşünmeli. Orada silah çok kolay elde ediliyor. Can güvenliğiniz risk altında" diye uyardı. Cenazeyi yöneten papaz ise Türkiye’nin yanı sıra kendi ülkelerinde de tehdit oluşturan silahlara yönelik çalışma yapılmasını istedi. 
     
     Türk hükümeti de suçlu’ 
     Gözü yaşlı anne - baba Özlem ve David Grimason yaptıkları açıklamada, bebeklerinin ölümünde Türk hükümetinin de büyük suçu olduğunu söyledi. Grimason çifti, "tatil için Türkiye’ye gitmeyi planlayanların iki kez düşünmeleri gerektiği" önerisinde bulunarak şunları kaydetti "En önemli şeyi kaybettik. Buradaki suçun büyüklüğünü Türk hükümeti üstlenmeli. Türkiye’de ruhsatlı veya ruhsatsız silah elde etmek çok kolay. Ruhsatsız silah taşımanın da suçu çok az. Türkiye’de bir silah kültürü var. Türkiye’yi seçenler iki kez düşünmeli. İnsanların can güvenliği risk altında." 
     Cenazeye küçük kasabanın halkıyla beraber çok sayıda basın mensubu katıldı. Alistair’in anısına çok sayıda çiçek ve oyuncak gönderildi. 
     

</TEXT>
</DOC>
