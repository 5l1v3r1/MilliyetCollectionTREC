<DOC>
<DOCNO> 186060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/sontur05.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye ile ABD arasında terör görüşmeleri başladı... 
</HEADLINE>
<TEXT>

     Türkiye ile ABD arasında, terör örgütü PKK KADEK'in Irak'ın kuzeyindeki varlığının sona erdirilmesini amaçlayan terör görüşmelerinin ikinci turu Ankara'da başladı. 
     Görüşmelerde Türk tarafının ABD'den istekleri masaya yatırılacak. Ve şu kritik soru sorulacak 
     "Kuzey Irak'ta terör örgütünün temsilcileri ile görüştünüz mü " Dışişleri Bakanlığı'nda başlayan görüşmelerde, Türk heyetine Dışişleri Bakanlığı Müsteşar Yardımcısı Büyükelçi Nabi Şensoy, ABD heyetine ise ABD Dışişleri Bakanlığı'nın Terörle Mücadele Koordinatörü J. Cofer Black başkanlık ediyor. 
     Görüşmelerde Türk tarafı, ABD'nin terör örgütü PKK KADEK'e yönelik etkin ve somut bir mücadele yürütme yönündeki isteğini dile getirirken, iki taraf, terör örgütüyle mücadele yöntemlerini ele alacak. 
     Ankara ABD'den terör örgütünün lojistik kaynaklarını kesmesini isteyecek. Ankara ayrıca Kuzey Irak'ta Barzani ve Talabani güçlerinin PKK KADEK'e bölgeyi terketmesi için baskı yapmasını da istiyor. 
     Bu arada bazı Amerikalı yetkililerin, terör örgütü temsilcileriyle görüştüğü iddiaları da bu toplantıda masaya gelecek. 
     
     TOPLANTI 3,5 SAAT SÜRDÜ... 

     Türkiye ile ABD arasında terör örgütü PKK KADEK'in Irak'ın kuzeyindeki varlığının sona erdirilmesini amaçlayan görüşmelerin ikinci turu sona erdi. 
     Dışişleri Bakanlığı'nda yapılan ve yaklaşık 3,5 saat süren görüşmelerde, Türk tarafına Dışişleri Bakanlığı Müsteşar Yardımcısı Büyükelçi Nabi Şensoy, ABD heyetine de ABD Dışişleri Bakanlığı Terörle Mücadele Koordinatörü Cofer Black başkanlık etti. Görüşmelerde ABD'nin Ankara Büyükelçisi Eric Edelman da hazır bulundu. 
     Black, görüşmelerin ardından yaptığı açıklamada, ABD olarak PKK KADEK'i bir terör örgütü olarak tanıdıklarını hatırlatarak, Irak'ta terör örgütü KADEK'e yer olmadığını kaydetti. 
     Büyükelçi Şensoy da, görüşmelerde terör örgütü PKK KADEK'in bölgeden tasfiyesine ilişkin ABD ile bir eylem planı üzerinde mutabık kaldıklarını açıkladı. 
     
</TEXT>
</DOC>
