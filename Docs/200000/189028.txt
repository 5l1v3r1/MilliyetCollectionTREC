<DOC>
<DOCNO> 189028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sondun52.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
BM Güvenlik Konseyi, Irak tasarısını kabul etti... 
</HEADLINE>
<TEXT>

     Birleşmiş Milletler Güvenlik Konseyi, Irak konusunda ABD, İngiltere, İspanya ve Kamerun tarafından hazırlanan yeni Irak tasarısını oybirliği ile kabul etti. 
     Irak savaşına muhalif bir çizgide bulunan Almanya, Fransa ve Rusya da yeni Irak karar tasarısına olumlu oy kullandı. 
     Belçika'nın başkenti Brüksel'de Avrupa Birliği üyesi ülkelerle 13 aday ülkenin devlet ve hükümet başkanlarını buluşturan Hükümetlerarası Konferans HAK öncesinde, Almanya Başbakanı Gerhard Schröder, Fransa Cumhurbaşkanı Jacques Chirac ve İslam Konferansı Örgütü toplantıları için gözlemci sıfatıyla Malezya'da bulunan Rusya Devlet Başkanı Vladimir Putin ile telekonferans yoluyla bir görüşme yaptı ve bunun ardından, tasarıyı destekleme kararı aldıklarını söyledi. 
     Almanya Başbakanı Schröder, "Tasarının doğru yönde önemli bir adım olduğu konusunda anlaştık. Önerdiklerimizden birçoğu dahil edilmiş. Bu da, ortaklaşa olarak tasarıyı kabul etmemizi sağlıyor" dedi. 
     Bununla birlikte Schröder, bu üç ülkenin, Irak'ın yeniden yapılandırılması çerçevesinde askeri ya da maddi katkıda bulunmaya niyeti olmadığını söyledi. 
     
     TASARININ İÇERİĞİ 

     Kabul edilen tasarının en dikkat çekici maddesini, Irak Geçici Yönetim Konseyi'nin 15 Aralık'a kadar Güvenlik Konseyi'ne, Irak'taki demokrasi süreciyle ilgili olarak bir takvim hazırlayıp sunması oluşturuyor. 
     Buna yeni Irak anayasasının kaleme alınması ve seçimlerin yapılması dahil. Irak Geçici Yönetim Konseyi söz konusu takvimi koalisyon yetkilileri ve imkan olursa BM temsilcisiyle işbirliği halinde hazırlayacak. 
     
     ÇOK ULUSLU GÜÇ 

     Tasarıyla Irak'ta, ABD komutası altında çok uluslu bir güç kurulmasına da izin veriliyor. Söz konusu güç, Irak'ta güvenlik ve istikrarın sağlanması amacıyla görev yapacak. 
     Tasarıda üye ülkelere söz konusu güce asker katkısında bulunmaları çağrısı yapıldı. Tasarı, üyelerin Irak'ın imarı için bağışta bulunmaları konusundaki bir daveti de içeriyor. 
     Çok uluslu gücün görev süresi en çok 1 yıl olarak belirlendi. Konsey, gücün göreve devam edip etmeyeceğini bir yıl sonra yapacağı gözden geçirme toplantısında kararlaştıracak. Ancak Irak'ta demokrasiye geçiş süreci daha önce tamamlandığı takdirde çok uluslu gücün görevi sona erecek. 
     Bunun tek istisnası, uluslararası alanda tanınacak yeni Irak hükümetinin, gücün göreve devam etmesi yolunda talepte bulunması olacak. Güvenlik Konseyi, bu durumda ortaya çıkacak ihtiyacı değerlendirme taahhüdünde bulundu. 
     Irak'ta kanun, düzen ve güvenliği sağlayacak bir polis gücü oluşturulmasının önemine de işaret edilen karar tasarısında, üye ülkelerin, teröristlerin Irak'a sızmalarına, silah ve para sokmalarına engel olmaları istendi. 
     
     YETKİ DEVREDİLECEK 

     Tasarıda, otorite olarak adlandırılan koalisyon güçlerinin hükümet yetkilerini, pratik açıdan mümkün olan en kısa sürede Irak halkına devretmesi çağrısı da yer aldı. 
     Kabul edilen tasarı, BM'nin Irak'taki rolüne de açıklık getirdi ve bu rolün insani yardım, ekonominin iyileştirilmesi, ülkenin imarı ve kalkınması, iş başına geçecek temsili hükümet açısından gerekli ulusal ve uluslararası kuruluşların oluşturulmasını içerdiğini vurguladı. 
     Tasarıda, 14 Ekim günü Bağdat'taki Türk Büyükelçiliğine, daha önce de İmam Ali Camii ve Ürdün Elçiliğine yapılan saldırıların Irak halkına, BM ve uluslararası topluma yönelik olduğuna da dikkat çekildi. 

     
</TEXT>
</DOC>
