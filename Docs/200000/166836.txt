<DOC>
<DOCNO> 166836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/soneko01.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Yıllık büyüme hedefi yüzde 5'i geçerse sürpriz olmaz 
</HEADLINE>
<TEXT>

     Devlet Bakanı Ali Babacan, Türkiye'nin 2003 yılı büyüme hedefi olan yüzde 5'i böyle giderse tutturacaklarını, bu oranın geçilmesinin sürpriz olmayacağını söyledi. 
     Babacan, hükümetin ortaya koyduğu ekonomik programın tavizsiz bir şekilde uygulanacağını belirterek, ''Ortaya koyduğumuz program 2004'ün sonunda zaten bitiyor. 2004'ün sonrasında biz yeni bir Stand By yaparak IMF'den yeni bir kredi talebinde bulunmak istemiyoruz'' dedi. 
     Bakan Babacan, Başbakan Recep Tayyip Erdoğan ile Portekiz'in Başkenti Lizbon'a giderken, uçakta gazetecilerin sorularını yanıtladı. 
     Son ekonomik gelişmelerin sorulması üzerine Babacan, sonuçların gayet iyi ve umut verici olduğunu belirterek, ''Ocak, Şubat savaş başladı başlayacak tedirginliğinin olduğu aylar, Mart ayı ise savaşın olduğu ay. Bu aylarda büyüme oranını yakalamış olmamız umutlarımızı artırdı'' diye konuştu. 
     Hükümetin 2003 yılı büyüme hedefi olan yüzde 5'in tutacağı konusunda ümitlerinin iyice pekiştiğini ifade eden Babacan, ''Bu hedefi geçebiliriz de. Böyle giderse yüzde 5'i geçmemiz sürpriz olmaz'' dedi. 
     Babacan, IMF ile ilgili niyet mektubu çalışmalarının nasıl gittiği konusuna ilişkin soruyu yanıtlarken de şunları söyledi 
     ''Ben hep söylüyorum 15 günde 15 yasa dönemi artık bitti. Bütün yasal düzenlemeler, Meclis'in doğal akışı içinde ve sıhhatli bir şekilde yapılması lazım. Çıkan kanunların bir daha dönüp dolaşıp tekrar düzeltilmemesi lazım. İş Yasası ile ilgili neler çektiğimizi gördünüz. Aylar sürdü tekrar düzeltmek. Kamu İhale Yasası'nda 50 küsür madde var. Bunlar zamanında uluslararası kuruluşların bastırmasıyla alelacele çıkarılmış daha sonra uygulamada bir çok problem görülmüş ve yeniden bizim düzeltmek zorunda kaldığımız yasalar... Biz alt komisyonlardan, tali komisyonlardan doğal süreçlerinde yasalar incelenerek geçsin ve çıkmış yasaların bir daha dönüp dolaşıp tekrar düzeltilmek zorunda kalınmamasını istiyoruz. Uygulama da sağlıklı olsun istiyoruz. 
     5. gözden geçirme ile ilgili iki tane yasa kaldı. SSK ve Bağkur yasaları... Onlar da birkaç haftaya kadar çıkar.'' 
     
     PROGRAMDAN SAPMA KESİNLİKLE YOK 

     Devlet Bakanı Babacan ekonomide bir istikrar ortamı sağlandığını düşünüp düşünmediğine ilişkin soru üzerine de şunları kaydetti 
     ''Hiç kimsenin kaygısı olmasın. Bizim ortaya koyduğumuz ekonomik programın, 4. gözden geçirmenin niyet mektubunda bütün detayı var. Bütün dünya ve finans çevrelerinin kabul ettiği ve Türkiye için doğru olduğu onaylanan bir programdır bu. Bu programı düzgün bir şekilde uyguladığımız sürece hiçbir şey olmaz. Bazı yasal düzenlemelerde gecikmeler olması, hiç kimseyi endişelendirmemesi lazım. Bunlar Türkiye'nin yıllardır geciken reformlarıdır. 3-4 hafta sonra çıkmış hiç önemli değil. Artık bundan sonra tedirginliğe, gerginliğe, telaşa hiç gerek yok. Artık Türkiye'yi güzel günler bekliyor. Bu konuda herkesin çok rahat olması lazım. Programdan sapma kesinlikle yok. 
     Geçtiğimiz haftalarda Malezya ile ilgili söylenenler, 5. gözden geçirmenin gereği olan bazı yasaların biraz gecikmesi bir miktar tedirginliğe yol açtı. Belki de Programdan mı çıkılıyor , Başka bir program mı izlenecek endişesi oluşuyor yersiz olarak. Böyle bir şey kesinlikle yok. Ortaya koyduğumuz ekonomik programı tavizsiz bir şekilde uygulayacağız. Ortaya koyduğumuz program, 2004 yılının sonunda zaten bitiyor. 2004'ün sonrasında biz yeni bir Stand By yaparak, IMF'den yeni bir kredi talebinde bulunmak istemiyoruz. Zaten IMF'de Aman yeter. Zaten yeterince bizden borç aldınız. Bizden borç istemeyin diyor. Mevcut borcumuzun üstüne IMF'den yeni borçlanmayı biz de istemiyoruz, onlar da istemiyorlar. Ancak bu demek değil ki biz tamamen artık IMF ile ilişkileri koparacağız. Farklı, apayrı bir radikal değişiklik yapacağız demek de değil. 
     Türkiye'nin borç stokunun makul bir seviyeye inmesi çok önemli. Bu ininceye kadar da güçlü maliye politikaları mutlaka devam edecek. Zaten yapısal reformlar da yeni açıkların önlenmesi açısından önemli reformlardır. Bu reformların hızlı bir şekilde uygulamaya başlanmasıyla bu açıkların da daha azalacağına, bu açıkları oluşturan sebeplerin ortadan kalkacağına inanıyoruz. Bundan sonra artık herkes gönül rahatlığıyla işine bakabilir, yatırımlarına devam edebilir.'' 
     
     IMF TÜRKİYE MASASI ŞEFİ MOGHADAM'IN ZİYARETİ... 

     Devlet Bakanı Babacan, işadamlarıyla yaptığı toplantıda ne gibi telkinlerinin olduğuna ilişkin soruyu yanıtlarken de işadamlarıyla olan görüşmesinde özellikle ekonomik konuların ele alındığını belirtti. 
     Babacan, görüşmede, dış politika konularının da ele alındığını ve 5. gözden geçirme ile ilgili gelişmeleri anlattıklarını kaydetti. Babacan, özellikle bu ayın 9'unda gelecek olan IMF heyetinin çalışmalarının hangi kapsamda olacağına ilişkin konuları da bu toplantıda görüştüklerini söyledi. 
     IMF Türkiye Masası Şefi Rıza Moghadam'ın Türkiye'ye bu sıfatla ilk defa geleceğini kaydeden Babacan, Moghadam'ın Türkiye Masası Şefi olmasını kendilerine sorduklarında bunu onayladıklarını ifade etti. Babacan, Moghadam'ın IMF Birinci Başkan Yardımcısı Anne Krueger'ın uzun süredir danışmanlığını yaptığını anımsatarak, Moghadam'ın IMF'nin üst yönetimine yakın birisi olmasının kendilerinin de tercih nedenlerinden biri olduğunu kaydetti. 
     Babacan, Moghadam'ın başkanlığındaki ilk heyetin Türkiye'de temaslarda bulunacağını belirterek, Türkiye'de 5. gözden geçirme ile ilgili çalışmaları beraberce tamamlayacaklarını ve 6. gözden geçirme ile ilgili yeni bir takvim hazırlayacaklarını söyledi. Önceki mektuplara bakıldığında 6. gözden geçirmenin 15 Temmuz'da çalışmalarına başlaması gerektiğini dile getiren Babacan, TBMM'nin 1 Ağustos'tan itibaren tatile gireceğini dikkate alarak, makul bir takvim belirleneceğini bildirdi. 
     
     KAMU İŞÇİLERİNİN TOPLU SÖZLEŞMESİ 

     Bakan Babacan, kamu işçilerinin toplu sözleşmeye ilişkin beklentilerinin anımsatılması üzerine de bütçe hedeflerinin mutlaka tutturulması gerektiğini söyledi. 
     Yıl sonu hedefi itibariyle faiz dışı fazla hedefinin mutlaka tutturulması gerektiğini dile getiren Babacan, bu çerçevede mümkün olan imkanların sonuna kadar zorlanacağını kaydetti. Faiz dışı fazla hedefinin yüzde 6.5 olarak tutturulamamasının maliyetinin, toplum olarak hep beraber çekileceğini dile getiren Babacan, ''Burada belli bir kesimi mutlu etmeye çalışırken hemen arkasından gelecek sonuçları da mutlaka düşünmek gerekiyor. Toplum olarak bunun faturasını da ödemememiz gerekiyor. Bu çerçevede bütün bu dengeleri gözeterek, belli bir noktada anlaşılacağını ümit ediyorum'' diye konuştu. 
     Bir kamu işçisinin, bir memurun ortalama 2 katı maaş aldığını ifade eden Babacan, bu makasın zaman içinde daraltılması gerektiğini söyledi. 
     Devletin kıt kaynaklarının tüm kesimler arasında mümkün olduğunca adil bir şekilde kullanılması gerektiğini kaydeden Babacan, çalışanların refahını düşünürken bir yandan da iş bulamayan kişilerin de göz önünde bulundurulması gerektiğini dile getirdi. 
     Babacan, ''Türkiye'nin hızlı kalkınması için, hızla özel sektörde iş istihdamı yaratılması için mutlaka Türkiye'nin makro ekonomik istikrarının korunması lazım. Bu istikrar sağlanmadan iş imkanlarının artması mümkün değil, işsizliği önlemenin en önemli yolu siyasi ve makro ekonomik istikrardır'' diye konuştu. 
     Devlet Bakanı Ali Babacan, küçük çocuğunu ne kadar sıklıkla gördüğünün sorulması üzerine de ''Bu ara biraz daha sık görüyorum. Ben bebeğimi ne kadar sık görüyorsam durum o kadar rahat demektir. Hiç endişe etmeyin'' dedi. 
     Babacan bir başka soruyu yanıtlarken de son hafta içerisinde 3-4 kilo aldığını söyledi. Babacan, ''Türkiye ekonomisi büyüdükçe bizim göbek de büyüyor galiba'' diye konuştu. 
     
</TEXT>
</DOC>
