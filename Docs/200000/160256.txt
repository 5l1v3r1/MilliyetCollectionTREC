<DOC>
<DOCNO> 160256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/dunya/adun.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin yuvasında güvercin paniği 
</HEADLINE>
<TEXT>

Yolunu şaşıran bir güvercin Pentagon'da paniğe neden oldu. 40 dakika süren av, ceketini silah olarak kullanan bir görevlinin iyi nişancılığı sayesinde son buldu 
     Sertlik yanlısı politikaları nedeniyle yöneticileri "şahin" olarak anılan ABD Savunma Bakanlığı'nın Pentagon binası, şüpheli bir güvercinin ziyaretiyle çalkalandı. 40 dakikalık kovalamacanın ardından bir Pentagon yetkilisi, güvercini, üzerine attığı ceketiyle yakalamayı başardı. 
     Davetsiz güvercinin ziyareti, Pentagon'da 11 Eylül saldırılarından sonra güvenlik önlemlerinin belirgin biçimde artırılmasına karşılık, binanın düşman saldırılarına halen açık olduğu yorumlarına da neden oldu. Birinci Dünya Savaşı sırasında güvercinlerin kameralarla düşman bölgesine uçurulduğu, kayıt cihazı ve vericiler taşıyabildikleri düşünüldüğünde çıkan paniğin nedeni anlaşıldı. 
     Pentagon'da ön kapıdan girerek, E kanadında dördüncü kata kadar çıkan bir güvercin, yüksek tavanlı Hava Kuvvetleri koridorlarında uçuşurken, güvercinin binaya nasıl girdiğinin anlaşılması için soruşturma açıldı. 
     Tahminlere göre, güvercin, Potomac Nehri yönündeki kapıdan binaya girerek merdivenli bölümden yukarı çıktı. Binanın bu bölümünde pencere bulunmuyor. 
     Aralarında batı yarıküresi ilişkilerinden sorumlu Savunma Bakan yardımcılığında görevli Rogelio Pardo Maurer'in de bulunduğu birçok Pentagon yetkilisi, güvercini yakalamak için seferber olurken, korkan kuş, 40 dakikalık bir çaba sonucu yakalandı. 
     Pardo Maurer, üzerine ceketini atarak yakaladığı güvercini ellerinin arasına alıp ABD Savunma Bakanı Donald Rumsfeld'in bürosunun önünden geçerek, nehir girişi kapısında serbest bıraktı. 
     
     Dışişleri'ne gönderdi 
     Şahinlerin arasına giren güvercin ile ilgili esprili bir yaklaşım sergileyen Pardo Maurer, "Güvercinin kulağına bazı gizli direktifleri fısıldadıktan sonra parmağımla ABD Dışişleri Bakanlığı'nı gösterdim" dedi. 
     Pentagon ile pek çok konuda ılımlı yaklaşımları yüzünden ters düşen ABD Dışişleri Bakanlığı için, "güvercin" benzetmesi kullanılıyor. 
     

</TEXT>
</DOC>
