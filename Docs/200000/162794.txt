<DOC>
<DOCNO> 162794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sontur15.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergideki elektrikli sandalye için soruşturma açıldı... 
</HEADLINE>
<TEXT>

     Sivas'ta, Selçuk Anadolu İlköğretim Okulu 6. sınıfında okuyan bir öğrencinin yaptığı elektrikli sandalyenin bilim sergisinde yer almasıyla ilgili olarak, okul müdürü ve 4 öğretmen hakkında soruşturma açıldı. 
     İl Milli Eğitim Müdürü Hulusi Beşiroğlu, Selçuk Anadolu İlköğretim Okulu'nun bilim sergisinde, bir öğrencinin yaptığı elektrikli sandalyenin yer alması üzerine soruşturma başlattıklarını bildirdi. 
     Beşiroğlu, şiddet içeren bir konunun öğrenciye verilmesinin söz konusu olamayacağını belirterek, şöyle konuştu 
     ''Eğitimin amacı, barışı, kardeşliği, paylaşımcılığı, dostluğu öğretmek. Şiddet içeren, şiddeti destekler mahiyette bir eğitim verilmesi söz konusu değil. Okul müdürü ve sergiden sorumlu öğretmenler hakkında gerekli idari soruşturmayı başlattık. Konuyu ayrıca rehber öğretmenlere ve psikologlara incelettireceğiz.'' Konuyla ilgili öğretmenlerin ve öğrencinin dinlendiğini belirten Beşiroğlu, ''Sergide yer alacak eserler bir komisyon tarafından belirlenir. Bu çalışma, sergiye sonradan gelmiş. Komisyon tarafından belirlenen bir çalışma değil. Ayrıca, sergide tüm çalışmaların isimleri bilgisayarla yazılmasına rağmen, elektrikli sandalyenin ismi kalemle yazılmış.'' Milli Eğitim Müdürlüğü tarafından idari soruşturmanın Okul Müdürü Tevfik Duymaz, sergiden sorumlu Fen Bilgisi öğretmeni Hasan Altınsoy, İş Teknik öğretmenleri Behzat Şengöz, Mustafa Beyazkoç ve ev ekonomisi öğretmeni Huriye Çetinbaş hakkında başlatıldığı öğrenildi. 
     
</TEXT>
</DOC>
