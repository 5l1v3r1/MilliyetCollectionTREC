<DOC>
<DOCNO> 167086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/soneko08.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kışın gözdesi milenyum deri ayakkabı... 
</HEADLINE>
<TEXT>

     Ayakkabı imalatçıları kış için çalışmalarını sürdürürken, milenyum deri ayakkabılar bu kışa damgasını vurmaya hazırlanıyor. 
     Yaz mevsiminde çalışmalarına hız veren ayakkabı imalatçıları kış için yeni model hazırlıklarına girdi. 
     Rekabet edebilmek ve müşterilerinin beğenisini kazanarak, satışlarını artırmak isteyen çok sayıda firma, yeni tasarımları ile tüketiciyi buluşturmak için çalışıyor. 
     Konya'da kurulu Komderi Ayakkabı İşletme Müdürü Ümit An, yaz modellerinin vitrinlere düşmesinden hemen sonra kışa yönelik tasarımların ve yeni modellerin geliştirilmesine başlandığını bildirdi. 
     Ayakkabı imalatında estetik ve kalite kadar modanın da önemli olduğunu bildiren An, tasarımcıların kış modellerini bu anlayışla hazırladıklarını kaydetti. 
     
     MİLENYUM DERİ RÜZGARI ESECEK 
     Kış ürünleri için taleplerin de yoğun olarak gelmeye başladığını dile getiren An, şöyle konuştu 
     ''Özellikle yurtdışından yoğun talep alıyoruz. Ayakkabı modasında Avrupa'yı çok yakından takip etmenin yanı sıra tasarımlarımıza çağdaş çizgileri hakim kılmaya çalışıyoruz. Türkiye ve Avrupa'da birçok modelde milenyum deri ile üretilen çift renkli deri ayakkabılar bu kışa damgasını vuracak. Milenyum deriler, klasik, sivri ve yuvarlak uçlu dahil her model ayakkabıda kullanılacağından kış aylarında kadın, erkek hemen herkesin ayağında çift renk karışımlı ayakkabılar dikkat çekecek. Bunların yanında yine klasik koyu renk modeller de reyonları süsleyecek.'' Ümit An, önümüzdeki kış ayrıca üst kısmı lastikli ve fermuarlı botların erkeklerin gözdesi olacağını ifade ederek, su geçirmez spor tarzı nubuk deri ayakkabıların yeniden moda olacağını söyledi. 
     Bu yazın modası ince uçların yerini biraz daha düz ve yuvarlak uçlara bırakacağını bildiren An, ''Erkek ayakkabılarında ince burun kısmen de olsa devam edecek. Bayanlarda ise geçen kışın modası ince burun ve lazer işlemeli ayakkabılar varlığını sürdürecek'' diye konuştu. 
     
</TEXT>
</DOC>
