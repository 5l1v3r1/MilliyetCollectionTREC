<DOC>
<DOCNO> 198623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sondun22.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta Hillary Clinton rüzgarı 
</HEADLINE>
<TEXT>

     Irak'taki temaslarını sürdüren ABD Demokrat Parti senatörü Hillary Clinton, Kerkük Valisi Abdürrahman Mustafa ile biraraya geldi. 
     Abdürrahman, Kerkük'te yapılan ve 3 saatten uzun süren görüşmeden sonra basına yaptığı açıklamada, ABD yönetiminden ve Irak Geçici Hükümet Konseyi'nden Kerkük'te petrolden edinilen gelirin bir bölümünün valiliğe aktarılmasını talep ettiklerini söyledi. 
     Abdürrahman, böylece petrol sektörüyle ilgili olanlar başta olmak üzere çok sayıda rehabilitasyon projesine kaynak sağlayabileceklerini kaydetti. 
     Bu talebi görüşmede gündeme getirdiklerini belirten Abdürrahman, Clinton'ın bunu ABD Başkanı George Bush'a ileteceğine ve kabul etmesi için baskı yapacağına söz verdiğini söyledi. 
     Görüşmede, Kerkük'teki durumun da ele alındığı belirtildi. 
     ABD'nin eski başkanı Bill Clinton'ın eşi Hillary Clinton, dün geldiği Bağdat'ta ABD'nin Irak'taki sivil yöneticisi Paul Bremer ve Iraklı yetkililerle görüşmüştü. Clinton'ın bugün Irak'tan ayrılması bekleniyor. 
     
</TEXT>
</DOC>
