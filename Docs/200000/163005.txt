<DOC>
<DOCNO> 163005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur12.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
30 yıl önce ölen babasından maaş bağlanmasını istedi... 
</HEADLINE>
<TEXT>

     Bursa'nın Karacabey İlçesi'nde oturan 67 yaşındaki kadın, 30 yıl önce ölen babasının bir süre çalıştığı Atatürk Orman Çiftliği'nin kendisine maaş bağlamasını istedi. 
     Bursa Valiliği'nin düzenlediği Halk Günü'ne katılmak için Karacabey'den gelen Behliye Kocacık, ilçede bulunan arazilerini kiraya verdiğini, ancak yıllık 700 milyon kira bedeliyle geçinmesinin mümkün olmadığını savundu. 
     Eşinden yaklaşık 30 yıl önce ayrıldığını, halen kira dışında hiçbir gelirinin olmadığını kaydeden Kocacık, bütün ümidini 30 yıl önce ölen babası İslam Kocacık'tan kendisine bağlanacak maaşa bağladığını söyledi. 
     Kocacık, 11 yıl süreyle Ankara'da Atatürk Orman Çiftliği'nde SSK'lı çalışan babasının ölümünden sonra ''Devlet bizi bulur'' zihniyetiyle maaş bağlanması için başvurmadıklarını dile getirdi. Babasının çiftlikte çalıştığını gösteren ''çalışma karnesi'' olarak adlandırdığı bir belge bulunduğunu, ancak bu belgeyi kaybettiklerini öne süren yaşlı kadın, ''Hem sağlık güvencem hem de maddi gelirim olsun diye bunca yıldan sonra arayışa girdim. Bana yardımcı olun'' dedi. 
     Vali Yardımcısı Nevzat Ercan da, yaşlı kadını SSK Bölge Müdürü Fikri Savaş'a yönlendirerek, Kocacık'ın babasına ait kayıtların bulunmasını ve sonucun kendisine de bildirilmesini istedi. 
     
</TEXT>
</DOC>
