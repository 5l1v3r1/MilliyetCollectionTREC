<DOC>
<DOCNO> 197133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/dunya/dun01.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşek arabasından roket rampası çıktı 
</HEADLINE>
<TEXT>

   Eşek arabalarından atılan roketler Bağdat'ta biri bakanlık ikisi otel üç hedefi vururken, Türk Büyükelçiliği yakınlarında saldırıya hazır bir eşek arabası bulundu 
      DIŞ HABERLER SERVİSİ 

   
   Irak'taki direnişçi gruplar, eşek arabalarını ABD hedeflerine karşı roket rampası olarak kullanmaya başladı. 
   Eşek arabalarından atılan roketler ilk kez dün Bağdat'ın merkezinde Petrol Bakanlığı binasıyla Amerikalı işadamları ve yabancı gazetecilerin kaldığı Filistin ve Sheraton otellerini hedef aldı. Irak polisi, Türkiye ve İtalya elçilikleri yakınında roket yüklü ikinci bir araba, Amerikan askerleri de yine aynı bölgede üçüncü bir eşek arabası ele geçirdi. 
   
   Oteller hedefteydi 
   Üç roketin vurduğu Filistin ve Sheraton Otellerinde en az 2 kişi yaralandı. Filistin Oteli'nin 15, 16 ya da 17'inci katlarından vurulduğu, Sheraton Oteli'nin üst katlarının camlarının kırıldığı belirtildi. Petrol Bakanlığı binasında ise yangın çıktı. 
   Polis yetkilileri, roketlerin bir eşek arabasına gizlenen roketatardan atıldığını açıkladı. Olay yerindeki bir Amerikalı asker, atılan roketlerin RPG olduğunu söyledi. Amerikalı askerler ve Irak polisi, otellerin yakınındaki Sadun sokağında, bir eşek arabasına bağlanmış 30 roket atma kapasiteli roket fırlatma rampası bulduklarını kaydetti. 
   
   21 roket vardı 
   Saldırılardan sonra bölgede yapılan aramada Türkiye ve İtalyan Büyükelçiliği'ne 30 metre mesafede 21 roket yüklü bir eşek arabası bulundu. Büyükelçiliklerin birkaç yüz metre ötesinde de yine roket yüklü bir eşek arabası daha ele geçirildi. 
   
   
   
</TEXT>
</DOC>
