<DOC>
<DOCNO> 176080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/spor/spo15.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Okan güç depoluyor    INTERLİ Okan Buruk, üç günlük tatili fırsatı bilerek, Çeşme'ye geldi. İtalya'dan arkadaşı olan işadamı İbrahim Görücüoğlu ve şarkıcı Altay'la birlikte Çiftlikköy'de yemek yiyen Okan, "Yeni sezona iyi başlamak istiyorum" diye konuştu. 
   
   Hakan' ın zor seçimi    FRANSIZ Paris Saint Germain Kulübü, İsviçre'nin Basel takımından alınan gurbetçi Hakan Yakın'ın, karşı çıkmalarına rağmen ameliyat olması halinde sözleşme imzalamayacaklarını açıkladı. Takımın doktorlarına tedavi olmayı reddeden Hakan'ın, İsviçre'ye geri döndüğü, ameliyatta ısrar ettiği öğrenildi. 
   
   Chelsea boş durmuyor    AVRUPA'NIN ünlü oyuncularına teklif yağdıran Chelsea, son olarak Inter'in Arjantinli yıldızı Crespo'ya kancayı taktı. Tatilden dönen Crespo, "Inter'de mutluyum. Gitmeyi düşünmüyorum. Barcelona ve Chelsea'nin benimle ilgilendiğini öğrendim. Ama önemsemiyorum" açıklamasını yaptı. 
   
   Balkanlar düştü    TÜRKİYE, Balkan Atıcılık Şampiyonası'nda toplam 10 altın, 5 gümüş ve 3 bronz madalya kazandı. Bulgaristan'daki şampiyonada Türkiye takım halinde trapta büyük erkeklerde gümüş, genç erkekler ve bayanlarda altın kazanırken, double trapta her 3 kategoride ve skeette de bayanlarda altın madalyayı elde etti. 
   
   Fatura kesildi    PFDK, İzmir'deki TSYD Ege Dostluk Kupası'nda Göztepe ve Karşıyaka takımları arasında yapılan maç öncesi ve sırasında çıkan olaylar nedeniyle iki kulübe de 3'er maç seyircisiz oynama cezası verdi. Olaylar sırasında Karşıyakalı bir taraftar ölmüş, onlarca kişi de yaralanmıştı. 
   
   Lejyonerler perdeyi açıyor    İNGİLTERE Premier Ligi'nde start bugün verilyor. İlk gün Tugay'ın takımı Blackburn Rovers, Wolverhamthon Wanderers'la, Mustafa İzzet'li Leicester City Southamthon'la mücadele ederken, Alpay'ın kadroda yer aldığı Aston Villa da Portsmouth deplasmanında ter dökecek. Bu karşılaşma, 14.30'dan itibaren NTV'den naklen yayınlanacak. 
   
   
</TEXT>
</DOC>
