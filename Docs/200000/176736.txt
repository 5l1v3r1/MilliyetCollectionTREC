<DOC>
<DOCNO> 176736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/soneko22.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Koçbank Başekonomisti Akçay IMF jest yaptı... 
</HEADLINE>
<TEXT>

     Koç Üniversitesi öğretim üyelerinden ve Koçbank Başekonomisti Doç. Dr. Cevdet Akçay, TL'nin değerlenmesine ilişkin, ''biz hakikaten düzeldiğimize inanıyorsak, makro dengelerin düzeldiğine inanıyorsak, TL'nin değerlenmesi lazım. Yok düzelmeden değerleniyorsa, o zaman da ciddi şekilde endişelenmemiz lazım'' dedi. 
     Koç ve Sabancı Üniversitelerinin işbirliğinde gerçekleştirilen Makro Ekonomi Politikaları Konferansı'nda ''Büyük Buhran Sırasındaki Banka Yönetimi, Regülasyon ve Finansal Dengesizlik'' oturumuna tartışmacı olarak katılan Akçay, daha sonra A.A. muhabirinin sorularını yanıtladı. 
     Geçiş dönemi ekonomilerinde, bazı şeyleri gırtlaktan aşağı ''doğru ilaç budur'' diye boşaltmanın her zaman doğru sonucu veremeyebileceğini belirterek, daha dikkatli olunması gerektiğini vurgulayan Akçay, şu görüşleri dile getirdi 
     ''IMF de bu konuda aslında bir şeyler öğrendi. IMF eski IMF değil, onu kabul etmek lazım. Çok gırtlaktan aşağı bazı reçeteleri boşaltmıyor. Ülkelerin özgün koşullarını çok daha fazla dikkate almaya başladı. Ama bizim her zaman daha iyi bilebiliyor olmamız lazım özgün koşullarımızı IMF gibi bir kurumdan. Birazcık burada sıkıntımız var gibi geliyor bana.'' Akçay, Bankacılık Düzenleme ve Denetleme Kurulu'nun BDDK çok önemli işleri çok enterasan zamanlarda yaptığını belirtirken, şunları kaydetti 
     ''Şimdi BDDK'nın üstüne çok fazla gelen insanlar var. Onu da görüyoruz. Zamanında da bir miktar gelindi. Ama kimsenin ne olup bittiğini bilemediği ve sesini dahi çıkaramadığı zamanlarda, BDDK çok önemli kararlar aldı. Böyle bir kurumun olması ve bunun otonomisi elzemdir. Yani bunsuz gidebileceğimiz hiçbir şey yok. Türkiye'nin önce bunu özümsemesi lazım. Merkez Bankası'nın bağımsızlığını çok ciddi şekilde özümsemesi lazım ve bu tür otonom kurumların varlığının niye vazgeçilmez olduğunu anlaması lazım. Yani siyasi iktidarlardan ve baskı gruplarından bunların keskin şekilde ayrılması lazım artık. Merkez Bankası bunu çok büyük ölçüde başardı. Aynı şeyin BDDK için de olması lazım.'' 
     
     TL'NİN DEĞERLENMESİ 
     Akçay, TL'sının değerlenmesine ilişkin olarak da, şu görüşleri dile getirdi 
     ''Biz hakikaten düzeldiğimize inanıyorsak, makro dengelerin düzeldiğine inanıyorsak, TL'nin değerlenmesi lazım. Yok düzelmeden değerleniyorsa, o zaman da ciddi şekilde endişelenmemiz lazım. Çünkü bunun geri dönüşü çok keskin olabilir. Böyle bakmak lazım. Aslında bu bir fikir, pozisyon durumu. Düzeldiğine inananlar için hiç endişe verici bir durum yoktur. İnanmayanlar için endişe verici bir durum vardır. Hangisine inanıyorsanız, o tarafta olmanız lazım.'' Cevdet Akçay, IMF'nin 5. gözden geçirmesine ilişkin de şunları kaydetti 
     ''IMF bence Türkiye'ye çok önemli bir jest yaptı. Yani, böyle bir jesti zaten yapması gerekebilirdi. Ama zamanı bence çok önemli. Çünkü, ilk yarının mali tablosuna baktığınızda çok parlak bir tablo yok. Parlak bir tablo ortaya çıktıkça bunu yapsaydı IMF, o zaman diyecektik ki bir ödüllendirme var ama şu anda böyle bir tablo yokken bunu yapmış olması havuç- sopa benzetmesi vardır. Yani bize önden havucu gösterdi. Aslında sopayla değil havuçla yaptırmaya çalışıyor. Bence önemli bir jest bu. Bu fırsatları heba etmemek lazım. Türkiye'yi ciddi şekilde rahatlatan birşey bu. Aksi takdirde gidip uluslarası piyasalardan bu miktarı borçlanmak zorunda kalacaktık.'' 
     
</TEXT>
</DOC>
