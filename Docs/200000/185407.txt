<DOC>
<DOCNO> 185407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/dunya/dun02.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye, asker sözü vermedi' 
</HEADLINE>
<TEXT>

      
   ABD Dışişleri Bakanı Colin Powell, Irak'a asker göndermeyi düşünen Türkiye ve diğer ülkelerin, önce BM Güvenlik Konseyi'nden çıkacak tasarının niteliğini görmek istediğini ve ABD'ye hiçbir söz vermediklerini söyledi. Powell, ABC TV'sinde, "Asker göndermeyi değerlendiren ülkeler, önce BM tasarısının neye benzeyeceğini görmek istiyorlar. Bu ülkelerden henüz verilmiş bir söz yok" dedi. 
   Powell, "Türkler bizimle ciddi bir görüşme içinde. Bu konuyu, parlamentolarına götürmek zorundalar. Bu hafta New York'ta Pakistan Cumhurbaşkanı Pervez Müşerref ile iyi görüşmelerde bulunduk. O da, asker gönderme konusunu değerlendiriyor. Bangladeş değerlendiriyor. Güney Kore, ilgisini ifade etti" diye konuştu. Powell, CNN'de katıldığı programda da, Irak'ta şu anda zaten 22 bin yabancı asker bulunduğunu, ancak uygun bir BM tasarısı kabul edilirse başka ülkelerin de askeri katkıda bulunmak isteyebileceğini söyledi. Powell, "Türkler, Bangladeşliler, Pakistanlılar buna bakıyor. Başka ülkeler de asker katkısına olumlu bakıyor. Ancak hiçbiri kesin bir söz vermedi" şeklinde konuştu. 
   Powell, Hindistan'ın asker desteği sağlamasına yönelik umudunun kalmadığını da söyledi. 
   
</TEXT>
</DOC>
