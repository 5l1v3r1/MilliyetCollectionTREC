<DOC>
<DOCNO> 151485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/guncel/gun20.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve vatandaş vergiyle barıştı 
</HEADLINE>
<TEXT>

1 milyon 800 bin kişi, Vergi Barışı'ndan yararlanmak için vergi dairelerine koştu. 6.5 katrilyon vergi alacağı taksite bağlandı 
     EVRİM ERGİN 

     Vergi Barışı'nda son gün izdihamı yaşandı. Ödemelerini son güne kadar erteleyen ve uzatma bekleyen borçlular, Maliye Bakanı Unakıtan'ın, 'uzatma yok' açıklaması ile vergi dairelerine koştular. Kuyruklarda sıra kapma yarışı yüzünden yumruklaşmalar yaşandı. Memur yetersizliğinden dolayı uzayan kuyruklar, gece geç saatlere kadar sürdü. İstanbul Vatan Caddesi'ndeki Vergi Dairesi'nde işlemler saat 24.00'te sona erdi. Vergi dairelerinin önündeki kuyruklarda zaman zaman sıra tartışmaları nedeniyle kavgalar ve yumruklaşmalar yaşandı. Vatandaşlar, kanundan tam olarak nasıl yararlanacaklarını bilmedikleri için son güne kadar beklediklerini ifade ederken, iki gündür yaşanan izdiham nedeniyle vergi dairesi çalışanları da zor anlar yaşadı. Ancak vatandaşlar uygulamadan memnun olduklarını dile getirdi. 
     
     Hedef ikiye katlandı 
     Özellikle büyük şehirlerde tapu harcı ve motorlu taşıtlar vergisi borcu bulunan vatandaşlar, son günde vergi dairelerine akın etti. 
     3.6 katrilyonluk gelir beklentisiyle başlatılan Vergi Barışı'nda 180 bin ihtilaflı vergi dosyasının çözümü hedefleniyordu. 27 Şubat'ta başlayan ve 21 Nisan'a kadar uzatılan Vergi Barışı Kanunu'ndan yararlanmak isteyenlerin sayısı dün 1 milyon 800 bine ulaştı. Yoğun ilgi nedeniyle taksite bağlanan vergi alacağı miktarı, önceki gün itibariyle 6.2 katrilyon lirayı aştı. Maliye Bakanı Kemal Unakıtan, son gün başvurularıyla birlikte toplam tutarın 6.5 katrilyonun üzerine çıkmasını beklediklerini bildirdi. 
     


GÜNCEL 


















</TEXT>
</DOC>
