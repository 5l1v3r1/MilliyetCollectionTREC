<DOC>
<DOCNO> 196145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sonspo08.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba Letonya bizden kötü, rövanşta farklı kazanırız 
</HEADLINE>
<TEXT>

     Trabzonspor Teknik Direktörü Samet Aybaba, babası Hasan Aybaba'nın adının, yapımına katkıda bulunduğu okula verilmesi dolayısıyla memleketi Osmaniye'de Vali İsa Küçük ile protokol imzaladı. 
     Samet Aybaba, Osmaniye Valiliği'nde, yapımına 100 milyar lira katkıda bulunduğu okula babasının adının verilmesi nedeniyle düzenlenen imza töreninde yaptığı konuşmada, belirli mevkilere gelen insanların öncelikli olarak memleketlerine katkıda bulunmaları gerektiğini söyledi. 
     Osmaniye'ye bir şeyler yapma konusunda kendisini borçlu hissettiğini ifade eden Aybaba, şunları kaydetti 
     ''Memleketime bir şeyler yapmak istiyordum. Borcumu ödüyorum. Bu bir başlangıç oldu. Umarım Osmaniye layık olduğu yere gelir. 
     Osmaniye, maalesef her konuda Türkiye'nin gerisinde kalmıştır. Osmaniye'nin maddi ve manevi desteğe, sevgiye ihtiyacı var. Osmaniye'yi önümüzdeki yıllarda daha iyi konumda görmek istiyoruz.'' 
     
     ŞENOL GÜNEŞ ÇOK YETENEKLİ 
     Aybaba, gazetecilerin, ''Milli Takım teknik direktörlüğüne adının geçtiği'' yönündeki sorularına, ''Şenol Güneş'i çok yetenekli buluyorum. Görevine devam ediyor. Anlaşması Haziran ayında sona eriyor. Her Türk antrenörünün hedefi Milli Takım'da görev yapmaktır. Futbol Federasyonu da istiyorsa niye olmasın'' şeklinde yanıt verdi. 
     Milli Takım'ın Letonya karşısındaki yenilgisiyle ilgili olarak da Aybaba, ''Rakibimiz bizden kötü. Bu tip müsabakaları iki maç üzerinden değerlendirmek lazım. Rövanşta farklı kazanırız'' şeklinde konuştu. 
     Trabzonspor ile ilgili sorular üzerine de Aybaba, Ocak ayında kongre yapılacağını, yönetimin oluşmasının ardından ara takviyeler gerçekleştireceklerini ve önlerini daha iyi göreceklerini söyledi. 
     Hedeflerini her zaman şampiyonluk olarak belirlediklerini, ancak, kulübün geçmiş yıllarda kriz yaşadığını ve bunun olumsuzlarının yavaş yavaş atlattıklarını belirten Aybaba, ''İlk önce şampiyonlar ligine katılmayı hedefledik. İyi gidiyoruz, takımın çizgisi de iyi'' dedi. 
     Aybaba, transferi sık sık gündeme gelen Gökdeniz ile ilgili olarak da iki yıllık anlaşmasının bulunduğunu hatırlatarak, ''Bırakmak istemiyoruz'' dedi. 
     İkinci Lig B Kategorisi C Grubu'nda mücadele eden Osmaniyespor'a maddi açıdan ve futbolcu transferiyle ilgili yardım konusundaki sorular üzerine de Aybaba, şunları söyledi 
     ''Osmaniyespor'da istikrarlı bir tarz yok. Oyuncu isteniyor mu bilinmiyor. Futbolcu transferinde 3-4 oyuncu söyledim. Ama, ciddiyet olmadığı için olumlu bir gelişme yaşanmadı. Ocak ayındaki transferde yardımcı olurum. Ancak, ciddi olunmalı.'' 
     
     VALİ KÜÇÜK'TEN DESTEK ÇAĞRISI 
     Vali İsa Küçük de Osmaniye'de ilköğretim ve lise düzeyinde sorunlar yaşandığını, sınıflarda ortalama 58 öğrencinin eğitim-öğretim gördüğünü ifade ederek, bunu 30'lara düşürmeyi hedeflediklerini kaydetti. 
     Küçük, ihtiyaç duyulan 35 ilköğretim okulu için yaklaşık 35 trilyon liralık bir yatırım gerektiğini ifade ederek, ''Daha iyi eğitim ve öğretim için hayırseverlerin desteğini bekliyoruz. Aybaba, çok anlamlı ve örnek bir davranış gösterdi. Bu vesileyle çağrımızı yineliyoruz'' dedi. 
     Samet Aybaba, İl Milli Eğitim Müdürü Mehmet Ayan'ın da hazır bulunduğu törenin ardından, merhum Hasan Aybaba'nın adının verileceği Raufbey Mahallesi'ndeki 21 derslikli Anadolu Öğretmen Lisesi'ni ziyaret etti, öğrencilerle sohbet etti. 
     Öğrencilere, sorunlarının çözümü konusunda katkıda bulunacaklarını ve bu konudaki taleplerini kendisine iletmelerini isteyen Aybaba, ''Her türlü sorunlarınızla ben ilgileneceğim'' dedi. 
     
</TEXT>
</DOC>
