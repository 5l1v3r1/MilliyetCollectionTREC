<DOC>
<DOCNO> 195124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sontur35.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çılgın aşık dehşet saçtı 
</HEADLINE>
<TEXT>

     Bursa'nın merkez Osmangazi ilçesinde, kız arkadaşıyla tartışan 17 yaşındaki bir genç, pompalı tüfekle evinin balkonundan çevreye rasgele ateş açtı. 
     Alınan bilgiye göre, Tophane Endüstri Meslek Lisesi son sınıf öğrencisi A.K 17 , kız arkadaşı S.A 17 ile tartıştığı gerekçesiyle babası İlhan K'ye ait pompalı tüfekle Ahmetpaşa mahallesi Okul sokak Konuk apartmanındaki evlerinin balkonuna çıkarak çevreye ateş etti. 
     Yaklaşık 2 saat boyunca 5. kattaki evlerinin balkonundan rasgele 13 el ateş eden genç, kız arkadaşı S.A'nın olay yerine getirilmesine rağmen, teslim olmamakta direndi. 
     Bursa Emniyet Müdürlüğü Özel Hareket Şube Müdürlüğü'ne bağlı bir tim ile Çevik Kuvvet Şube Müdürlüğü ''Gaz Timi'', olay yerine getirilerek, apartman girişinde hazır bekletildi. 
     Bu arada, A.K'nin tüfeğinden çıkan saçmalardan biri Merkez Haber Ajansı muhabiri Bülent Civanoğlu'nun sağ ayağına isabet etti. 
     Civanoğlu, Bursa Devlet Hastanesi'ne kaldırılarak tedavi altına alındı. 
     Psikolojik tedavi gördüğü öğrenilen A.K, yaklaşık 2 saat sonra ''teslim olacağını'' söyleyerek, polislerden apartman girişini boşaltmalarını istedi. 
     Elindeki tüfekle sokağa çıkan ve yeniden ateş etmeye başlayan A.K, Asayiş Şube Müdürü Aydın Balkanlı ve Özel Harekat Şube Müdürlüğü'nden bir polis memuru tarafından güçlükle etkisiz hale getirildi. 
     A.K, Bursa Devlet Hastanesi'nde tedavi altına alındı. 
     
</TEXT>
</DOC>
