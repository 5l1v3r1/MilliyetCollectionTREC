<DOC>
<DOCNO> 167667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sontur04.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökhan Özen Akdeniz'de kayboldu... 
</HEADLINE>
<TEXT>

     KKTC'de dün akşam üzeri jet-ski ile denize açılan pop müzik sanatçısı Gökhan Özen kayboldu. Sahil Güvenlik ekipleri bir sonuca ulaşamayınca, Türkiye'den kalkan iki askeri helikopter de arama çalışmalarına katıldı. Havanın kararması nedeniyle ara verilen arama çalışmaları bu sabah erken saatlerde yeniden başladı. 
     Gökhan Özen'in menejeri Selçuk Turna, kaldıkları Deniz Kızı Hotel'de yaptığı açıklamada, Gökhan Özen ve Serkan Kula ile birlikte jet-ski ile denize açıldıklarını ve kendisinin kullandığı jet-skinin benzini azalınca saat 18.00 dolaylarında otele döndüğünü belirterek, Özen ve Kula'nın gelmemesi üzerine botla aramaya çıktıklarını söyledi. 
     Aramalarından bir sonuç alamayınca durumu Sahil Güvenlik'e bildirdiklerini kaydeden Selçuk Turna, ''Benim tahminime göre benzini bitmiş bir şekilde kurtarılmayı bekliyor'' dedi. 
     Selçuk Turna, saat 03.00 sularında ise ifadesi alınmak üzere Girne Polis Müdürlüğü'ne götürüldü. 
     Gökhan Özen'in ailesi ile DMC Müzik Direktörü Ercan Saatçi'nin de bu sabah KKTC'ye gelecekleri bildirildi. 
     Jet-ski'lerin depoları tam dolu olduğunda, yaklaşık 2-2,5 saat süreyle yol alabileceği belirtildi. 
     
</TEXT>
</DOC>
