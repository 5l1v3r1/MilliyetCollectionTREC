<DOC>
<DOCNO> 161213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/soneko03.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Mann Şahdeniz doğalgazı Türkiye'ye giren en ucuz gaz olacak 
</HEADLINE>
<TEXT>

     ABD Başkanı George Bush'un Hazar Havzası Özel Temsilcisi Steven Mann, Şahdeniz doğalgazının Türkiye pazarına giren en ucuz gaz olacağını bildirdi. 
     Mann, 10. Hazar Petrol ve Doğalgaz Fuarı'na katılmak için geldiği Bakü'deki temaslarını tamamladıktan sonra Hyatt Regency'de düzenlediği basın toplantısında, Şahdeniz doğalgazının alımı konusunda Türkiye'nin ''samimi'' olduğunu belirterek, Ankara'da üst düzeyde yetkililerle gerçekleştirdiği görüşmelerde projeye güçlü destek verildiğini gördüğünü kaydetti. 
     Azerbaycan'daki temasları çerçevesinde Cumhurbaşkanı Haydar Aliyev tarafından da kabul edildiğini belirten Mann, görüşmede ABD'nin, Hazar havzası enerji kaynaklarının kullanımı konusunda verdiği güçlü desteğini bir kez daha Aliyev'e ilettiğini söyledi. 
     Irak'ta yaşanan gelişmelerle ilgili bir soru üzerine Mann, bu gelişmelerin Bakü-Tiflis-Ceyhan BTC ve diğer bölgesel projeleri etkilemeyeceğini belirterek, Hazar bölgesindeki uzun süreli projelere büyük yatırımların yapıldığını kaydetti. 
     BTC projesinin güvenliğinin hükümetlerin sorumluluklarında olduğunu ifade eden Mann, bu süreçte sadece tavsiye niteliğinde önerilerde bulunduklarını ve edindikleri tecrübeleri paylaştıklarını ifade etti. 
     Rusya'nın Bakü-Tiflis-Erzurum BTE doğalgaz boru hattı projesine bakış açısının sorulması üzerine Mann, Şahdeniz projesinin Azerbaycan'ın çıkarlarına uygun olduğunu belirterek, bu sürecin işlediğini söyledi. 
     
     ABD-İRAN İLİŞKİLERİ 
     Basın toplantısında ayrıca, ABD-İran ilişkilerini de değerlendiren Mann, ülkesinin İran'a karşı bugüne kadar izlediği siyasette bir değişiklik olmadığını belirtti. 
     İran'ın katılacağı bölgesel projelere sıcak bakmayacaklarını ve bu ülkenin yabancı yatırımcılar için uygun yer olmadığını savunan Mann, ''İran ile çalışan yabancı şirketler ABD'nin baskılarına maruz kalabilir. Yatırım yapmak isteyenler için bu ülkeden daha cezbedici yerler var'' dedi. 
     İran'ın kitle imha silahlarının kullanımı, uluslararası terörizme sağladığı destek ve Ortadoğu'da oynadığı rol gibi konulardan duydukları rahatsızlığı yıllarca dile getirdiklerini ifade eden Mann, tüm bunların, ülkesinin İran siyasetinin temelini teşkil ettiğini kaydetti. 
     
     BÜYÜKELÇİ WILSON 
     Basın toplantısına katılan ABD'nin Bakü Büyükelçisi Ross Wilson da, bir gazetecinin, Amerikan yönetiminin Cumhurbaşkanlığı seçimlerinde Musavat Partisi lideri İsa Kamber'i destekleyeceğine yönelik gazetelerde yer alan bazı haberleri anımsatması üzerine, ''ABD'nin, Azerbaycan'daki Cumhurbaşkanlığı seçimlerinde desteklediği bir aday yok'' dedi. 
     
</TEXT>
</DOC>
