<DOC>
<DOCNO> 179880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/dunya/dun01.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Entellere alerjisi var 
</HEADLINE>
<TEXT>

   Uzmanlara göre Başkan Bush, otoriter, saldırgan, entelektüellere karşı önyargılı bir kişilik geliştirdi 
      DIŞ HABERLER SERVİSİ 

   
   İngiliz psikolog Oliver James, ABD Başkanı George W. Bush'un kişiliğini ve davranışlarını analiz etti. James'e göre, ilk gençliğinde babasının başarılarının gölgesinde kalan ve çocukluğu annesinin yoğun baskısı altında ezilerek geçen Başkan Bush, yetişkinlik döneminde önce alkole sarıldı, sonra kendini dine verdi ve otoriter, öfkeli ve saldırgan bir kişilik geliştirdi. Bush özellikle entelektüellere, toplumdan farklı sosyal gruplara ve 68 kuşağının öncülük ettiği değerlere önyargıyla yaklaşıyor. 
   İngiliz The Guardian gazetesinde yer alan analize göre, George W. Bush, eski Başkan Baba Bush'un gölgesinden asla kurtulamadı, kendini ona kanıtlamak için yaşadı. Bu baskı altında ezilen ABD Başkanı, Yale Üniversitesi'ndeki yıllarında, ailesindeki baskın "mükemmel Amerikan vatandaşı" figürüyle dalga geçer gibi davrandı. Yale'den arkadaşları, Bush'un, bir keresinde şık bir partide orta yaşlı bir kadının yanına giderek, "50 yaşından sonra seks nasıl söyle bakalım" dediğini anlatıyor. ABD Başkanı, 25 yaşındayken de alkollü araba kullanırken yaptığı kazanın ardından babasına, "Duydum ki beni arıyormuşsun. Erkek erkeğe dövüşelim mi " diye bağırdı. Psikolog James'e göre, küçük kızı Robin kan kanserinden öldükten bir gün sonra golf derslerine devam eden, aile arasında yapılan basit beysbol karşılaşmaları için bir "performans grafiği" tutarak kardeşler arasında rekabet yaratan anne Barbara Bush'un otoriter ve soğuk tavrı da Başkan Bush'un kişiliğinde etkili oldu. 
   
   Batıl inançlı 
   Oliver James'e göre Bush, tüm bunların sonucu olarak önce alkole, sonra dine sarıldı ve otoriter, aşırı kuralcı ve disiplinli bir kişilik geliştirdi. Bush, "meşru" saydığı hedeflere yönelik tehlikeli boyutlardaki düşmanlığı, 68 kuşağının öne çıkardığı değerlerden nefret etmesi, toplum tarafından itilen gruplara yönelik önyargıları, kürtaj karşıtlığı ve batıl inançlarıyla, otoriter kişiliğin tüm özelliklerini gösteriyor. 
   
   
</TEXT>
</DOC>
