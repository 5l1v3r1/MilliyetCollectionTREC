<DOC>
<DOCNO> 155366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/soneko42.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Ali Coşkun'dan "yemek" açıklaması... 
</HEADLINE>
<TEXT>

     Sanayi ve Ticaret Bakanı Ali Coşkun, bir gazetede hafta başında yer alan haber ve fotoğrafların, bir eğlence ve kutlamayla ilgili olmadığını, Gaziantep Sanayi Odası'nın ev sahipliğinde TOBB Sanayi Odaları Konsey toplantısı sonrasında ''rutin olarak turistik bir otelde verilen yemeğe'' ait olduğunu bildirdi. 
     Coşkun, Gaziantep Sanayi Odası'nın ev sahipliğindeki Konsey toplantısı sonraki verilen yemekle ilgili haber ve fotoğraflar üzerine yazılı bir açıklama yaptı. 
     Coşkun açıklamasında, odalar ve borsaların, ilgili kanun gereği Sanayi ve Ticaret Bakanlığı'nın gözetimi altındaki meslek örgütleri olduğunu hatırlatırken, bakanlığı ve kendisinin sanayi odasının organize ettiği faaliyetlerde bulunmuş olmasının, anlayışla karşılanması gereken olağan bir hadise olduğunu bildirdi. 
     ''Hal böyle iken, kendi içinde yemekli bir toplantının üç gün süren abartılı bir yayın polemiğine konu edilmesi, şahsımı derin üzüntüye sevk etmiştir'' diyen Coşkun, şunları kaydetti 
     ''Zira ben ne bu toplantıda ve ne de bir başka yer ya da toplantıda, kesinlikle alkollü içki içmedim. Esasen alkollü içki, hayatım boyunca hiç kullanmadım. Hazır bulunduğum bu toplantıdaki kimi kontrolsüz davranışların da, ne iştirakçisi ve ne de özendiricisi olmadım. 
     Elbette deprem tüm milletimizi olduğu gibi, beni de derinden yaralamıştır. Haber aldığımda deprem bölgesine saat 06.00 sularında ilk ulaşan bakan benim. O yemeğe katılan TOBB başkanının kararlılığı ile oda ve borsa üyelerinin deprem bölgesine 500 konut yapma taahhütleri ve benim bu organizasyona desteğim, eminim çoğu hamaset söylemcilerinin gözyaşlarından değerlidir.'' ''Çeşitli zamanlarda çekilen fotoğrafların seri halde monte edilerek ve uydurma konuşma metinleri oluşturarak yayınlanmasının habercilikle bağdaşan yönünü anlamakta sıkıntı çektiğini'' de ifade eden Coşkun, şunları kaydetti 
     ''Basın Kanunu'na aykırı olarak, bir siyasi örgütün yayın organı gibi davranıp hükümeti ve partiyi yıpratmayı amaçlayan, asli unsurları gizlenerek ya da örtülerek anlam kaymalarına meydan verecek şekilde yapılandırılan haberleri ve yayımını, içerdiği haksız ve saldırgan usulleri nedeniyle kınıyorum. 
     Üç ayrı bağımsız sivil toplum örgütü tarafından yılın bakanı olarak seçilen şahsımın, böylesine acı bir deprem felaketinin ardından milletin duygusallığını istismar ederek siyasi malzeme olarak kullanılmasını, ancak maksatlı olduğu düşüncesi ile anlamak mümkün olabilir.'' 
     
</TEXT>
</DOC>
