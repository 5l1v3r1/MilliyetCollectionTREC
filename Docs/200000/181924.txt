<DOC>
<DOCNO> 181924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/soneko23.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Motorlu araç üretimi yüzde 71 arttı... 
</HEADLINE>
<TEXT>

     Türk otomotiv sektörü, Ağustos'ta ve yılın 8 aylık döneminde, üretim, ihracat ve iç pazar satışlarını hızla artırdı. 
     Otomotiv Sanayii Derneği OSD verilerine göre, toplam motorlu araç üretimi geçen yılın aynı dönemine göre, Ağustos'ta yüzde 71 artışla 27 bin 7'ye, 8 aylık dönemde de yüzde 57 artışla 322 bin 578 adete yükseldi. 
     Üretimdeki artış, iç pazarda talebin kısmen canlanmasının yanı sıra ihracatın da artarak devam etmesinden kaynaklandı. 8 aylık otomobil üretimi, 2002 yılının aynı dönemine oranla yüzde 36 oranında artarak 166 bin 460 adet oldu. 
     Ocak-Ağustos döneminde, üretim artışı minibüste yüzde 92, kamyonette yüzde 89, büyük kamyonda yüzde 59, otobüste yüzde 57, midibüste yüzde 27 oranında gerçekleşti. Küçük kamyonda ise üretim yüzde 13 oranında azaldı. 
     Bu dönemde, traktör üretimi iç pazardaki talebin yanı sıra ihracatın da artışıyla yüzde 178 artarak 18 bin 304 adet oldu. 
     
     İHRACATÇILARIN YÜZÜ GÜLÜYOR 
     Türkiye'nin 8 aylık toplam motorlu araç ihracatı yüzde 49 artışla 224 bin 119 adete çıktı. 
     Geçen yılın aynı döneminde, sektörün toplam ihracatı 150 bin 224 adet olarak gerçekleşmişti. 
     Bu yıl Ocak-Ağustos döneminde otomobil ihracatı yüzde 30 artışla 130 bin 933'e, ticari araç ihracatı yüzde 84 artışla 85 bin 696'ya, traktör ihracatı yüzde 175 artışla 7 bin 490'a yükseldi. 
     Uludağ İhracatçı Birlikleri'nin verilerine göre, 2003 yılı Ocak-Ağustos dönemi sektör ihracatı 2002 yılı aynı dönemine göre yüzde 55 artışla 4.1 milyar doları buldu. 
     8 aylık dönemde Oyak Renault 55 bin 188 adet otomobil, Tofaş 26 bin 935 adet otomobil ve 27 bin 379 adet hafif ticari araç olmak üzere toplam 54 bin 314 adet hafif araç, Ford Otosan 47 bin 81 adet hafif ticari araç, Toyota ise 40 bin 603 adet otomobil ihraç etti. 
     
     İÇ PAZAR SATIŞLARI 
     İç pazardaki toplam taşıt aracı satışları 8 aylık dönemde yüzde 97 artışla 180 bin 406'ya ulaştı. Geçen yılın aynı dönemindeki toplam satışlar 91 bin 793 olmuştu. 
     Ocak-Ağustos dönemi otomobil satışları yüzde 67 artışla 95 bin 411 adet olarak gerçekleşirken, ithalatın pazar payı yüzde 67 olarak belirlendi. 
     Ağustos'taki otomobil satışları, 2002 yılı Ağustos ayı satışlarına göre yüzde 131 artışla, 16 bin 896 adet oldu. Bu artışla ulaşılan rakam 2000 yılı Ağustos ayı satışlarının sadece yüzde 41'ini oluşturdu. 
     
</TEXT>
</DOC>
