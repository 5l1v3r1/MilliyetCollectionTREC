<DOC>
<DOCNO> 199228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sondun18.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
"İzzet İbrahim yakalanmış ya da öldürülmüş olabilir" 
</HEADLINE>
<TEXT>

     Irak Geçici Hükümet Konseyi GHK üyesi Muvaffak El Rubai, eski Irak rejiminin iki numaralı adamı İzzet İbrahim'in Amerikan güçlerinin operasyonunda yakalanmış ya da öldürülmüş olabileceğini söyledi. 
     Amerikan güçleriyle temas halinde olduğunu ifade eden El Rubai, İzzet İbrahim'in, Amerikan güçlerinin dün gece ihbar üzerine Kerkük'te başlattığı büyük operasyonda yakalanmış ya da öldürülmüş olabileceğini belirtti. 
     Kerkük'teki bir polis yetkilisi, AFP'ye yaptığı açıklamada, Amerikan ordusunun, İzzet İbrahim'i yakalamak için Kerkük civarında çok büyük bir operasyon düzenlediğini bildirmişti. 
     Amerikan ordusu, geçen ay, askerleri hedef alan saldırılarla doğrudan ilgisi olduğunu bildirdiği İbrahim'in başına 10 milyon dolar ödül koymuştu. 
     Amerikan güçleri, İbrahim'in eşiyle kızını Samarra'da yakaladığını açıklamıştı. 
     
</TEXT>
</DOC>
