<DOC>
<DOCNO> 165483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/guncel/gun01.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tutanaklardan MGK krizi 
</HEADLINE>
<TEXT>

Mesut Yılmaz'ın Yolsuzluk Komisyonu'na verdiği ifadenin tutanakları "Ecevit duygusal davrandı". "Dalgalı kura gönülsüz geçtik". "MİT'in ilişkilerini Türkiye'de eski başbakan da yeni başbakan da bilmez" 
     ANKARA Milliyet 

     ANAP eski Genel Başkanı Mesut Yılmaz'ın TBMM Yolsuzlukları Araştırma Komisyonu'na verdiği ifadenin tutanakları 19 Şubat'ta Türk ekonomisinin büyük krize girmesine neden olan Milli Güvenlik Kurulu'nun perde arkasını ortaya koydu. Yılmaz'ın ifadelerinin satırbaşları şöyle 
     
     Ecevit fevkalade duygusal 
     "O gün mutad bir toplantı vardı. Cumhurbaşkanı başbakana ağır şekilde tarizde bulundu. Hüsamettin Özkan tepkide bulundu. Cumhurbaşkanı alın okuyun diye Anayasa kitapçığını itti. Atma olayı yok. Başbakan ayağa kalktı. Toplantıya devam edemeyeceğini söyledi. Cumhurbaşkanlığı'nın basın odasında açıklama yapmayı düşündü. Arabayı durdurdu. Bunun yanlış olduğunu, eğer gerekiyorsa kendi makamında yapması gerektiğini söyledim. Makul gördü. Başbakanlık'ta Özkan'ın katılımıyla durum değerlendirmesi yaptık. 
     Ben mümkün olduğu kadar olayı hafifletmesinin daha doğru olacağını telkin ettim. Fakat fevkalade duygusal tepki içindeydi. O tepkiyle basın toplantısı yaptı, tahmin etmediğimiz bazı ileri ifadeler kullandı. Zannediyorum bugün kendisi geriye doğru değerlendirdiği zaman o basın toplantısındaki ifadelerinin doğru olmadığını, ekonomiyi yanlış etkilediğini kabul eder. 
     
     Dalgalı kura gönülsüz geçiş 
     Başka çıkış yolu yoktu, değerlendirmeleri dinledik ve sonunda gönülsüz ama kaçınılmaz olarak dalgalı kura geçilmesini kararlaştırdık. 
     
     Başbakan bilmez 
     Emin olun bir başbakan MİT'in hangi kanun dışı kişilerle işbirliği yaptığını bilmez. Bugünkü başbakan da bilmez dünkü de. Alaattin Çakıcı'nın MİT'le resmen ilişkisi olacağına inanmıyorum, ama MİT'te görevli bazı kişiler, bazı birimler onu bazı olaylarda kullanmış olabilir. Bilgiye istinaden söylemiyorum. 
     Çete liderlerinin yurtdışından Türkiye'ye getirilmesinde hiç müdahil olmasaydım MİT ile Emniyet arasında özel birim koymasaydım bu adamların hiçbiri yakalanıp Türkiye'ye gelmezdi. Çünkü maalesef bunların kolları devletin içine sızmıştır. Bütün risklerini biliyorum. Yani bana komplo hazırlanacağını, düşman kazanacağımı biliyordum. 
     
     Örtülüden para verdim 
     Tantan'a dedim ki 'bizimle ilgili şeylerin üzerine gidiyorsun, git. Bunlarla ilgili elinde varsa sonuç ortaya çıkar, yoksa görevi bırak.' Onu görevden almam bu konuşmadan bir ay sonradır. Çeteyle mücadelede bunu yapmaya çalıştım. Her türlü imkanı sağladım, örtülü ödenekten para verdim. Özel villa tahsis ettim, bütün ihtiyaçlarını karşıladım ancak o şekilde netice alınmıştır. Eğer o yazılar emniyet koridorlarında dolaşsaydı hiçbirinden netice çıkmazdı. 
     

</TEXT>
</DOC>
