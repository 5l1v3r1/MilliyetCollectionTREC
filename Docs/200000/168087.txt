<DOC>
<DOCNO> 168087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sontur03.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmaristeki orman yangını kuzey bölgesinde kontrol altına alındı 
</HEADLINE>
<TEXT>

     Muğla'nın Marmaris ilçesinde çıkan ve rüzgarın da etkisiyle büyüyen orman yangını kuzey bölgesinde kontrol altına alındı. 
     Muğla Orman Bölge Müdürlüğü yetkililerinden alınan bilgiye göre, yangının doğuda kontrol altına alınması amacıyla takviye ekipler gönderildi. 
     İzmir, Denizli ve Isparta Orman Bölge Müdürlüğü'nden 300 işçi bölgeye hareket etti. 
     Bu arada, Jandarma Tabur Komutanlığı'ndan da 60 kişilik askeri gücün hazır bekletildiği, askerlerin önümüzdeki saatlerde sevk edileceği açıklandı. 
     Kuzeyde yangının kontrol altına alındığını ifade eden yetkililer, doğuda ise rüzgarın etkisinin azalmasıyla alevlerin ilerlemesinin yavaşladığını söyledi. 
     Yetkililer, 8 dozerle yol açma çalışmalarının sürdüğünü kaydetti. 
     Söndürme çalışmalarına 200 orman işçisi, 30 arozöz, ve Aksaz Deniz Üssü Komutanlığı'ndan 147 askerin katıldığını belirten yetkililer, sabahın ilk ışıklarıyla 6 helikopter ve 2 uçağın da söndürme çalışmalarına katılacağını ifade ettiler. 
     
</TEXT>
</DOC>
