<DOC>
<DOCNO> 159173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/yasam/yas02.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sıra kuzenlerimle gezen adamlarda' 
</HEADLINE>
<TEXT>

Erkeklerle dolaştıkları 'dedikodusu yüzünden' amca kızlarını öldüren ve bagaja koyup polise giden Murat Akgül, "Hesabım daha bitmedi" dedi 
     CEM BAKIRCI Erzurum DHA 

     Erzurum'da erkeklerle dolaştıkları dedikodusu yüzünden okula gitmesine ön ayak olduğu biri lise öğrencisi 18 yaşındaki iki amca kızını bıçaklayarak öldüren Murat Algül 29 , cesetlerden birini otomobilinin bagajına koyarak karakola gitti. Algül, soğukkanlılıkla kuzenleri Leyla ve Emine Algül'ü öldürdüğünü itiraf ederken "Namus meselesi hesabım bitmedi. Onlarla gezen adamları bulamadım" dedi. 
     İşsiz olduğu belirtilen ve Aşağı Sanayi Mahallesi'nde oturan Algül, dedikoduları araştırmak için önceki gece Cumhuriyet Lisesi ikinci sınıf öğrencisi Leyla Algül'ü "Gel biraz konuşalım" deyip otomobile bindirdi. 
     
     17 yerinden bıçakladı... 
     Amcasının kızını 22.30'da Çevre Yolu'na götüren Algül, ıssız bir yerde durdu. Yanındaki şişeden bir miktar alkol alan Algül, ailesinin razı olmamasına karşın okuması için liseye yazdırdığı Leyla'ya "Niçin ders çalışmıyor, erkeklerle geziyorsun " diye sordu. Çıkan tartışma sonrası Leyla'yı 17 yerinden bıçaklayarak öldüren Algül, genç kızın cesedini bagaja koydu. 
     
     Bagajdaki cesedi gösterdi 
     Algül daha sonra eşinden boşanan diğer amcasının kızı Emine'nin evine giderek yine konuşma bahanesiyle otomobiline aldı. Yine Çevre Yolu'na giden Algül, önce genç kadına Leyla'nın bagajdaki cesedini gösterdi. "Sizin yüzünüzden sokağa çıkamaz oldum. Utanmıyor musunuz " diyen Algül, kanlı bıçağını bu kez Emine'ye sapladı. 
     
     'Pişman değilim' 
     Genç kadının cesedini de tren yolunun kenarına bırakan Algül, soğukkanlılıkla Şehit Fatih Bodur Polis Merkezi'nden içeri girdi. Elbiseleri kanlı, yüzünde tırnak izleri bulunan Algül, "Namus meselesi yüzünden iki amcamın kızını öldürdüm. Cesedin biri otomobilimin bagajında, diğeri tren yolunun kenarında" dedi. Emniyet Müdürlüğü Ağır Suçlar Büro Amirliği ekipleri tarafından gözaltına alınan Algül, "Pişman değilim. Bu bir namus meselesidir. Hesabım daha bitmedi" diye konuştu. 
     

</TEXT>
</DOC>
