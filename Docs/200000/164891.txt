<DOC>
<DOCNO> 164891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sondun18.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta doğalgaz hattında patlama 
</HEADLINE>
<TEXT>

     Irak Petrol Bakanlığı'ndan bir yetkili, önceki gün Bağdat'ın kuzeybatısında meydana gelen patlama ve çıkan yangında, daha önce sanıldığı gibi petrol boru hattı değil, doğalgaz boru hattının zarar gördüğünü bildirdi. 
     Bakanlığın planlama ve araştırma bölümü başkanı Nebil Lamuza, doğalgaz boru hattında meydana gelen ve enerji üretimine zarar veren hasarı tespit çalışmalarının başladığını belirterek, boru hattı onarımının 3-5 gün sürmesinin beklendiğini kaydetti. 
     Lamuza, daha önce açıklamalarda bulunan yerel Iraklı yetkililer gibi, patlamaya sabotajın yol açtığını belirtirken, bölgedeki Amerikalı askeri yetkililer olayın sabotaj olduğunu henüz doğrulamadı. 
     Nebil Lamuza, Bağdat'ın yaklaşık 140 kilometre kuzeybatısında çölde patlamanın meydana geldiği doğalgaz boru hattıyla paralel seyreden, ülkenin kuzey ve güney petrol sahaları arasındaki bağlantıyı sağlayan petrol boru hattının ise zarar görmediğini belirtti. 
     
</TEXT>
</DOC>
