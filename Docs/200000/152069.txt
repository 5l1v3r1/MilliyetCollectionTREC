<DOC>
<DOCNO> 152069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sondun35.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum polisi, geçişlerde Derinya olaylarına "karışan isimleri" arıyor 
</HEADLINE>
<TEXT>

     KKTC Bakanlar Kurulu'nun aldığı karar uyarınca KKTC ile Rum kesimi arasındaki geçişlerin dün itibariyle günübirlik serbest bırakılması, Rum polisini de harekete geçirdi. 
     Rum polisi, ''provokasyon olasılığı'' gerekçesiyle kamuya açık yerlerde güvenlik önlemlerini artırdı. 
     Rum makamları, KKTC ile sınır noktalarında, Türkçe bilen polis ve asker görevlendirdi. Denetim için de polis sayısı artırıldı. Ledra Palace, Beyarmudu ve İkibuçuk Mil sınır kapılarında, dün sabah itibariyle çok sayıda Rum polisi ve güneye geçenlerin kimlik araştırmasını yapan İçişleri Bakanlığı çalışanları görevlendirildi. 
     Dünkü kontroller sırasında, Türkiye kökenli olduğu belirtilen 100 KKTC vatandaşının Rum kesimine geçmesine izin verilmedi. Rum sınır kapılarının da bugün itibariyle online sisteme geçeceği açıklandı. 
     Bu arada edinilen bilgiye göre, Rum makamları, KKTC'den Rum tarafına geçiş yapanlar arasında, 1996 Ağustos ayında KKTC'nin Gazimağusa kenti yakınlarındaki Derinya'da meydana gelen sınır olayına karıştığını iddia ettiği kişileri arıyor. 
     Bu kişilerin, Tasos İshak ve Solomos Solomu isimli Rumların ölümünden sorumlu olduğunu iddia eden Rum makamları, ''olaylara karıştığı tespit edilen bu kişileri'', Rum tarafına geçtikleri an tutuklayacak. 
     Rum makamları ayrıca, ''şüpheli'' davranışlarda bulunan KKTC vatandaşlarının Rum kesimine geçişlerini engellemeyecek, ancak bunları Rum tarafında sıkı takibe alacak. 
     Rum Polisi Operasyon Şubesi Müdür Yardımcısı Sotiris Haralambus, ''Rum polisinin ilk andan itibaren çok sayıda polis memuru görevlendirerek, derhal harekete geçtiğini, önlemlerin gece ve gündüz, üst düzeyde tutulacağını'' söyledi. 
     Haralambus, ''halen Rum Polis Genel Müdürlüğü'nde Operasyon Dairesi kurulduğunu ve bu birimin Güney Kıbrıs'ın hayati bölgelerindeki kolluk hizmetlerini düzenlediğini'' kaydetti. 
     Öte yandan, Rum Adalet ve Kamu Düzeni Bakanı Doros Theodoru, KKTC'ye geçen Rumlara, ''ellerinden geldiğince Rum yönetiminin devletlik varlığını korumaları ve bölünmüşlüğü tanımamaları'' çağrısında bulundu. Theodoru, ''Başka bir devletin kişiler tarafından değil, devletler tarafından tanınabileceği'' görüşünü ortaya koydu. 
     





</TEXT>
</DOC>
