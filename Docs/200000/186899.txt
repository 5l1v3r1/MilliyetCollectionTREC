<DOC>
<DOCNO> 186899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/guncel/agun.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Burgazada alev alev 
</HEADLINE>
<TEXT>

   İstanbul'un akciğeri Burgazada, yangına teslim oldu. Öğle saatlerinde başlayan yangın, lodosun da etkisiyle çamlık alana sıçradı ve ormanlık alanın yarısını kül etti 
   
   Yangın nedeniyle adada büyük panik yaşandı. Kadın ve çocuklar, iskeleye akın edip, adadan uzaklaşmak istedi. Alevler, ancak 21.00 sıralarında söndürülebildi 
      
   Burgazada'da dün itfaiye kayıtlarına göre saat 14.10'da, ada sakinlerine göre 13.00 sıralarında çöplüğün bulunduğu Kalpazankaya'nın üst bölgesinde çıkan yangın, şiddetli lodosun da etkisiyle kısa sürede çamlık alana sıçradı. Ardından adanın büyük bölümünde etkili oldu. Birkaç saatte Burgazada'daki ormanlık alanın yarısı yandı. Hıdır Tunçdemir 55 adlı bir kişi kalp krizinden hayatını kaybederken, Adalar Belediye Başkanı Coşkun Özden, 12 evin yandığını söyledi. Orman Bölge Müdürü Faruk Çebi, "Adanın tamamı 125 hektar, ormanlık alan 87 hektar. Yanan alan 40 hektar" dedi. Adalar Kaymakamı F. Orhan Arasan da "Maalesef ormanlık alanın yarısını kaybettik" açıklamasını yaptı. Yangın, ancak saat 21.00 sıralarında kontrol altına alındı. 
   
   BÜYÜK PANİK YAŞANDI 
   Büyük paniğin yaşandığı adada kadınlar, hastalar ve çocuklar vapurlarla adayı terk ederken, erkekler yangın kurtarma çalışmalarına katıldı. Askeri birliklerin de kazma ve küreklerle katıldığı söndürme çalışmalarına, vatandaşlar da su taşıyarak destek verdi. 
   Duman nedeniyle göz gözü görmediği adada, insanlar yakınlarını bulmakta zorluk çekti. İstanbul'un akciğerlerinden olan Burgazada'daki yangına ilk müdahaleyi ada itfaiyesi yaptı. Ardından İstanbul itfaiye ekibi takviye olarak bölgeye gitti. İzmir ve Marmaris'ten de helikopterler bölgeye sevk edildi. 
   Sık sık canlı yayınlara çıkan Adalar Belediye Başkanı Coşkun Özden, yangının hızla büyüdüğünü belirterek, "Çok kötü durumdayız. Herkesten yardım istiyoruz. Böyle giderse bir saat içinde evlere sirayet edecek" diye konuştu. 
   
   AYNI ANDA BİRKAÇ YERDE 
   Özden, akşam saatlerinde yaptığı açıklamada ise yangının birkaç yerde aynı anda başladığını belirterek, "Bunu araştıracağız" dedi. 
   Bu arada, yangın nedeniyle Burgazada üzerinde oluşan yoğun duman, lodosun da etkisiyle İstanbul'un Anadolu yakasındaki Bostancı sahiline kadar ulaştı. Saat 17.00 sıralarında İstanbul Büyükşehir Belediyesi İtfaiye Daire Başkan Vekili Ali Karhan, yangının yerleşim alanlarına kadar ulaştığını belirterek, orman içi evlerin yangın içinde kaldığını ifade etti. 
   Adada kurulan kriz merkezindeki görevlilerin de 'yangının üç yerde birden başladığını' belirtmesi, yangının bir sabotajdan çıkmış olabileceği ihtimalini akıllara getirdi. 
   
   'YAKTINIZ ADAYI' 
   Adalılara geçmiş olsun dileğinde bulunan İstanbul Valisi Muammer Güler'e bazı vatandaşlar "Yaktınız adayı yaktınız. Dört saat itfaiye bekledik" diye tepki gösterdi. İstanbul Orman Bölge Müdürü Faruk Çebi, yangının saat 21.00 sıralarında tamamen söndürüldüğünü açıkladı. Çebi, "Közler var. Yeniden alevlenmeleri önlemek için çalışmalar sürüyor" dedi. 
   
   Yoğun duman ada halkını perişan etti       Burgazada'daki yangında yoğun duman Ada'da yaşayanları olumsuz etkiledi... Havadan ve karadan yangın söndürme çalışmaları sürerken, lodosun zaman zaman etkisini yeniden artırmasıyla duman adanın yerleşim merkezinde yoğunlaştı. Vatandaşlar mendil ve maskelerle kendilerini yoğun dumandan korumaya çalıştı. Dumandan etkilenen ve panik nedeniyle fenalık geçiren vatandaşlara ambulanslar yardım ederken, durumu ağır olanlar deniz araçlarıyla Heybeliada'daki sanatoryuma götürüldü. Yangın bölgesine bol miktarda yoğurt, su, gıda maddeleri ile oksijen tüpleri nakli yapıldı. Bazı vatandaşlar da kovalarla ve hortumlarla evlerini ıslatarak yangından korumaya çalıştı. 
   
   Helikopterler neden gecikti    Helikopterlerin adadaki yangına 2 saat sonra müdahale etmesi, vatandaşların tepkisine neden oldu 
   Yangına müdahalede, helikopterlerin gecikmesi vatandaşların tepkisine neden oldu. Helikopterler, yangına 1 - 2 saat sonra müdahale edebildi. Bunun yangın helikopterleriyle ilgili şirketle yapılan sözleşmenin 1 Ekim'de bitmesinden kaynaklandığı iddia edildi. Orman Bakanı Osman Pepe ve Orman Genel Müdürü Osman Kahveci sözleşmenin bittiği iddialarını doğrulamayarak, helikopterlerin daha sıcak bölgeler olan Ege ve Akdeniz'e kaydırıldığını söyledi. Kahveci "Helikopterler, Çanakkale ve Muğla üstünden geldiği için gecikti" dedi. 
   
   KIZILAY BÖLGEDE 
   Burgazada'daki yangın ardından Kızılay ekipleri de bölgeye sevk edildi. Maltepe Bölge Depo Müdürlüğü'nden 10 kişiden oluşan müdahale ekibinin 1 kamyon, 1 haberleşme aracı, 1 adet gölgelik çadır, 75 battaniye, 25 acil afet barınma çadırı ile Burgazada'ya sevk edildiği bildirildi. 
   
   Sabotaj şüphesi...    Yangın adanın tepesinde çıktı, sahilde tarihi eser olan iki köşk yandı. Bu da akla köşklerin kundaklandığı ihtimalini getirdi 
   Burgazada'da Kalpazankaya'nın üst bölümündeki ormanlık arazide başlayan yangının, Çamakya olarak adlandırılan bölgeye nasıl sıçradığı kafa karıştırdı. Adanın sahil bölgesindeki Gönüllü Sokakta arka arkaya yanan iki köşkün birinci derecede tarihi eser olduğu da ortaya çıktı. Onlarca evin arasında sadece ikisinin yanması ise sabotaj kuşkusunu akla getirdi. 
   Aynı sokakta evi bulunan Dr. Avaris Parnakoğlu, yangın yerinden uzaktaki köşklerin nasıl alev aldığını anlayamadığını söyledi. Dr. Avaris Parnakoğlu, yangın sırasında yaşadıklarını şöyle anlattı 
   
   'ANLAYAMADIK' 
   "Saat 15.00 - 15.30 sıraları yanımızda harabeye dönmüş, kimsenin kullanmadığı iki katlı köşkün tutuştuğunu gördük. Ciddi müdahale olmadığından tarihi köşk cayır cayır yandı. 45 dakika sonra yanan köşk ile aralarında dört katlı başka bir köşk bulunmasına rağmen İstanbul'da yaşayan bir doktorun sahibi olduğu iki katlı bir köşkte de yangın çıktı. Hem yangın yerinden hem de birbirinden uzakta iki köşkün, nasıl yandığını anlayamadık." 
   
   'Harp meydanı gibiydi...'       İnsanlar kaçışıyor. İskele meydanı ana baba günü. Harp meydanı gibiydi. Herkesin yüzünden korku okunuyordu. Dumandan göz gözü görmüyor. İnsanlar birbirini kaybetmiş vaziyette. Kadın, çocuk ve hastalar iskelede. Gelip vapurların kendilerini almalarını bekliyorlar. Adanın tüm erkeklerini yangın söndürmeye çağırıyorlar. Çanlar çalıyor. Çok dehşet verici. Devamlı birşeyler patlıyor. Devamlı anons yapılıyor. Halktan evlerin terk etmeleri isteniyor. Vapur da yok. Kaçıranlar ağlıyor. Yangın iskeleye çok yaklaştı. Ada dumana teslim oldu." 
   
   Trakya da yanıyor...    Çanakkale'de Gelibolu ve Lapseki, Edirne Keşan, Kırklareli Vize, Tekirdağ Şarköy ve Bolu Seben ilçelerinde çıkan yangınlarda 870 hektar ormanlık alan tahrip oldu. Gelibolu'nun Yüllüce Köyü'nde anız yakılması sonucu çıkan yangında 500 hektar alan hasar gördü. Lapseki'nin Umurbey beldesinde 10 hektar, Şarköy'ün Kocaali Köyü'nde 150 hektar, Mürefte beldesinde 40 hektar ormanlık alan yandı. Keşan Korudağ'da 20 hektar orman kül oldu. Bolu Seben'deki yangında ise ilk belirlemelere göre 150 hektar karaçam ormanı yandı. 
   
   Sait Faik Abasıyanık adanın sakinlerindendi    Burgazada, İstanbul Adaları'nın büyüklük olarak üçüncüsü. Önceleri nüfusunun tamamı Rumlardan oluşan Burgazada'nın yaz nüfusu 15 bin, kış nüfusu ise 2 - 3 bin civarında. Adanın önündeki korunaklı liman nedeniyle ilk çağlarda "emin liman" anlamına gelen "Panormos" ismi verildi. Fetihten sonra ise Türkler, buraya Rumca "Kale Burcu" anlamında Pirgos adından gelen "Burgaz" adını verdi. Burgazada'nın en önemli isimlerinden biri "Günah çıkarıcısı" olarak bilinen Patrik Methodios. Adanın en önemli yerlerinden biri ise O'nun hapsedildiği zindanın bulunduğu kilise olan Aya Yani Kilisesi. Bunun haricinde adada üç kilise, iki manastır ve ayazma bulunuyor. Türk hikayeciliğinin önemli isimlerinden Sait Faik Abasıyanık ise ölene kadar Burgaz Çayırı Sokak sakiniydi. 
   Burgazada, iklimi, sahili, çamları, restore edilmiş zarif köşkleri ile İstanbul'un en sevilen mevkilerinden biri olarak biliniyor. Ev fiyatlarının ve kiralarının çok yüksek olması nedeniyle bugün Burgazada, İstanbul'un zengin kesimlerinin tercih ettiği pahalı bir sayfiye yeri. 
   
   
   
   
   
   
   
</TEXT>
</DOC>
