<DOC>
<DOCNO> 176662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/yazar/akyol.html </URL>
<DATE> 2003/08/19/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Çalınmış gençler 
</HEADLINE>
<TEXT>

   
   ANNE, telefonda ağlıyordu. Göz bebeği gibi yetiştirdiği genç çocuğu bir "mistik grup" tarafından çalınmıştı 
   Zaman zaman böyle telefonlar, fakslar alırım ailelerden. 
   Çünkü çocuklarını tarikatlar, örgütler, ideolojik gruplar, mistik topluluklar çalmıştır 
   Ailelerin gözbebeği bu gençler sanki bir "robot" olmuşlardır. "Büyülenmiş gibi"dirler. 
   Çünkü "sık dokulu", bir ağın içine düşmüş, normal kişiliğini kaybedip bir tür "araç" haline dönüştürülmüştür bu gençler. 
   "Sık dokulu" yani gencin bütün duygu ve düşünce dünyasını kuşatan, onu bu şekilde ailesinden, normal sosyal ilişkilerden, okuldan, iş hayatından koparıp teslim alan totaliter örgütler veya sapık tarikatlar, mistik gruplar... 
   Farklı siyasi veya mistik etiketlerine bakmayın, "büyüleme" mekanizması aynıdır. 
   
   İÇİŞLERİ Bakanı Abdülkadir Aksu ile görüştüm. Cezaevlerinde çözülme başladığını ama dağdakilerden 'eve dönenlerin' henüz çok az olduğunu anlattı 
   - Örgütün başındakilerin kendileri yararlanamıyor. Bunun için binlerce gencin eve dönmesini de engelliyorlar. 
   Cezaevlerinde de elbette örgütün etkisi var. Ama aynı zamanda cezaevlerinde TV izleniyor, gazete okunuyor, ailelerle görüşmeler yapılıyor. Böylece örgüt tek taraflı şartlandırma mekanizmasını tam kullanamıyor. 
   Bundan başka' dışarı çıkmak', kapıdan çıkmak kadar somut... 
   Ama dağdakiler... Bakan'ın belirttiği gibi 
   - Örgüt TV izlettirmiyor, gazete okutturmuyor. Cep telefonlarına izin vermiyor, ailelerle görüşme yapılmasın diye Binlerce aile çocuklarına seslenip 'eve dön' diyemiyor. 
   Ayrıca 'dağdakiler' için mesele 'kapıdan çıkmak' kadar basit değil. İnsani ilişkiler bakımından da, fiziki şartlar bakımından da... 
   Bakan'ın şu sözleri de önemli 
   - Dağdaki gruplar içinde 'ilk dönen olmak' çekingenliği çok engelleyici oluyor. Yine de umutluyuz. Eve dönüşler zaman içinde artacaktır. 
   
   SAPIK tarikat veya mistik grup olsun, ideolojik örgüt olsun... Bu öyle bir psikolojidir ki, "akıl" yönünden ayrılmak gerektiğini fark etsen bile, psikolojik bakımdan bunu yapamazsın "Döndü, hain, satıldı" denilmesini göze alamazsın Ölümü göze alırsın 
   1978'deki "Halkın Tapınağı" olayı, bu zehirli mistisizme güzel bir örnek. "İsa'dan ve Lenin'den üstün bir mertebeye eren" Tim Jones, bütün müritlerini, bebekleriyle beraber, intihar ettirmişti İntihar ettikleri gün "kurtuluş" olacaktı çünkü 
   Kolayca teröre, soyguna, hırsızlığa, şantaja, sapık sekse de yöneltebilir bu psikoloji 
   Hepsinde aynı mekanizma Kişiye zehirli bir "aidiyet" duygusu, çarpık bir idealizm sanısı vermek... 
   Elbette "aidiyet" insani bir ihtiyaçtır. Felsefi, fikri, dini, siyasi, sanatsal, mesleki topluluklara aidiyet.. Bir ideal için çalışmak... 
   İyisi ile kötüsünün ölçüsü "sık dokulu" olup olmamasıdır Şeffaf mı değil mi Kişi özgür mü, yoksa hiyerarşik veya psikolojik zapturapt altında mı .. 
   Toplumumuzda ciddi bir problemdir bu "çalınmış gençler" meselesi, hem ideolojik, hem mistik sebeplerle... 
   Gençler Kendi hayatınıza sahip çıkın Geleceğinizi çalmalarına razı olmayın. 
   
      
   
</TEXT>
</DOC>
