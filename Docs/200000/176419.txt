<DOC>
<DOCNO> 176419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/spor/spo15.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Gözü yaşlı final    DOMİNİK Cumhuriyeti'ndeki Pan Amerikan Oyunları'nda, bayanlar voleybol finali işkence çektirdi. Dominik'in, Küba maçını izleyen ev sahibi ülkenin beş bin taraftarını kontrol etmeye çalışan polisin kullandığı göz yaşartıcı gaz, voleybolcuları da etkiledi. Gözyaşları içinde soyunma odasına dönen oyuncular yarım saati aşkın gecikmeyle sahaya çıkabildi. Dominik zorlu maçı 3 - 2 kazanarak altına ulaştı. 
   
   Batigol'den son vurgun    ARJANTİN'İN "Batigol" lakaplı golcüsü Gabriel Batistuta, Katar'ın Al Arabi takımına transfer oldu. Geçtiğimiz sezon Inter'de umduğunu bulamayan 34 yaşındaki golcü oyuncunun bu transferden ilk yıl için 5, ikinci sezon için de 3 milyon dolar olmak üzere toplam 8 milyon dolar 11.2 trilyon lira alacağı öğrenildi. 
   
   Kürsü Nevdakh'ın    ERCİYES Kupası Kulüplerarası Büyükler Bisiklet Yol Yarışması'nda şampiyonluğa Kocaeli Brisaspor'dan Pavel Nevdakh ulaştı. Dün 50 kilometrelik kent içi parkuru ile sona eren yarışmaya toplam 79 sporcu katıldı. Gaziantep Büyükşehir Belediyespor'dan Mustafa Özünal ikinci, Antalya Gençlikspor'dan Nuri Acar da üçüncülüğü elde etti. 
   
   İran vize arıyor    ABD'NİN New York kentinde 12-14 Eylül'de düzenlenecek 37. Dünya Büyükler Serbest Güreş Şampiyonası'na katılacak İranlı güreşçiler, vizelerini Ankara'daki ABD Büyükelçiliği'nden alacak. IRNA Haber Ajansı'nın haberine göre, İran kafilesi 19 Ağustos'ta Ankara Büyükelçiliği'nde vize için hazır bulunacağı bildirildi. 
   
   Kupa Sakarya'nın    SİVAS'TA yapılan Cumhuriyet Kupası'nın finalinde Sivasspor'u 2-1 mağlup eden Sakaryaspor kupanın sahibi oldu. Yeşil - Siyahlılar'ın gollerini Burak ve Halim atarken, evsahibi ekibin tek sayısı Serkan Turan'dan geldi. Mersin İdman Yurdu'nu 2-0 yenen Yimpaş Yozgatspor ise üçüncülüğü elde etti. 
   
   Ahmet Taşçı başpehlivan    9. Kale Yağlı Güreşleri'nde başpehlivanlık Ahmet Taşçı'nın oldu. Denizli'nin Kale ilçesinde yapılan güreşlerde Eyüp Ünlü ikinciliği, Ender Erişti ise üçüncülüğü elde etti. 
   
   K. Ayasofya sezonu açtı    İKİNCİ Amatör'den 1. Amatör Küme'ye yükselen Küçük Ayasofya sezona görkemli bir törenle "Merhaba" dedi. Asbaşkan Coşkun Aksu, yeni hedeflerinin üçüncü lig olduğunu söylerken, açılışa katılan Eminönü Belediye Başkanı Lütfü Kibiroğlu da kulübe her türlü desteği vereceklerini belirtti. 
   
   
</TEXT>
</DOC>
