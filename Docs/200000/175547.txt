<DOC>
<DOCNO> 175547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/sontur24.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Yardımcısı Şahin Tezkere meclisten geçer 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Çankaya Köşkü'nde dün Irak'a asker gönderilmesi konusunda yapılan toplantıda ''olumlu bir mutabakata varıldığı'' şeklinde izlenim edindiğini belirterek, ''Irak halkının iyiliği ve tabiki Türkiye'nin çıkarları söz konusu olacaksa, sanıyorum TBMM böyle bir tezkere talebine olumlu yanıt verecektir'' dedi. 
     Yol-İş Sendikası'na üye 73 bin işçiyi kapsayan Toplu İş Sözleşmesi imza törenine katılan Şahin, burada gazetecilerin Irak'a asker gönderilmesi konusundaki sorularını yanıtladı. 
     Şahin, bir soru üzerine, kendisinin Çankaya Köşkü'nde dün yapılan toplantıda bulunmadığını, zirve sonrası yapılan açıklama bağlamında bilgi sahibi olduğunu söyledi. Toplantı sonrası Başbakan Recep Tayyip Erdoğan'ın bir açıklama yapmak suretiyle konuya bir ölçüde açıklık getirdiğini anlatan Şahin, şöyle konuştu 
     ''Yani devletin zirvesinde bir konsensüs oluştuğu anlaşılıyor, ayın 18'inde Bakanlar Kurulu toplantısı var. Zannediyorum, bu konu sayın Başbakan tarafından gündeme ilave edilecek. Gerek kendisi gerekse Dışişleri Bakanımız Bakanlar Kurulu'nu bilgilendirecektir. Ve bu konuyu büyük bir ihtimalle müzakere edeceğiz. Daha sonra ne olur, bunu hep birlikte göreceğiz. Şu aşamada ben sayın Başbakan'la da sayın Gül ile de görüşme imkanı bulamadım. Detayları ile ilgili fazla bilgi sahibi değilim. Ama Çankaya Köşkü'nde konunun çok geniş şekilde müzakere edildiğini ve bir mutabakata varıldığı izlenimi edindiğimi belirtmek istiyorum. Olumlu bir mutabakata varıldığı şeklinde bir izlenim edindim.'' Başbakan Yardımcısı Şahin, bir başka soru üzerine de Irak'a asker gönderilmesi konusunda Bakanlar Kurulu'nun yeni bir tezkere gönderme ihtiyacını hissetmesi halinde, böyle bir tezkerenin TBMM'den geçebileceğini söyledi. 
     Şahin, ''Biz Irak'a bir polis ve jandarma gücü göndermek için asker göndermeyiz. Irak'ın her bakımdan yeniden yapılandırılmasında, komşu ülke Irak halkının iyiliği ve tabiki Türkiye'nin çıkarları söz konusu olacaksa sanıyorum TBMM böyle bir tezkere talebine olumlu yanıt verecektir'' diye konuştu. 
     
</TEXT>
</DOC>
