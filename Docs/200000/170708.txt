<DOC>
<DOCNO> 170708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/sondun22.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "ABD Irak'ta PKK KADEK ile mücadele etmek zorunda" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Irak'ta otorite olan Amerika Birleşik Devletleri'nin, kendisinin terör örgütü olarak saydığı PKK KADEK ile mücadele etmek zorunda olduğunu söyledi. 
     Türkiye'nin Irak'ın kuzeyindeki askeri varlığının PKK KADEK'e karşı önleyici tedbir almak ve izleme amacı taşıdığını, bütün dünyanın da bunu bildiğini ifade eden Gül, Türkiye'nin Irak'ın toprak bütünlüğü ve bağımsızlığını savunduğunu anımsatarak, "Bizim başka bir ülkede ilelebet asker tutacağım dememiz, böyle bir ihtirasımız söz konusu olamaz" dedi. 
     Bakan Gül, Hükümet'in, Topluma Kazandırma Yasası ile bütün terör örgütlerine son bir şans verdiğini dile getirerek, yasa çıktıktan sonra da terör örgütü ile bağını sürdürenleri, Irak'ta otoriteyi elinde bulunduran ABD'nin yakalayıp Türkiye'ye teslim edeceği güvencesi vermesi gerektiğini belirtti. 
     ABD'nin şimdiye dek PKK ile haberleşmesi konusunda Türk hükümetine bilgi verip vermediği konusunun "gizli" olduğunu vurgulayan Gül, "Bunlar ancak istihbarat teşkilatları arasında olacak şeylerdir. Dolayısıyla bu konuda biz ABD'nin terör örgütüne herhangi bir ayrıcalık tanıyacağına inanmıyoruz" dedi. 
     Abdullah Gül, "Kuzey Irak'taki herkes bizim akrabamızdır, orada herkesin huzur içerisinde olmasını isteriz" derken, Türkiye sayesinde son 10 sene içinde Irak'ın kuzeyinde katliam yaşanmadığına, Halepçe'ye benzer olayların tekrarlanmadığına dikkat çekti. 
     Dışişleri Bakanı Abdullah Gül, ABD ile Türkiye arasında güvenin tazelenmesi ve ilişkilerin sağlıklı bir zemine oturtulması gerektiğini ifade ederken, ABD'nin, ilişkilerin sağlıklı zemine oturtulması konusunda niyetini son zamanlarda yapılan üst düzey ziyaretlerle ortaya koyduğunu belirterek, "Türkiye'nin dostluğuna, Türkiye'nin işbirliğine bu bölgede iş yapmak isteyenlerin herhalde büyük bir ihtiyacı vardır kanaatindeyim" diye konuştu. 
     ABD'nin tek yanlı olarak Türkiye'ye 8.5 milyar dolarlık kredi açma kararı aldığını anımsatan Gül, "Biz bunun belki 1 milyar dolarlık kısmını Irak'ta iş yapacak Türk işadamlarını destekleme yönünde kullanmayı düşünüyoruz" dedi. 
     
</TEXT>
</DOC>
