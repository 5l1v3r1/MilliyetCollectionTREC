<DOC>
<DOCNO> 152414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sonspo46.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre ve Okan Inter'in dergisinde kapak oldu... 
</HEADLINE>
<TEXT>

     İtalya 1. Futbol Ligi takımlarından FC İnter'in aylık çıkan resmi dergisinin Nisan ayındaki kapağı Türk futbolcular Emre Belözoğlu ve Okan Buruk oldu. 
     2 yıldır İnter formasını giyen Türk futbolcuları ilk kez kapak yapan dergi, ''Türkiye'de Galatasaray ile her şeyi kazandılar. Milli Takım ile mükemmel bir Dünya Kupası oynadılar. Şimdi aynı şeyleri yapmak için İnter'e söz veriyorlar. Emre ve Okan, her ikisi de karakter olarak birbirinden tamamen farklı, sadece tek bir ortak özellikleri var her ne pahasına olursa olsun olağanüstü kazanma arzusu ve aslan gibi mücadele etmek'' değerlendirmesinde bulundu. 
     İtalya'da insanların aşırı bir şeyler yaptıklarında kullanılan ''Cose Turche'' Türk işi deyimini başlıkta kullanan dergi, Emre ve Okan ile 11 sayfalık röportaj yaptı. 
     22 yaşındaki Emre, ''Modern bir futbolcu olmamı, pres yapmayı, agresif olmayı, koşmayı, topu akıllıca kullanmayı, topun olmadığı boş alanlara da kaçmayı bana Fatih Terim öğretti'' derken İnter Teknik Direktörü Cuper'den öğrendiklerini ''sahada daha düzenli olmak, sol kanatta oynamak, kendine güven duymak ve profesyonellik'' olarak sıraladı. 
     Okan ise Terim ile Türkiye'de kazanılabilecek her şeyi kazandığını, Türk antrenörün ''kendisine güven ve büyük düşünme'' mantığını verdiğini belirtti. 
     Türk futbolculara yöneltilen, ''İtalyan liginde hayran olduğunuz futbolcu var mı'' sorusuna Emre, ''Juventus'tan Pavel Nedved, İnter'den Okan, Javier Zanetti'' yanıtını verdi. 
     Her iki futbolcu da İnter'in daha iyi olması için en kolay çözümü ''Zidane'ı almak'' olarak gösterirken Real Madrid'te oynayan Fransız futbolcunun dünyada bir numara olduğunu savundular. 
     İnter'in genç yetenekleri arasında en fazla adından söz ettiren isim olan Emre, Galatasaray'dayken Hagi'den çok fazla şey öğrendiğini belirtip, ''Tüm zamanların en iyi futbolcularından biri. Antrenmanlardan sonra sahada benimle yarım saat durur, bana iyi şut çekmeyi öğretirdi'' dedi. 
     
     GALATASARAY'A ÖVGÜLER 

     Eski takımları Galatasaray'a övgüler yağdıran Türk futbolculardan Emre, ''Galatasaray'da oynamak çok büyük bir şey. Her takım dünyanın en prestijli takımı olmayı düşünür ama Galatasaray gerçek bir model. Eğer Galatasaray'da bir yıldızsanız, sokakta yürüyemezsiniz. Bu İtalya'da milli takımda bile olmuyor'', Okan da ''Galatasaray hayat. 16 yıl bu takımda oynadım ve beni Türkiye'de hala Galatasaraylı Okan diye tanıyorlar'' değerlendirmesini yaptı. 
     Emre, İtalyan seyircisini Türkler'den çok daha rahat bulduğunu ifade ederek, geçen sezon son maçta Lazio'ya yenilip şampiyonluğu kaybetmelerine atfen, ''Eğer geçtiğimiz 5 Mayıs'ta olan Türkiye'de olsaydı, futbolcular sahadan çıkamazdı'' örneğini verdi. 
     İnter'deki Türkler, Müslüman olmalarıyla ilgili yöneltilen bir soruya da ''Dinimiz bazı şeyleri yerine getirmemizi mecbur kılıyor ama asla bir mani olmuyor. Farklı dinlerdeniz, ama takım arkadaşlarımızla ilişkilerimizde veya antrenman şeklimizde hiçbir şey değişmiyor'' yanıtını verdiler. 
     
     NİHAT, YILDIRAY, HASAN, İLHAN VE OKAN... 

     Türk futbolunun çok geliştiğinin altını çizen Emre ve Okan, kendileri gibi yurtdışında oynayan Nihat Kahveci ve Yıldıray Baştürk'ün dışında Türkiye'de forma giyen Galatasaray'dan Hasan Şaş, Beşiktaş'tan İlhan Mansız, Fenerbahçe'den Tuncay ve Gençlerbirliği'nden Okan'a da övgüler yağdırdılar. 
     Öte yandan İnter'in genç yıldızı Emre demecinde, sol ayağı kadar sağ ayağını da kullanmayı ve saha içinde daha az agresif olup kendini kontrol etmeyi öğrenmeyi çok istediğini kaydetti. Emre, ''Hata yaptığın ve tekrardan oynamak istediğin bir maç oldu mu'' sorusuna ise ''İngiltere'ye karşı oynadığımız son maçı içime sindiremedim. Şimdi rövanşta öç almak arzum var'' yanıtını verdi. 
     Dergide ayrıca Emre ve Okan'ın İnter'e gelişinden şu şekilde söz edildi 
     ''Galatasaray'ı bırakmaya karar verdiklerinde Türkiye'de çok ciddi olarak suçlandılar. Ama eğer futbol tanrısı sana bir Türk fizik üzerine iki Brezilyalı ayak bağışlamışsa, Boğazın ligi önlenemez şekilde sana dar gelir.'' 
     





</TEXT>
</DOC>
