<DOC>
<DOCNO> 176403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/spor/bnba.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gelecek de gelecek 
</HEADLINE>
<TEXT>

   NBA'de, 2004 yazı transfer bombalarıyla büyük bir çekişmeye sahne olacak. Hidayet Türkoğlu ve Mehmet Okur'un yanı sıra Kevin Garnett, Kobe Bryant ve Allen Iverson gibi yıldızlar serbest kalacak 
      NBA'ye yakın plan METE AKTAŞ 

   
   EĞER bu transfer sezonunda yapılan Gary Payton-Karl Malone transferleri, Latrell Sprewell-Keith Van Horn takasları sizleri heyecanlandırdıysa, o zaman gelecek yazı sabırsızlıkla bekleyeceksiniz demektir. Zira gelecek yaz takımları ile kontratları bitip free-agent statüsü kazanacak yıldız oyuncu sayısı bir hayli fazla olacak ve birçok takım şimdiden bu isimleri kadrolarına kazandırmak için bütçe dengelerini oturtmaya çalışıyorlar. Kevin Garnett, Kobe Bryant, Allen Iverson gibi NBA'in en iyi 10 oyuncusu arasında olan yıldız isimlerin serbest oyuncu statüsü kazanacağı 2004 yazında, milli yıldızlarımız Hidayet Türkoğlu ve Mehmet Okur da kariyerlerinde ilk defa free-agent olacaklar. 
   
   Allen Iverson Philadelphia 
   2000 - 01 sezonu MVP'si Allen Iverson, 2004 yazında kontratında bulunan opsiyonu kullanarak serbest kalabilir. Iverson'ın da Sixers'da kalıp kalmama kararı, tıpkı Garnett gibi takımın bu sezon göstereceği performans ile paralel olacak. Sixers'ın play - off'a erken vedası halinde Iverson, soluğu Denver gibi yeniden yapılanma sürecinde bulunan genç bir takımda alabilir. 
   
   Kobe Bryant L.A. Lakers 
   Şu anda Kobe Bryant'ın aklındaki en son şey herhalde 2004 yazında free - agent olacak olmasıdır. Hakkında açılan tecavüz davasında ilk kez geçen hafta hakim karşısına çıkan ve 9 Ekim'de bir kez daha mahkeme salonuna gidecek olan Bryant, eğer suçlu bulunursa 2004 - 05 sezonunda bir NBA takımının değil, Kolorado'da bir hapishanenin üniformasını giyecek. 
   
   Kevin Garnett Minnesota 
   Ligin en çok yönlü oyuncularından biri olan 2.13 boyundaki All - Star forvetin Minnesota'da kalıp kalmaması takımın bu yazki flaş transferlerin ardından sergileyeceği performansa bağlı. Bu yıl Minnesota'dan 28 milyon dolar kazanan ve ligin en pahalı oyuncusu unvanını taşıyan Garnett birçok takımın bütçesinin sıkışık olmasından ötürü kendisine maksimum kontrat önerebilecek başka bir takım bulması zor. 
   
   Stephon Marbury Phoenix 
   Phoenix Suns'ın play - off'a kalmasında büyük rol oynayan ve kariyerinin en iyi sezonunu geçiren All - Star guard Stephon Marbury çok değil 2 yıl önce "kanserli hücre" olarak tanımlanan bir oyuncuydu. Ama Marbury geçen sezon müthiş bir sezon geçirerek değerini ikiye katladı. Birçok takımın ağzını sulandırsa da, "Starbury" büyük ihtimalle Arizona eyaletini terketmeyecektir. 
   
   Antoine Walker Boston 
   Boston Celtics'in "point - forvet"i Antoine Walker, bu yaz hakkında çıkan takas dedikodularından fazlasıyla bıktı ve gelecek yaz büyük ihtimalle kontratındaki "oyuncu opsiyonu"nu kullanıp free - agent sularına yelken açacaktır. Her geçen sezon takım arkadaşı Paul Pierce'ın gölgesinde daha da fazla kalmaya başlayan 2.06'lık forvet kendisine kucak açacak Miami veya Utah gibi salary - cap'inde yeterli boşluğa sahip takımlara gitmekten çekinmeyecektir. 
   
   Rasheed Wallace Portland 
   Klişe olacak ama, "çok yetenekli, bir o kadar da problemli" forvet Rasheed Wallace gelecek yıl free - agent olarak başka bir takıma gitme şansına sahip. Hoş belki de Portland'ın yeni GM'i John Nash Wallace'a bu fırsatı vermeyecek ve birkaç hafta içinde agresif yıldızı başka bir takıma takas edecek. Son günlerde Portland'ın Wallace'ı New Jersey'e, agresiflikte Wallace'a kafa tutabilecek ender isimlerden Kenyon Martin karşılığında takas edeceği dedikoduları ayyuka çıkmış durumda. 
   
   Ve diğerleri... 
   Steve Nash Dallas 
   Kenyon Martin New Jersey 
   Antonio McDyess New York 
   Vlade Divac Sacramento 
   Latrell Sprewell Minnesota 
   Keon Clark Utah 
   Greg Ostertag Utah 
   Mike Miller Memphis 
   Hidayet Türkoğlu San Antonio 
   Mehmet Okur D.Pistons 
   
   
</TEXT>
</DOC>
