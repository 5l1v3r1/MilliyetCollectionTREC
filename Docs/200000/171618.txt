<DOC>
<DOCNO> 171618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/soneko24.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Birsen Ekonomiyle ilgili bir sıkıntı görünmüyor... 
</HEADLINE>
<TEXT>

     İstanbul Menkul Kıymetler Borsası İMKB Başkanı Osman Birsen, turizm firmalarının borsaya gelmesi konusunda bir takım teknik araştırmalar yaptıklarını belirterek, ''turizmcileri de borsaya çekmeye çalışıyoruz'' dedi. 
     Ziyaret nedeniyle Antalya'ya gelen İMKB Başkanı Birsen, A.A muhabirine yaptığı açıklamada, turizme çok özel önem verdiklerini söyledi. Borsaya daha fazla turizm yatırımcısının girmesi için çalışmalar yaptıklarını anlatan Birsen, şöyle konuştu 
     ''Halka arzlarda sonbaharda bir hareketlilik bekliyoruz. Şu anda borsada işlem gören turizm firmaları var ama yeterli değil. Daha çok turizm işletmesinin bizim piyasamıza gelmesi için bir teknik araştırmada yaptırdık. Gelmeyi engelleyen hususlar, gelme isteğini artıracak tedbirleri araştırdık. Bu çalışmayı turizm sektöründeki firmalarla paylaşıyoruz. Antalya hem turizm, hem ticaret açısından gelişen bir ilimiz, gittikçe de zenginleşiyor. Hem Antalyalılar, hem de faaliyet gösteren şirketler olarak borsaya daha fazla ilginin olacağını düşünüyoruz.'' Ekonomiyle ilgili bir sıkıntı görünmediğini kaydeden Birsen, özellikle Uluslararası Para Fonu IMF ile ilgili gelecek dönem yapılacak gözden geçirmenin başarıyla tamamlanması ve ABD kredisi konusunda da olumlu gelişmeler olmasıyla sonbahar aylarına daha rahat girileceğini anlattı. 
     
     BORSANIN ASIL RAKİBİ REEL FAİZLER... 
     Borsanın asıl rakibinin reel faizler olduğunu anlatan Birsen, reel faizlerin düşmesinin borsanın lehine olduğunu bildirdi. Faizlerin giderek düşmesinin de kendi lehlerine geliştiğine dikkati çeken Birsen, yabancı yatırımcıların da İMKB'yi dikkatle takip ettiklerini vurguladı. Yabancı yatırımcıların son ay itibariyle artı 48 milyon dolarlık yatırım yaptığını, bu yatırımların yılbaşından bu yana 60 milyon dolara ulaştığını belirten Osman Birsen, şöyle devam etti 
     ''Bu rakamlar beklediğimizin altında ama yine de pozitif bir yaklaşım görüyoruz. Yabancı yatırımcılar pozitif bekleyiş içindeler. Daha büyük rakamlarla net yatırım bekliyoruz. Şu anda tam onu görmüş değilim ama pozitif yönde beklediklerini belli eden bir davranışları var. 
     Yabancılar bizim piyasayı çok yakından takip ediyorlar. İyi de biliyorlar. O bakımdan yabancılar her zaman piyasada olurlar. Bizim aldığımız bilgilerde Türkiye ile ilgilenen büyük kurumsal yabancı yatırımcılar, pozitif yönde bekleyişteler. Hatta Irak ile ilgili son gelişmelerden önce Türkiye ile ilgili, piyasayla ilgili çok müspet raporlar verdiler, tabii bunların realizasyonu için beklemek lazım.'' Birsen İMKB'de halen 1 milyon 269 bin faal yatırımcının bulunduğunu sözlerine ekledi. 
     
</TEXT>
</DOC>
