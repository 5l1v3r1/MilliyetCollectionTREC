<DOC>
<DOCNO> 179852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sontur28.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin'den memurlara yeşil ışık Gözden geçirebiliriz 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''Memurlara, mevcut şartlar içerisinde en iyi teklifi verdik, ama bunu yeniden gözden geçirebiliriz'' dedi. 
     Fatih'te esnaf ziyaretinde bulunarak, sorunları dinleyen Mehmet Ali Şahin, AK Parti Fatih İlçe Başkanlığı binası önünde basın mensuplarının soruları üzerine, memur konfederasyonlarıyla yapılan görüşmelerde, 15 günlük yasal sürenin kısalığı nedeniyle mutabakatın sağlanamadığını belirtti. 
     Görüşmelerde 14 gün, ''2003 yılında memurların alacağı var mı yok mu '' sorusunun cevabını aradıklarını ifade eden Şahin, şunları söyledi 
     ''O bakımdan geçen ayın 30'unda da yasa gereği bir mutabakatın sonuçlanması gerekiyordu. Memurlara vermiş olduğumuz önerinin, bugünkü şartlarda en iyi teklif olduğu kanaatindeyim. Özellikle birkaç gündür 'ölüm orucu' dedikleri eylem içerisinde olan Türkiye Kamu-Sen yöneticilerinin kabul edebilecekleri bir noktaya gelmiştik. Ama konfederasyonlar arasındaki rekabet bir mutabakat metni imzalanmasını engelledi.'' 
     
     KAMU-SEN'İN EYLEMİ 

     Mehmet Ali Şahin, dostu ve arkadaşı olan Türkiye Kamu-Sen Genel Başkanı Bircan Akyıldız ve diğer yöneticilere de çağrıda bulunarak, Uzlaştırma Kurulu Raporu'ndan sonra tekrar biraraya geleceklerini hatırlattı. 
     Memurlarla bir mutabakata varacaklarına inandığını ifade eden Şahin, şöyle devam etti 
     ''Eylem tabii ki, kendi takdirleridir. En azından bu rapor ortaya çıkana kadar bu eylemlerine son verirlerse çok isabetli bir karar vermiş olurlar. Kendilerinin bir çadırda böylesine sıkıntı içerisinde olmalarından gerçekten rahatsızlık duyuyorum. Yarın Ankara'ya döndüğümde kendilerini ziyaret etmeyi de düşünüyorum. Bu eyleme son vermeleriyle ilgili... Biz Hükümet olarak memurların sadece iyiliğini isteriz. Onların en iyi sosyal ve ekonomik haklara sahip olmasını isteriz. Memurlara mevcut şartlar içerisinde en iyi teklifi verdik ama bunu yeniden gözden geçirebiliriz.'' 

     
</TEXT>
</DOC>
