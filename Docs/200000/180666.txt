<DOC>
<DOCNO> 180666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/spor/spo04.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkan Sümer depremi 
</HEADLINE>
<TEXT>

   Trabzonspor Kulübü Başkanı, Fenerbahçe'ye af çıkmasının ardından şok bir kararla istifasını açıkladı. Camianın haklarını koruyamamayı gerekçe olarak gösteren Sümer'i ikna etme çabaları sonuçsuz kaldı 
      ERGUN ATA 

   
   Ortalık karıştı 
   BORDO - Mavili kulüpte Özkan Sümer'in sürpriz bir şekilde istifa kararını açıklaması bomba etkisi yarattı. Tahkim Kurulu'nun Fenerbahçe'nin saha kapatma cezasını affetmesine tepki gösteren Sümer, camianın haklarını koruyamamanın üzüntüsü içinde olduğunu vurguladı ve "Başkanlıktan istifa ediyorum" dedi. Trabzonspor Başkanı, "Kirli ittifakla suç, suçsuzluğa dönüştü" yorumunu yaptı. 
   
   Cellat suçlaması 
   TAHKİM Kurulu'nun kararının Trabzon'u suçlu konuma getirdiğini savunan Sümer, şöyle devam etti "Kurul, stat canavarlarını korumaya alıp, sevginin, barışın ve hoşgörünün öne çıkması gereken düzenin de cellatı olmuştur. Suçlular kahraman, suçsuzlar kurban edildi. Şiddet dalgıçları, şiddetin derinliğinde boğulacaktır. Camiamız, sadece manevi olarak zarar görmedi, gururumuz kırıldı". 
   
   Kongreye doğru 
   TESİSLERE gelen Divan Kurulu ile dernek başkanlarının yanı sıra bazı eski ve yeni yöneticilerin ikna çabalarından sonuç alınamadı. Özkan Sümer, özel otomobiliyle tesislerden ayrılırken, Asbaşkan Erol Tuna, kişisel görüşünün olağanüstü kongre olduğunu söyledi. Sümer'in, Rahmi Üstün'ün ardından yönetimde peş peşe gelecek istifalardan çekinerek, böyle bir karar aldığı ileri sürüldü. 
   
   'İstifa lüksü olamaz' 
   FUTBOL Federasyonu Başkanı, istifayı duyar duymaz telefona sarılıp, Özkan Sümer'i aradı ve kararını gözden geçirmesini istedi. Haluk Ulusoy, "Nasıl Disiplin Kurulu'nun verdiği karara saygı duyuluyorsa, Tahkim'in son kararına da saygı duyulması lazım. Sümer'in başkanlıktan istifa etme gibi bir lüksü olamaz. Kendisi Trabzonspor'a çok şeyler verdi. Bu kararını oturup, gözden geçirmesi şart. Misyonunu tamamlamamıştır. Devam edeceğine inanıyorum" dedi. 
   
   Trabzon ayaklandı 
   DİVAN Kurulu Başkanı Nizamettin Algan, Özkan Sümer'in onurlu bir hareket yaptığını savundu. Algan, "Sümer'in duyarlılığını takdir ediyoruz. Trabzonspor'da göreve gelenler işe ekip olarak başlar, ekip olarak yürütür ve ekip olarak ayrılır. Bugün yönetimi bırakmanın mevsimi değil" dedi. Eski başkanlardan Faruk Özak, Salih Erdem ve Mazhar Afacan ise, Sümer'in tepkisinde haklı olduğunu, ancak istifasının camiaya zarar vereceğini ifade ettiler. 
   
   Aybaba'ya son rica 
   BAŞKAN Özkan Sümer, kendisini arayan Teknik Direktör Samet Aybaba'ya teknik kadroda herhangi bir sıkıntı yaratılmaması ricasını yaptı. Sümer, "Bu durum çok farklı. Siz görevinizi aksatmayın" diye konuştu. Tecrübeli hoca, Sümer'in Bordo - Mavili kulüpteki görevinden ayrılmasının takımı etkilememesini istediğini ifade ederek, "Kendisiyle görüşüp, bilgi aldım. İstediği doğrultuda ilerleyeceğiz. Bu konuda oyuncularla da görüşeceğim" açıklamasını yaptı. 
   
   'Fevri bir davranış' 
   ESKİ başkanlardan Mehmet Ali Yılmaz, Sümer'in duygusal bir karar verdiğini söyledi. Yılmaz, "Fevri bir çıkış. Trabzonspor gibi bir kulübün başkanı daha ılımlı düşünmeliydi. Geri dönüşü olan bir karardır" değerlendirmesinde bulundu. Cezanın kalkması nedeniyle Fenerbahçe ile İstanbul'da karşılaşacak olan Gaziantepspor'un Başkanı Celal Doğan ise, "Şükrü Saracoğlu'nda oynamak şereftir, ortada bir yanlış varsa onu şerefsizler düşünsün" yorumunu yaptı. 
   
   Fener anlamsız buldu 
   FENERBAHÇE II. Başkanı Nihat Özdemir, istifanın hukuğa saygısızlık olduğunu ileri sürdü. Sarı - Lacivertli yönetici, "Gaziantep maçını evimizde değil de, başka bir sahada oynamamızdan Trabzon'un ne menfaati var anlamadım. Tahkim adaletin varlığını gösterdi. Trabzon hakkını, Fenerbahçe düşmanlığıyla mı alacak " dedi. Genel Sekreter Vedat Olcay da, "İstifaya anlam veremiyorum. Bugüne kadar ilk kez mi bir karar Tahkim'den dönüyor " ifadelerini kullandı. 
   
   
</TEXT>
</DOC>
