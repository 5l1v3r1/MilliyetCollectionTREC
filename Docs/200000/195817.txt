<DOC>
<DOCNO> 195817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/ekonomi/eko05.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Reform Tasarısı'nı 'beklet' talimatı 
</HEADLINE>
<TEXT>

   Bakan imzaları tamamlandığı halde reform tasarısının Meclis'e sevki Erdoğan'ın talimatı ile bayram sonrasına kaldı 
   ÖNDER YILMAZ Ankara 
   
   Kamu Yönetimi Temel Yasası'nın, bakan imzaları tamamlanmasına rağmen Meclis'e sevki Ramazan Bayramı sonrasına ertelendi. Hükümetin bu kararı Başbakan Recep Tayyip Erdoğan'ın 'tepkileri bekleyin' uyarısı üzerine aldığı öğrenildi. Başbakan Yardımcısı M. Ali Şahin, "Görüşleri dinleyip son rötuşları yapacağız" derken, şimdiye kadar Başbakanlık'a 102 görüş bildirildiği öğrenildi. 
   E - mail ortamında gönderilen 52'si destek, 21'i yeni öneri ve 29'u da red içeren görüşler, Başbakanlık Müsteşarı Ömer Dinçer'in başkanlığındaki çalışma ekibi tarafından incelemeye alındı. Eleştirel görüşler ile yeni önerilerin denetim, hizmetlerin özelleştirilmesi ve kapatılacak kurumlar noktasında odaklandığı saptandı. En önemli eleştiri Teftiş Kurulları'nın kaldırılmasıyla denetimde büyük boşluklar oluşacağı ve yolsuzlukların önünün açılacağı görüşü oldu. 
   Başbakanlık'tan üst düzey bir yetkili, eleştirileri değerlendirerek şöyle dedi "Teftiş Kurulları'nın kaldırılmasına itiraz kariyer endişesinden. Bu tasarı maddi hukuk açısından Anayasa'ya aykırı değil. Ancak ruhu aykırıdır. Çünkü 1982 Anayasası merkezi yönetimi güçlendiriyordu" dedi. 
   
   
</TEXT>
</DOC>
