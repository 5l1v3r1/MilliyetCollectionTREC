<DOC>
<DOCNO> 160000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sonspo10.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve işte final New Jersey-San Antonio Spurs 
</HEADLINE>
<TEXT>

     ABD Profesyonel Basketbol Ligi'nde NBA , New Jersey Nets'in play-off finalindeki rakibi San Antonio Spurs oldu. 
     San Antonio Spurs, ligin Batı Konferansı play-off final serisinin 6. maçında, deplasmanda Dallas Mavericks'i 90-78 yenerek, seride durumu 4-2 yaptı ve Batı Konferansı birinciliğini kazanarak finale yükseldi. 
     Karşılaşmanın ilk yarısında, sakatlığı süren as oyuncusu Alman forvet Dirk Nowitzki'nin yokluğuna karşın etkili bir oyun sergileyen ve bu devreyi 46-40 önde kapayan evsahibi ekip, 26. dakikada farkı 15 sayıya dek çıkardı 63-48. 
     Özellikle son periyotta oyuna iyice ağırlığını koyan ve bir ara rakibine 8 dakika sayı attırmayan konuk ekip, bu periyotta 34-9'luk seriyle rakibine adeta nefes aldırmadı. Halen ligin 3 sayılık atışlar yüzdesi liderliğini elinde bulunduran 37 yaşındaki eski Chicago Bulls'lu oyuncu Steve Kerr, bu periyotta attığı 4 adet isabetli 3'lükle galibiyette önemli rol oynadı. 
     Maçta konuk ekibi galibiyete taşıyan diğer isimler olarak, 24 sayıyla Stephen Jackson, 18 sayı, 11 ribaunt, 4 asist ve 4 blokla Tim Duncan, 12 sayı ve 11 ribauntla da Malik Rose dikkati çekti. 
     Evsahibi ekipte ise Nick Van Exel 19 sayı, Walt Williams, 17 sayı, 4 ribaunt ve 4 blok, Michael Finley, 13 sayı, 6 ribaunt ve 4 asist, Raif LaFrentz de 12 sayı, 12 ribaunt ve 5 blokla oynamalarına karşın yenilgiyi önleyemedi. 
     San Antonio Spurs ile ligde 2. kez üstüste finale yükselen New Jersey Nets arasındaki 7 maçlık final mücadelesinin ilk 2 maçı, 5 Haziran Perşembe ve 7 Haziran Cumartesi günleri sabaha karşı San Antonio'da, 3. ve 4. maçlar ise 9 Haziran Pazartesi ve 12 Haziran Perşembe günleri sabaha karşı New Jersey'de yapılacak. 
     
</TEXT>
</DOC>
