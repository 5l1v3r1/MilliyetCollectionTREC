<DOC>
<DOCNO> 155798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/sondun07.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Independent "İngiltere - ABD Irak için verdikleri sözleri tutmuyor" 
</HEADLINE>
<TEXT>

     İngiltere'de yayımlanan The Independent gazetesi, ABD ve İngiltere'nin, Irak konusunda verdikleri sözleri tutmadığını öne sürdü. 
     Gazetenin haberinde, İngiltere Başbakanı Tony Blair'in 7 Mart'ta bir televizyon kanalında yaptığı konuşmada, Irak petrolüne ne kendilerinin, ne de ABD'nin dokunacağını söylediği hatırlatılarak, ''Dün ortaya konulan BM karar tasarısı ise Irak hükümeti kuruluncaya kadar Irak petrolünün ve gelirlerinin tamamının kontrolünü ABD ve İngiltere'ye bırakıyor'' denildi. 
     ABD Başkanı George Bush'un da 8 Nisan'da Belfast'ta, BM'nin yeni Irak yönetiminin oluşturulmasında hayati rol oynayacağı sözünü verdiğine de işaret edilen haberde, bugün ise BM'nin Irak'ta sadece görüş bildiren bir yapıya indirgendiği kaydedildi. 
     Yardımlar konusunda da verilen sözlerin tutulmadığı ifade edilen haberde, Blair'in 18 Mart'ta Avam Kamarası'na, BM'nin bu yardımların ulaştırılması ve dağıtılmasında yetkili olması gerektiğini söylediği hatırlatıldı, ancak ABD ve İngiltere'nin bu görevi de tek başlarına üstlendiği, BM'ye sadece koordinasyon rolü verildiği belirtildi. 
     Blair'in, 7 Mart'taki konuşmasında askeri harekatın BM kararının yerine getirilmesini sağlayacağını ve Saddam Hüseyin'i silahsızlaştıracağını söylediğine dikkat çekilen haberde, ''Bugünkü gerçek ise ABD ve İngiltere'den oluşacak bir işgal gücünün Irak'ı yöneteceğidir'' denildi. 
     Irak'ta bu gelişmelere tepki gösterildiği kaydedilen haberde, işsiz ve parasız bazı Iraklıların, vaktiyle Bağdat yönetimi tarafından el konulan petrol gelirlerine şimdi de ABD ve İngiltere'nin el koymasına şiddetle karşı çıktığı ifade edildi. 
     
</TEXT>
</DOC>
