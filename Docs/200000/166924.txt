<DOC>
<DOCNO> 166924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sontur29.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Okul yapımında kamulaştırma engeli kalkıyor... 
</HEADLINE>
<TEXT>

     Belediyeler ya da valiliklerce yapılan arsa ve arazi düzenlemesinde ''ortaklık payı'' adıyla kamuya ayrılan alanların oranını yüzde 35'ten yüzde 40'a çıkaran, bu alanlarda okul ve eğitim tesisi de yapılmasına olanak sağlayan yasa tasarısı, TBMM İçişleri Komisyonunda kabul edildi. 
     İmar Kanunu ile İmar ve Gecekondu Mevzuatına Aykırı Yapılara Uygulanacak Bazı İşlemlere İlişkin Yasa'da değişiklik yapan tasarı, arazi ve arsa düzenlemesinde yeni hükümler getiriyor. 
     Buna göre, belediyeler ya da valiliklerce düzenlemeye tabi tutulan arazi ve arsaların dağıtımı sırasında yol, meydan, park, otopark, çocuk bahçesi, yeşil saha, ibadet yeri ve karakol gibi tesislerin yapımı için ayrılan düzenleme ortaklık payının oranı yüzde 35'ten yüzde 40'a çıkarılarak bu payların değerlendirilebileceği alanlar arasına ''okul ve eğitim tesisleri'' de ekleniyor. 
     Tasarı, imar ve ıslah planlarında kamuya ayrılan alanlarda kalan ve imar uygulamasında imar haklarını alan gecekondu ve binaların yıkılmasını da öngörüyor. 
     Gecekondu ve yapı sahipleri, ilgili belediyenin, belediye sınırları dışında da valiliğin yazılı ihtarı üzerine 30 gün içinde binaları yıkarak enkazını kaldıracak. İhtara rağmen sahibi tarafından yıkılmayan bina ya da kaldırılmayan enkaz, belediye ya da valilik tarafından tebligata gerek kalmaksızın yıkılacak veya kaldırılacak. Valilik veya belediyeler tarafından enkazlar için ayrıca bir bedel ödenmeyecek. 
     Komisyon çalışmaları sırasında CHP'li üyelerin, enkazların kaldırılması için yapılacak harcamaların, gecekondu sahibi tarafından ödenmesi için verdikleri önerge kabul edilmedi. 
     Yasa tasarısı, ''İmar ve Gecekondu Mevzuatına Aykırı Yapılara Uygulanacak Bazı İşlemler ve 6785 Sayılı İmar Kanununun Bir Maddesinin Değiştirilmesi Hakkında Kanun''da yer alan ''cami'' ibarelerini, ''ibadet yeri'' olarak değiştiriyor. 
     İçişleri Komisyonu, bugün ayrıca, ''Türkiye Cumhuriyeti Hükümeti ile Polonya Cumhuriyeti Hükümeti Arasında Örgütlü Suçlar, Terörizm ve Diğer Suçlarla Mücadelede İşbirliği Anlaşmasının Onaylanmasının Uygun Bulunduğuna Dair Kanun Tasarısı'' da kabul etti. 
     
</TEXT>
</DOC>
