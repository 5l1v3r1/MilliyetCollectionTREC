<DOC>
<DOCNO> 156667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sonspo28.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbullular 'Ataya Saygı' için 18 Mayıs'ta yürüyecek... 
</HEADLINE>
<TEXT>

     İstanbul Valiliği'nce, tüm Türkiye'de olduğu gibi 18 Mayıs Pazar günü, Mecidiyeköy-Taksim Cumhuriyet Anıtı arasında ''Ata'ya Saygı ve Halk Yürüyüşü'' düzenlenecek. 
     İstanbul Valisi Muammer Güler, halk yürüyüşüne ilişkin Valilik'te, Herkes İçin Spor Federasyonu Başkanı Göksel Arsoy, Gençlik ve Spor İstanbul İl Müdürü Tamer Taşpınar ve İstanbul İl Milli Eğitim Müdürü Ömer Balıbey ile ortak basın toplantısı düzenledi. 
     Güler, 19 Mayıs 1919 tarihinde, Atatürk'ün önderliğinde Samsun'dan başlayan bağımsızlık hareketi sonucunda, Türk milletinin özgürlük ve demokrasiye kavuştuğunu dile getirerek, ''Ulusumuzun bu onur mücadelesinin gelecek nesillere bütün ayrıntılarıyla aktarımını sağlamak amacıyla Ulu Önder Atatürk tarafından 19 Mayıs günü Türk gençliğine armağan edilmiştir'' dedi. 
     Büyük Önder Atatürk'ün ve şehitlerin anılması ve bu mutlu günün öncesinde coşkunun yaşanmasını sağlamak amacıyla 15-21 Mayıs tarihleri arasında ''Gençlik Haftası''nın kutlandığını hatırlatan Güler, şunları kaydetti 
     ''Bu kapsamda, 18 Mayıs Pazar günü bütün Türkiye'de Ata'ya Saygı ve Halk Yürüyüşü' yapılacaktır. Bu yürüyüşe halkın ve gençlerin katılımının sağlanması ve görkemli bir şölene dönüştürülmesi, Başbakan Recep Tayyip Erdoğan'ın talimatlarıyla yerine getirilecektir. 18 Mayıs Pazar günü, İstanbul'da Mecidiyeköy-Taksim Cumhuriyet Anıtı arasında yapılacak olan yürüyüş saat 11.00'de başlayacak. Herkes İçin Spor Federasyonu, belediyeler, İl Milli Eğitim Müdürlüğü, öğrenci grupları, spor kulüpleri, sivil toplum örgütleri, halk oyunu ekipleri ve özellikle İstanbulluların katılımı sağlanarak yürüyüşün İstanbul'da bir şölen havasında gerçekleştirilmesi sağlanacaktır. Onun için tüm İstanbulluları ve özellikle gençleri bu yürüyüşe davet ediyorum.'' Güler, yürüyüş öncesi aynı güzergahta yol koşusunun da yapılacağını ifade ederek, etkinlikler çerçevesinde Taksim Cumhuriyet Anıtı'na çelenk konulacağını, ayrıca Bülent Serttaş'ın da bir halk konseri vereceğini bildirdi. 
     Kendisinin de yürüyüşe katılacağını belirten Güler, 19 Mayıs Pazar günü de ''Atatürk'ü Anma, Gençlik ve Spor Bayramı'' resmi töreninin ardından ''Fetih Haftası'' nedeniyle ayrı bir yürüyüş yapılacağını, bununla ilgili açıklamanın ise yarın yapılacağını sözlerine ekledi. 
     Göksel Arsoy da Herkes İçin Spor Federasyonu'nun dünyada bir numara olduğunu savunarak, bu federasyonun bütün halka hitap ettiğini söyledi. Arsoy, Türkiye'de federasyonun son bir yıldır yapılan etkinliklerle tanınmaya başlandığını belirterek, ''Tüm İstanbulluları Mecidiyeköy Meydanı'ndan Taksim'e doğru yürüyüşe bekliyoruz'' dedi. 
     
</TEXT>
</DOC>
