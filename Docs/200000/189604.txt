<DOC>
<DOCNO> 189604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/siyaset/asiy.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fakir öğrenci planını veto ettiren rapor... 
</HEADLINE>
<TEXT>

   Cumhurbaşkanı Sezer'in fakir öğrencilerin özel okullarda okutulmasıyla ilgili yasayı 'tarikat okulları raporu" nedeniyle veto ettiği ortaya çıktı 
      BARKIN ŞIK 

   
   Cumhurbaşkanı Ahmet Necdet Sezer'in "fakir ve başarılı öğrencilerin devletçe özel okullarda okutulmasına" ilişkin yasayı, bu öğrenciler için talepte bulunan okulların dini grup ve cemaatlerle bağlantılı olduğunu belirten rapor nedeniyle veto ettiği öne sürülüyor. Milli Eğitim Bakanlığı'nın fakir öğrencilerin özel okullarda okutulmasıyla ilgili yasa hazırlamasının ardından il milli eğitim müdürlüklerinin başlattığı çalışmada, 127 okulda 7 bin 273 öğrencinin eğitim görebileceği tespit edildi. Fakir öğrencileri okutmak isteyen okullar da bakanlığa bildirimde bulundu. Ancak il milli eğitim müdürlüklerinin çalışmasından çıkan sonuçlara ilişkin hazırlanan ve Genelkurmay Başkanlığı ile Cumhurbaşkanlığı başta olmak üzere devletin kritik makamlarına da sunulan raporda, fakir öğrencilerle ilgili talepte bulunan okulların dini grup veya cemaatlerle bağlantılı olduğu belirtildi. Rapordaki tespitler Sezer'in veto gerekçesinde okul isimleri verilmeden yer aldı. Sezer'in 13 Ağustos'ta yaptığı açıklamanın "d" bendinde şunlar kaydedildi 
   "Ülkemizde eğitim kalitesini ve çağdaşlığını kanıtlamış kimi özel okullara ilginin büyük olduğu, giriş sınavının ardından çok kısa sürede kontenjanlarını doldurdukları bilinen bir gerçek. Bu okullarda, hizmet satın alma yöntemiyle öğrenci okutulması olanağı bulunmadığına göre, öğrencilerin, kontenjanlarını dolduramayan, kimi çevrelerce değişik amaçlarla kurulmuş özel okullara gönderilmesi kaçınılmazdır. Bu durum laik, demokratik Türkiye Cumhuriyeti niteliklerine uygun olmayan düşünce yapısına sahip insanların yetiştirilmesi anlamına gelmektedir. Devletin sınırlı parasal kaynağının kimi özel okulların desteklenmesi amacıyla bu okullara aktarılması, kamu yararı yönünden uygun görülmemiştir." 
   
   Cemaat okulları    Hangi cemaate kaç okulun bağlı olduğu, okutabilecekleri fakir öğrenci sayısıyla ilgili bilgiler şöyle 
   Nurcular 103 okulda 5483 öğrenci. 
   Milli Görüş 9 okulda 702 öğrenci. 
   Nakşibendiler 7 okulda 351 öğrenci. 
   Süleymancılar 4 okulda 120 öğrenci. 
   Kadiri Tarikatı 2 okulda 62 öğrenci. 
   Işıkçılar 1 okulda 455 öğrenci. 
   Ribat grubu 1 okulda 100 öğrenci. 
   
   
   
   
   
   
   
</TEXT>
</DOC>
