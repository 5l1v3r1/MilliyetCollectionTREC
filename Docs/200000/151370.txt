<DOC>
<DOCNO> 151370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/soneko37.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
THY Genel Müdür Savaşın etkileri geçen hafta itibariyle sıfırlandı 
</HEADLINE>
<TEXT>

     THY Yönetim Kurulu Başkanı ve Genel Müdürü Abdurrahman Gündoğdu, THY'nin sermayesinin yüzde 50'den fazlasını halka açarak özelleştirilmesini ve mümkün olduğu kadar siyasi etkilerden arındırılmasını düşündüklerini bildirdi. Gündoğdu, Bağdat'ın düştüğü günün ertesinde rezervasyonların arttığını söyledi. 
     Göreve gelmesinden bu yana 2 ay geçen Gündoğdu, Atatürk Havalimanı'nda görevli basın mensuplarıyla biraraya gelerek, açıklamalarda bulundu. 
     THY'nin 70 yıllık tarihiyle önemli avantajları bulunduğunu ifade eden Gündoğdu, şunları kaydetti 
     ''Dünya haritasına nereden bakarsanız bakın Türkiye haritanın ortasında. 10-12 saat içinde dünyanın her noktasına uçabiliyorsunuz. Çeşitli ülkelerde 5 milyona yakın Türk vatandaşı önemli bir potansiyel. Bu da THY'nin yurtdışına atılım yapmasının nedenlerinden biri.'' THY'nin çeşitli noktalara yaptığı uçuşlar sayesinde Türkiye'nin ekonomi ve endüstrisine katkı da sağlandığını belirten Gündoğdu, bu nedenle kar edilmese bile bazı hatları sürekli açık tutmaya çalıştıklarını söyledi. 
     
     SAVAŞIN ETKİLERİ GEÇEN HAFTA SIFIRLANDI 

     Abdurrahman Gündoğdu, Irak savaşı nedeniyle yolcu sayılarının beklendiği kadar düşmediğini belirterek, ''Hatta Bağdat'ın düştüğü günün ertesi, rezervasyonlarda gözle görülür artış oldu. Geçtiğimiz hafta itibariyle savaşın etkileri sıfırlandı diyebilirim'' dedi. 
     Gündoğdu, Irak savaşının 3-6 ay süreceği tahminlerine işaret ederek, şunları söyledi 
     ''Yolcu ve gelir kaybının olacağı tahmin edilmişti ama savaş esnasında ve sonrasında beklediğimiz kadar bir kaybımız olmadı. Yolcu sayımız beklendiği kadar düşmedi. Hatta Bağdat'ın düştüğü günün ertesi, rezervasyonlarda gözle görülür artış oldu. Geçtiğimiz hafta itibariyle savaşın etkileri sıfırlandı diyebilirim. Sadece Uzakdoğu'da SARS nedeniyle yolcu talebinde bir düşüş, Kuveyt ve Bahreyn'e seferler başlamadığı için kaybımız var. Geçen yılki rakamlara aşağı yukarı ulaşmış, hatta bazı noktalarda aşmış durumdayız.'' SARS'ın, THY'yi etkilediğini vurgulayan Gündoğdu, ''Yanıbaşımızda Irak savaşı olmasına rağmen bu kadar fazla etkilenmedik. Ancak gerekli tedbirleri alıyoruz. Şu ana kadar da bir vaka ile karşılaşmadık'' dedi. 
     Bağdat'a ilk sefer yapacak şirketin THY olmasını istediklerini dile getiren Gündoğdu, bunun için girişimlerde bulunduklarını, ancak herhangi bir tarih veremeyeceğini bildirdi. 
     
     ''YENİ UÇAKLAR ALMAK DÜŞÜNCESİNDEYİZ'' 

     Abdurrahman Gündoğdu, THY'nin filosunun oldukça genç olduğunu, bunu daha da gençleştirmek gerektiğini kaydederek, ''Bu da maliyetin ucuzlatılmasını getiriyor. En önemli gider kalemlerinden biri bakım maliyeti. Uçakların bakım maliyetleri yaşlarıyla orantılı olarak artıyor. Yaşlı uçakları elimizden çıkarıp yeni uçaklar almak düşüncesindeyiz'' diye konuştu. 
     
     ÖZELLEŞTİRME 

     Genel Müdür Gündoğdu, THY'nin özelleştirilmesi konusuna da değinerek, şunları kaydetti 
     ''Özelleştirme kapsamında olan 5-6 şirketten biri THY. Stratejik önemi ve bayrak taşımasından dolayı yabancılara satışı mümkün değil. En azından yüzde 40'dan fazlası yabancıların olamıyor. Yerli şirketlerden benim gördüğüm kadarıyla büyük bir talep var. 
     Gündoğdu, halen şirketin yüzde 1.8'inin halka açık olduğuna işaret ederek, ''Oradaki hisselerinden baktığınızda şirketin değeri çok düşük. Yarım milyar dolar bile etmiyor. Şu anda şirketin en az 2-3 milyar dolar gibi bir piyasa değeri mevcut. İleride kar beklentisi oldukça yüksek olan bir şirket. Sermayesinin yüzde 50'den fazlasını halka açarak şirketin özelleştirilmesi ve mümkün olduğu kadar siyasi etkilerden arındırılmasını düşünüyoruz'' dedi. 
     
     61 YAŞIN ÜZERİNDEKİ PİLOTLARIN DURUMU 

     Memurlarda emeklilik yaşının 61'e çekildiğini anımsatılarak, ''61 yaş üstü pilotlarla ilgili ne gibi bir çalışma yapacaklarının'' sorulması üzerine Abdurrahman Gündoğdu, bu konuyu yönetim kurulunda görüşeceklerini bildirdi. 
     Gündoğdu, personel azaltma gibi bir düşüncelerinin olup olmadığına ilişkin soruya karşılık, ''Verim alamadığımız bir noktadan başka yere kaydırma olabilir. Personel çıkarmaktan ziyade emekliği düşünüyoruz'' dedi. 
     Gündoğdu, kazalara ilişkin bir soru üzerine de şunları söyledi 
     ''Yurtiçindeki kazalara baktığınızda havaalanı ve coğrafi şartlar önemli. Kazaların büyük kısmı da doğuda gerçekleşiyor. Havaalanlarının şartlarının yükseltilerek bir an önce uluslararası standartlara getirilmesi gerekiyor. Bu havaalanları, görerek kalkılan ve inilen havaalanları. Alet ve ekipman olarak eksik havaalanları. İstanbul'da şu anda Atatürk, Sabiha Gökçen ve Çorlu olmak üzere üç havaalanı var. Atatürk Havalimanı 2-3 sene önce modern hale getirildi. Sabiha Gökçen Havaalanı aynı tarihlerde yapıldı. New York'ta da üç tane var. Ama İstanbul bir New York değil. Sabiha Gökçen Havaalanı'na yapılan yatırımla Anadolu'daki bütün havaalanları uluslararası standarda uygun hale getirilebilirdi.'' 
     





</TEXT>
</DOC>
