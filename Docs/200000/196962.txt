<DOC>
<DOCNO> 196962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/spor/spo01.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'a terör darbesi 
</HEADLINE>
<TEXT>

   Beşiktaş, İtalyan Konsolosluğu'nun kapatılması nedeniyle Lazio maçı için Sergen ve Ahmed Hassan'a vize alamadı. Tedirgin olan Zago ve Giunti ise eşlerini Çizme'ye yolluyor 
      ORHAN YILDIRIM 

   
   Taraftarlar beklemede 
   İSTANBUL'U kana bulayan terör Lazio maçı öncesi Beşiktaş'ı da vurdu. Sergen'e vize almak için İtalyan Konsolosluğu'na başvuran Siyah - Beyazlılar, elçiliğin geçici bir süre kapatılması nedeniyle zor durumda kaldı. Pasaportu konsoloslukta kalan Sergen'in yanı sıra Mısır'dan dün dönen Ahmed Hassan için de vize başvurusu yapılamadı. Elçiliğin ne zaman açılacağı kesinlik kazanmazken, İtalya'ya gitmek isteyen 169 Beşiktaşlı taraftar da vize alamadı. 
   
   Yabancılar korktu 
   YÖNETİMİN İtalyan yetkililerle temasa geçtiği ve krizi en kısa sürede aşmak için girişimlerini sürdürdüğü öğrenildi. Bu arada üst üste yaşanan terör olayları Beşiktaş'ın yabancı oyuncularını da tedirgin etti. Zago ve Giunti eşlerini bugün İtalya'ya gönderme kararı aldı. İki futbolcunun, ailelerinin güvenliği için böyle bir karar aldıkları, eşlerinin ise Zago ve Giunti'ye "Siz de burada kalmayın İtalya'ya gelin" dediği kaydedildi. 
   
   Oscar Cordoba hocasını yaktı    VENEZUELLA maçında ilk on birde forma giyen ve hatalı gol yiyen Mondragon'a formsuz olmasına rağmen forma verilmesini eleştiren Oscar Cordoba vatandaşı ile aynı kaderi paylaştı. Teknik Direktör Maturana tarafından Arjantin'e karşı sahaya sürülen Beşiktaş'ın kalecisi, yediği hatalı gol nedeniyle tepki topladı. Kolombiya, Angel ile beraberliği sağlamasına rağmen galibiyeti bulamazken, grupta alınan 3 yenilgi ve 1 beraberlik sonrası Maturana istifasını açıkladı. Lucescu'nun, bu sabah İstanbul'da olması beklenen Cordoba'nın yerine Konyaspor maçında Ramazan'a forma vereceği öğrenildi. 
   
   Moral takviyesi    KONYASPOR maçının hazırlıklarına dün yaptığı tek antrenmanla devam eden Siyah - Beyazlı takımda çalışmaya milli takımlardan dönen oyuncular da katıldı. Ümit Milli Takım'dan önceki gün gelen Okan ve Sinan'ın ardından, dün de A Milli Takım futbolcuları İlhan Mansız, Tümer, Emre Aşık ve İbrahim idmana çıktı. 
   LUCESCU'NUN, bir süre millilerle görüşerek, teselli etmeye çalıştığı bildirildi. Galatasaray derbisindeki olaylar nedeniyle Konya maçı İzmir'e alınan Beşiktaş bugün yola çıkıyor. Saat 17.00'de THY'nın tarifeli uçağıyla İzmir'e hareket edecek olan kafile, maç sonrası özel uçakla İstanbul'a dönecek. 
   
   Hassan'a özel    RAMAZAN ayında takımı etkilememesi için maçlara iki gün kala oruç tutulmaması kararı alınan Siyah - Beyazlı takımda sadece Ahmed Hassan ayrı tutuldu. Golcü oyuncu, "Ben dini okullarda okudum. Bu yüzden bir ay oruç tutmak istiyorum" diyerek, Lucescu'dan izin kapmayı başardı. Mısır'ın, İsveç'i 1-0 yendiği karşılaşmada forma giyen Ahmed Hassan, dün İstanbul'a gelerek, idmana katıldı. 
   
   
</TEXT>
</DOC>
