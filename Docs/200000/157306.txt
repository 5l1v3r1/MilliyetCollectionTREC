<DOC>
<DOCNO> 157306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sonspo10.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor şanssızlığına yanıyor... 
</HEADLINE>
<TEXT>

     Birinci Süper Lig'de Trabzonspor'a 2-1 yenilerek 5 haftalık galibiyet serisine son veren Gaziantepspor'da, oynanan futbol ve alınan yenilgi üzüntüye yol açtı. 
     Teknik sorumlu Nurullah Sağlam, yaptığı açıklamada, Trabzonspor ile yaptıkları karşılaşmanın bir ''Anadolu derbisi'' olduğunu, mutlak puan için çıktıkları deplasmanda istedikleri oyun kurgusunu bir türlü kuramadıklarını söyledi. 
     Bu maça çıkarken Gaziantepspor'un 54 puanla 4., Trabzonspor'un ise 47 puanla 7. sırada bulunduğunu vurgulayan Sağlam, ''Sıralamayı etkileyecek bir karşılaşma olmasa bile alacağımız puan veya puanlar bizi UEFA Kupası'ndaki diğer rakiplerimize göre daha aıvantajlı duruma getirecekti, ama olmadı. Şanssız bir gündeydik, oyuncularımız istenileni yapamadılar'' diye konuştu. 
     Gaziantepspor'un, ligde ilk 4 sıra içinde kendine bir yer bularak UEFA Kupası'na ilk turdan katılmayı hedeflediğini ifade eden Sağlam, şöyle konuştu 
     ''Çok umutlu gittiğimiz Trabzon deplasmanında çok istediğimiz puana veya puanlara ulaşamadık. Orta alanda gereksiz yere çalımlar yapıp çok top kaybettik. Rakip ceza alanına top atamadık. Skor 2-0'ken bile pozisyonlar bulduk, ancak bunları ne yazık ki değerlendiremedik. Mutlaka puan umduğumuz bir maçı puansız kapattık, üzüntülüyüz.'' Trabzonspor yenilgisiyle gelecek hafta kendi sahalarında yapacakları Ankaragücü maçının öneminin bir kat daha arttığına dikkat çeken Sağlam, sözlerini şöyle sürdürdü 
     ''Ankaragücü, Fenerbahçe ile birlikte bizim UEFA Kupası hedefindeki en yakın ve zorlu rakibimiz. Kendi evimizde, seyircimiz önünde son maçımıza çıkacağız. Bu maçın hemen ardından zorlu bir Galatasaray derbisi bizi bekliyor. Bu nedenle mutlaka Ankaragücü'nü yenmek zorundayız. Başka çıkış yolumuz kalmadı. Bu maçın sonucu her iki takım için UEFA Kupası hedefindeki bazı şeyleri daha net olarak ortaya koyacaktır. Kaliteli ve genç kadromuz, kendilerine yakışan oyunu Ankaragücü maçında ortaya koyacaktır, onlara güveniyorum.'' Sağlam, 19 Mayıs Pazartesi gününden itibaren Ankaragücü maçının hazırlıklarına başlanacağını sözlerine ekledi. 
     
</TEXT>
</DOC>
