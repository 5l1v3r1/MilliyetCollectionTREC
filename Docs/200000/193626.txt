<DOC>
<DOCNO> 193626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/ekonomi/eko02.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
MİLLİYET İZLENİM 
</HEADLINE>
<TEXT>
   'Hükümet bizi maliyet gördü, oysa ülkeyi dalgadan koruduk' 
   Andrew Finkel 
   
   İstifasını verdikten yaklaşık 2 saat sonra Bilkent Oteli'nin lobisinde buluştuğum ve biraz şaşırmış gördüğüm Engin Akçakoca'nın konsantrasyonu da iyi dileklerini sunmak isteyen arakadaşlarının sürekli aramaları nedeniyle dağılıyordu. 
   Akçakoca kesin istifa kararını 1 hafta önce aldığını söylerken yapılan son seçimlerden bu yana durumunun şüpheli hale geldiğinin altını çiziyor. 
   Akçakoca, "iktidar partisi seçim kampanyaları sırasında BDDK'nın Hazine'ye maliyetinin 50 milyar dolar olduğunu ileri sürüyordu. Onlar bizi maliyet olarak görürken biz kendimizi ülkeyi dalgalı sulardan korumaya çalışan bir kurum olarak gördük. Bu da kavrayıştaki temel farklılığımızdır" diye konuştu. 
   Bakan Abdüllatif Şener ile her zaman dostane ilişkiler içerisinde olduklarını belirten Akçakoca, bunun istifa sırasında da böyle olduğunu söyledi. Hükümete yapacağı son tavsiyenin BDDK'nın özerkliğine dokunmamak olacağını belirten Akçakoca özellikle kurumun günlük operasyonlarında kurumun bağımsız hareket etmesi gerektiğini dile getirdi. Akçakoca, piyasaların böyle bir durumda hassas davranacağını ve yara alacaklarını anlattı. Ayrıca ekonomik iyileşmenin de duracağını belirtti. 
   BDDK Başkanı olmaktan gurur duyduğunu söyleyen Akçakoca, "Yürekli kararlar almak size bir arkadaş kazandırmıyor" diye konuştu. 
   Akçakoca ayrıca İmar Bankası'ndaki yolsuzluğun da kurumu derinden etkilediğini itiraf etti. "Bunların hepsinin dışında BDDK'nın B'si olduğu için insanlar bizi sorumlu tuttular. Çok uzun zamandan bu yana yolsuzluk olduğu ortada ancak geçtiğimiz yaza kadar bunların hiçbirinin ispatı yoktu" diye konuştu. 
   
   
</TEXT>
</DOC>
