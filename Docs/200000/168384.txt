<DOC>
<DOCNO> 168384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/guncel/gun02.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Belgelerimizi verin' 
</HEADLINE>
<TEXT>

'Süleymaniye Olayı'nı araştıran komisyonda, baskını KYB lideri Talabani'nin tetiklediği tespiti yapıldı. Türk tarafı, el konan belgelerin tamamını geri istedi 
     BARKIN ŞIK, UTKU ÇAKIRÖZER Ankara 

     ABD birliklerinin Kuzey Irak'ta 11 Türk askerini esir alması olayını araştıran komisyonunun ilk toplantısında, baskını Kürdistan Yurtseverler Birliği KYB lideri Celal Talabani'nin tetiklediği tespiti yapıldı. Türk tarafı, toplantıda operasyona komuta eden Amerikalı Albay Billy Mayville'in görevden alınmasını isterken, gözaltı sırasında askerlerin el ve ayaklarından kelepçelendiği ve başlarına çuval geçirildiği yönündeki raporu ortaya koyarak, Türk subaylarına "El Kaide militanı" gibi davranılmasının yakışıksız olduğunun altını çizdi. Komisyon, hafta sonunda Kuzey Irak'a geçerek incelemelerde bulunacak. 
     Genelkurmay kararg hında dün 14.00'da başlayan ilk toplantı 4.5 saat sürdü. Türk heyetinin başında Genelkurmay Harekat Başkanı Korgeneral Köksal Karabay yer alırken, Amerikan heyetine ABD'nin Avrupa Kuvvetleri Komutan Yardımcısı Korgeneral John Slyvester'in başkanlık etti. Heyetlerde albay ve binbaşı rütbelerinde üçer askeri yetkilinin yanı sıra Dışişleri Bakanlığı'ndan da ikişer isim yer aldı. 
     
     'NELER YAPILMALI ' 
     Toplantıda, Süleymaniye baskını, "nasıl oldu ve benzer durumlar olmaması için neler yapılmalı" konuları ele alındı. Türk heyet, Tümgeneral Abdullah Kılıçarslan'ın subayların ifadelerine başvurarak Süleymaniye'de hazırladığı raporu sundu. Raporda, Türk askerlerinin el ve ayaklarından kelepçelendiği ve kafalarına çuval geçirildiği belirtildi. Türk tarafı, askerlerine "ElKaide militanı" gibi davranılmasının yakışıksız olduğunu vurguladı. 
     Kerkük Valisi'ne suikast iddiasına ilişkin istihbarat bilgileri de sorulan toplantıda, Amerikan tarafı, bu istihbarat bilgilerinden bir kısmını masaya koydu. Bu çerçevede, baskın olayının Talabani tarafından tetiklendiği tespiti yapıldı. ABD tarafının, Süleymaniye'deki büroda ele geçirilen patlayıcı maddelere ilişkin soru yönelttiği Türk tarafı, 7 yıldır bölgede faaliyet gösteren büroda PKK KADEK tehdidine karşı bu malzemelerin bulunmasının olağan olduğunu aktardı. 
     
     HAK VERDİLER 
     Baskın sırasında el konan belgelerin tamamının iadesini talep eden Türk tarafı, benzer bir olayın bir daha tekrarlanmaması konusunda da uyarıda bulundu. ABD tarafı, Türkiye'nin tezlerine hak verirken, komisyon, bugün sabah saat 09.00'da yeniden toplanacak. Heyet, daha sonra Kuzey Irak'a geçerek incelemelerde bulunacak. Dışişleri Bakanı Abdullah Gül dün, ABD'nin bürodaki belgelerin bir bölümünü iade ettiğini ancak bir kısmının henüz geri verilmediğini söyledi. 
     
Kızılay hedef gösterildi      Süleymaniye operasyonunu soruşturan komisyonun çalışmaları sürerken, ABD, Irak'a giden Kızılay'a ait yardım araçlarıyla silah taşındığını ve yine silah dolu iki pikap ele geçirildiğini öne sürdü. ABD'ye Türk Özel Harekat timlerinin Kerkük Valisi Abdurrahman Mustafa'ya suikast düzenleyeceği ihbarını yaptıkları öne sürülen iki Türkmen'in yeni iddiaları, bir rapor halinde Türkiye'ye iletildi. Kızılay Genel Başkanlığı ise, yardımlar sırasında Kuzey Irak'a silah ve mühimmat gönderildiği bilgilerinin gerçek olmadığını açıkladı. Yazılı açıklamada, bu tür bir olayın Kızılay misyonuna uymadığı vurgulandı. 
     

</TEXT>
</DOC>
