<DOC>
<DOCNO> 159574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sontur32.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İnegöl'de hayaletten korkan halk polise başvurdu.. 
</HEADLINE>
<TEXT>

     Bursa'nın İnegöl İlçesi Kemalpaşa Mahallesi'nde yaşayan bazı kişiler, bir evin merdiven altından ''hayalet sesi'' geldiğini öne sürerek, polise başvurdu. 
     Alınan bilgiye göre, Kemalpaşa Mahallesi'nde oturan Lütfü Polat, evinin merdiven altından garip sesler geldiğini ve sesin sokakta yankılandığını iddia ederek polise başvurdu. 
     Polat, 20 yıl önce evinin temelini atarken, toprak altından kemikler çıktığını, bu nedenle korktuklarını belirterek, ''Özellikle sabaha karşı saat 04.00 sıralarında ses giderek artıyor. Bir insan iniltisini andıran ses, bizi tedirgin ediyor. Ailece korkuyoruz ve uyuyamıyoruz'' dedi. 
     Başvuru üzerine eve giden ancak, ses duymadıkları için iddiayı ciddiye almayan polise, kısa süre içinde diğer mahalle sakinleri de aynı şikayetle başvurmaya başladı. 
     İnegöl İlçe Emniyet Müdürü Bilal Bostancı, başvuruların artması üzerine, hem kendisinin bizzat eve gittiğini, ekiplerin de 2 gündür gece gündüz evin çevresinde incelemelerde bulunduğunu, ancak ses duymadıklarını söyledi. 
     Bostancı, mahalle sakinlerinin ''evde hayalet olduğu'' iddialarını sürdürdüklerini, onları rahatlatmak için polis ekiplerinin bölgede sürekli devriye görevi yaptıklarını bildirdi. 
     
</TEXT>
</DOC>
