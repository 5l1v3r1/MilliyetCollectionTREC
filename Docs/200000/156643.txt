<DOC>
<DOCNO> 156643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sonspo04.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Deplasmandayım, puanı unuttum.. 
</HEADLINE>
<TEXT>

     Birinci Süper Lig'de zor günler geçiren Bursaspor'un deplasman kabusu sürüyor. Ligdeki son deplasman galibiyetini 10 Mart 2002'de 2-1'lik skorla Kocaelispor karşısında alan Yeşil-beyazlı takım, bu sezon hiçbir deplasman maçından galibiyet çıkaramadı. 
     Ligden düşmemek için mücadele eden Bursaspor, bugüne dek topladığı 29 puanın yalnızca 4'ünü deplasman maçlarında kazandı. Deplasmanda galibiyeti olmayan yeşil-beyazlı takım, 12 maçtan yenilgiyle ayrılırken, 4 maçtan beraberlikle döndü. 
     Ligin 2. haftasındaki ilk deplasman maçında Samsunspor'a 1-0 yenilen Bursaspor, bu maçın hemen ardından İstanbul'da Galatasaray'a 2-0'lık skorla boyun eğdi. İlk deplasman puanını 5. haftada İstanbulspor karşısında 1-1'lik sonuçla alan yeşil-beyazlı takım, daha sonra İzmir'deki Göztepe karşılaşmasından aynı skorla 1 puan kazandı. 
     
     7-1'LİK FENERBAHÇE YENİLGİSİ YIKTI 
     4-0'lık Ankaragücü yenilgisinin ardından Denizlispor deplasmanından da 2-2'lik skorla 1 puan çıkarabilen Bursaspor, 13. haftada Ankara'daki Fenerbahçe maçında aldığı 7-1'lik yenilgi sonrası iyice yıkıldı. 
     Bu maçta tarihinin en farklı skorlu yenilgisini alan yeşil-beyazlı takım, daha sonra yalnızca 21. haftadaki Kocaelispor maçından 0-0'lık skorla 1 puan alabildi. 
     
     16 MAÇTA 38 GOL 
     417 günlük galibiyet hasretini 2-1'lik Elazığspor yenilgisiyle dindiremeyen Bursaspor, deplasmandaki maçlarda kalesinde çok gol görüyor. 
     Bir türlü 3 puan çıkaramadığı 16 deplasman maçında filesinde toplam 38 gol gören yeşil-beyazlı takım, rakip fileleri yalnızca 10 kez havalandırabildi. 
     Bursaspor, 16 maçın 8'inde gol atamazken, yalnızca 11. haftadaki 2-2 biten Denizlispor ve 29. haftada oynanan ve 4-2 yenildiği Malatyaspor maçında 2 gol kaydedebildi. 
     Bursaspor'un bu sezon yaptığı deplasman maçları ve aldığı sonuçlar şöyle 
     
     
2. hafta Samsunspor-Bursaspor 1-0 3. hafta Galatasaray-Bursaspor 2-0 5. hafta İstanbulspor-Bursaspor 1-1 7. hafta Göztepe-Bursaspor 1-1 9. hafta Ankaragücü-Bursaspor 4-0 11. hafta Denizlispor-Bursaspor 2-2 13. hafta Fenerbahçe-Bursaspor 7-1 Ankara'da oynandı 15. hafta Altay-Bursaspor 2-1 17. hafta Gençlerbirliği-Bursaspor 2-0 18. hafta Beşiktaş-Bursaspor 1-0 21. hafta Kocaelispor-Bursaspor 0-0 23. hafta Diyarbakırspor-Bursaspor 4-0 25. hafta Trabzonspor-Bursaspor 3-0 Samsun'da oynandı 27. hafta Gaziantepspor-Bursaspor 2-1 Mersin'de oynandı 29. hafta Malatyaspor-Bursaspor 4-2 31. hafta Elazığspor-Bursaspor 2-1 
     
</TEXT>
</DOC>
