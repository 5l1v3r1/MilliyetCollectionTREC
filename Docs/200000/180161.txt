<DOC>
<DOCNO> 180161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/siyaset/siy05.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bütün terör yuvaları tasfiye edilecek...' 
</HEADLINE>
<TEXT>

   
   ABD, terörist saldırılara devam edeceğini duyuran terör örgütü PKK - KADEK'in açıklamasına sert tepkide bulunarak, Washington'un PKK'nınkiler dahil Irak'taki bütün terör yuvalarını tasfiye etmeye kararlı olduğunu bildirdi. AA'ya açıklamada bulunan ABD yönetiminin bir yetkilisi, PKK - KADEK militanlarına silah bırakmaları ve topluma kazandırma yasasından yararlanarak eve dönmeleri çağrısında da bulundu. 
   
   Yetkili, şunları söyledi 
   "PKK - KADEK terörist bir örgüttür. PKK - KADEK'in şiddet dolu faaliyetlerine devam edeceği açıklaması bir sürpriz değil. Bu örgüt zaten sözde ateşkesi sırasında da şiddet olaylarına karışmaya devam etti ve Irak topraklarını terör amacıyla sığınak olarak kullandı. ABD, özgür bir Irak'ta PKK - KADEK'inkiler dahil bütün terör yuvalarını tasfiye etmekte kararlıdır. Bu sözümüzü tutacağız." 
   
</TEXT>
</DOC>
