<DOC>
<DOCNO> 165721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/ekonomi/eko08a.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Paranın güvenli adresi 
</HEADLINE>
<TEXT>
Piyasa frene bastı 
     TEVFİK AKSOY Global Menkul Değerler Baş Stratejist 

     Bir süredir hükümet uygulamalarının önünde giden ve sadece olumlu gelişmeleri satın alan, olumsuzlukları gözardı eden piyasa, hükümetin 5. gözden geçirme çalışmalarındaki hızına göre kendini ayarlama ihtiyacını hissetti. Bundan sonra faiz ve İMKB Endeksi'nin seyrini büyük ölçüde hükümet belirleyecek. 
     Döviz konusunda söylenecekler söylendi TL aşırı değerli ve cari açık iyi sinyal vermiyor. Ancak, anlaşılan bu konuda proaktif bir yaklaşım görmeyeceğiz. Yine de döviz kurunun piyasada devam eden defansif tavır ile birlikte belli bir ölçüde düzeltme yapması olasılık dahilinde. İlginç sayılabilecek bir gözlem de yabancı yatırımcılar ile ilgili. Son günlerde yabancıların hem TL cinsi bonolardan, hem de euobondlardan önemli ölçüde çıktıklarını görüyoruz. 
     Yerli gerçek kişi ve bankalar, yabancı satışlarıyla faizlerin daha yükseğe çıkmasını engelledi. Gözlemi ilginç kılan nokta, yabancı satışlarının Türkiye ile ilgili sebeplerden çok genel olarak gelişmekte olan ülke tahvillerini satmaları ve bizim de bundan payımızı almamız. Yine de bu durum gelecek haftalarda yapılacak yüklü Hazine ihalelerinde faizin şimdiki seviyelerde tutunacağının garantisini vermiyor. 
     Özellikle 1 Temmuz tarihinde yapılacak olan borçlanma öncesinde hükümetin cesaret verici adımlar atmasında büyük fayda var. Aksi takdirde yükselecek faizlerle yapılacak borçlanma boş yere bütçeye ek yük getirecek. Geçen haftalarda yüzde 47 seviyesine kadar gerilemiş olan faiz, yüzde 5'lik bir artış gösterdi. Sadece bu artıştan dolayı gelecek hafta yapılacak borçlanmada Hazine ve dolayısıyla vergi mükellefleri, önümüzdeki 12 ay içinde yaklaşık 200 trilyon liralık ek maliyet ödeyecek. 
     
     Bardağın dolu tarafı 
     Bütün bunların yanında ekonomik veriler büyümenin devam ettiğini gösterirken enflasyon düşüyor. Gelecek hafta açıklanacak haziran ayı enflasyon verileri ve ilk çeyrek büyüme rakamları bunu teyit edecek ve piyasayı olumlu etkileyecek. Ayrıca hükümetin AB yolunda atmakta olduğu adımlar takdirle karşılırken Amerika ile bozulma noktasına gelen ilişkiler de ilginç şekilde düzelmeye başladı. 
     En cesaret verici gelişmelerden biri de hükümetin yolsuzluk konusunda başlattığı hareket. Bütün bunlar orta ve uzun vadede için çok olumlu sonuçlar doğuracaktır. Ancak, hükümetin önceliklerini belirlerken kısa vadede önemi olan konuları da dikkate alması gerekiyor. IMF gözden geçirmeleri, Hazine ihaleleri ve şu sıralar parayı yatıracak yer arayan yüksek montanlı yabancı fonları ülkeye çekmek de bunların başında geliyor. Eğer kısa ve uzun vadeli öncelikler arasında denge kurulursa piyasanın önü açılacaktır. 
     

</TEXT>
</DOC>
