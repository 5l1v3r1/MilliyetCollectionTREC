<DOC>
<DOCNO> 192685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/son/soneko08.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan "Niyet mektubunu IMF'ye gönderdik" 
</HEADLINE>
<TEXT>

     Devlet Bakanı Ali Babacan, Altıncı Gözden Geçirmeye ilişkin Niyet Mektubu'nu dün gece imzalayarak Uluslararası Para Fonu'na IMF ilettiklerini söyledi. 
     Ekonomiden sorumlu Devlet Bakanı Babacan, son ekonomik gelişmeler hakkında A.A muhabirine yaptığı açıklamada, geleceğe yönelik uygulamaları, hedefleri ve politikaları, Altıncı Gözden Geçirmeye ilişkin bu Niyet Mektubu'na yansıttıklarını ifade etti. 
     Bakan Babacan, IMF'ye gönderilen Niyet Mektubu konusunda şunları söyledi 
     ''Bazı yasal düzenlemeleri müteakiben, IMF İcra Direktörleri Kurulu'nun, Kasım ayının ikinci yarısında toplanarak, Altıncı Gözden Geçirme'nin tamamlanmasına karar vereceğini tahmin ediyorum. Bu çerçevede, 340.2 milyon SDR yani yaklaşık 500 milyon ABD Doları tutarındaki bir kredi dilimi serbest bırakılabilecek.'' 
     
     EKONOMİK PROGRAMIN SOMUT VE OLUMLU SONUÇLARI... 
     Uygulanmakta olan ekonomik programın somut ve olumlu sonuçlarını görmeye devam ettiklerinin altını çizen Devlet Bakanı Babacan, ''Enflasyon hızla hedeflediğimiz düzeye doğru geriliyor. Hatta bugün yılsonu enflasyon beklentilerine baktığımızda, yılbaşında belirlediğimiz hedeflerin de altında bir oran görülüyor'' diye konuştu. 
     Sanayi üretimi, kapasite kullanım oranı, ihracat ve benzeri ekonomik göstergelerin, hedeflenen yüzde 5'lik büyüme oranını da kolaylıkla yakalanacağının birer işareti olduğunu belirten Bakan Babacan sözlerine şöyle devam etti 
     ''Öte yandan, Hazine'nin borçlanma faiz oranları hem nominal olarak, hem de reel olarak hızla düşüyor. Geçen yılın Ekim ayında yüzde 66 olan iç borçlanma faiz oranı yüzde 30'lar civarına indi. 
     Uluslararası piyasalarda ihraç ettiğimiz tahvillerin ikincil piyasalardaki faiz oranlarına baktığımızda tarihindeki en düşük oranları yakaladığını görüyorsunuz.'' Mali disiplin konusundaki kararlılığın devam ettiğini belirten Bakan Babacan, Gayri Safi Milli Hasıla'nın GSMH yüzde 6.5'i seviyesinde belirlenen faiz dışı fazla hedefinin tutturulacağını kaydetti. 
     Bakan Babacan, şöyle devam etti 
     ''Biliyorsunuz bu hedefi tutturmak için gerekli tedbirleri hiç geciktirmeden uygulamaya koyduk. Yüksek faiz dışı fazla hedefi, bununla birlikte güven ortamının tesis edilmesi reel faizlerin düşmesini, kurların istikrar kazanmasını ve hedeflenen büyüme hızına ulaşılmasını beraberinde getirdi. 
     
     BORÇ STOKU DÜŞÜYOR... 
     Aynı zamanda, kamu borç stokunun GSMH'ye oranı da düştü ve düşmeye devam ediyor. Kamu net borç stokunun GSMH'ye oranı 2001 yılı sonunda yüzde 92 idi. Bu yıl sonunda bu oranının yüzde 70 civarında olacağını şimdiden görebiliyoruz. 
     Bütün bu olumlu gelişmelerin sonucunda hem yurt içinde, hem de yurtdışında Türkiye ekonomisine yönelik güvenin de hızla arttığını görüyoruz. Tüm uluslararası derecelendirme kuruluşları Türkiye'nin kredi notunu veya görünümünü yükselttiler. 
     Son aylarda dünyanın çeşitli ülkelerinde katıldığımız tüm toplantılarda Türkiye ve Türkiye ekonomisinin ilgi odağı olduğunu bizzat görüyorum. 
     Uluslararası yatırımcılar, finans kuruluşları, akademisyenler, gazeteciler Türkiye'yi çok yakından izlediklerini, gelişmeleri çok olumlu bulduklarını her fırsatta belirtiyorlar.'' 
     
     OLUMLU HAVAYI BOZACAK GELİŞMELERE ASLA İZİN VERMEMEK... 
     Devlet Bakanı Ali Babacan, bugün için gündemlerindeki en önemli konunun, bu olumlu havayı kalıcı kılmak, olumlu havayı bozacak gelişmelere asla izin vermemek olduğunu belirterek, ''Biliyorsunuz 2004 yılı için enflasyon hedefini yüzde 12 olarak belirledik. Büyüme hedefimiz yüzde 5, faiz dışı fazla hedefimiz yüzde 6.5 ki bu oranlar bile kararlılığımızın bariz göstergeleri'' dedi. 
     Babacan, mali disiplinden taviz vermeden, ekonomik programı kararlılıkla uygulayarak, bu hedefleri de mutlaka tutturacaklarını söyledi. 
     
     YAPISAL REFORMLAR... 
     Mali disiplin ile birlikte, eş zamanlı olarak, yapısal reformların da tek tek gerçekleştirildiğine dikkat çeken Bakan Babacan, sözlerini şöyle sürdürdü 
     ''Kamu kesiminin yeniden yapılandırılması, bankacılık sektörünün güçlendirilmesi, ekonomide özel sektörün rolünün arttırılması gibi alanlarda düzenlemelerimiz hayata geçiriliyor. Bu çerçevede, kamu Mali Yönetim ve Kontrol Kanunu ile Bankacılık Düzenleme ve Denetleme Kurumu'nun daha hızlı ve etkin çalışmasını sağlayacak yasal düzenlemeleri TBMM'ye sunduk. 
     Doğrudan Vergi Reformu 2. Paketi üzerindeki çalışmaları tamamladık. 
     Türk Telekom'un özelleştirilmesine ilişkin çalışmaları son aşamasına getirdik.'' 
     
     ''OLUMLU GELİŞMELER PİYASALARA VE HALKA YANSIYOR...' 
     ''Bütün bu olumlu gelişmelerin, iç piyasalara ve halkımıza da yansıdığına hep birlikte şahit oluyoruz. Piyasalardaki canlanma artıyor, istihdamda artış var, akıllıca uyguladığımız sosyal politikalar sayesinde tüm kesimlerin rahat bir nefes aldığını görüyoruz'' diye konuşan Devlet Bakanı Ali Babacan, şöyle devam etti 
     ''Her şeyin ötesinde halkımızın, uyguladığımız ekonomik programa ilişkin güveninin ve umudunun arttığını görüyoruz. İnşallah zaman geçtikçe, taşlar yerine oturdukça daha da iyi sonuçlar almaya devam edeceğiz. Ülkemizde gerçekten çok olumlu gelişmeler yaşanıyor. Yılların sorunlarını tek tek çözüyoruz. halkımızın bu güveni ve bu ümidi devam ettikçe ben çok daha güzel günlerin yakın olduğuna inanıyorum'' 
     
</TEXT>
</DOC>
