<DOC>
<DOCNO> 166188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/son/sondun14.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tecavüz ilacı'na yasak geldi 
</HEADLINE>
<TEXT>

     İngiltere'de ''tecavüz ilacı'' olarak da bilinen GHB adlı anestezi ilacının özel kişiler tarafından kullanımı ve bulundurulması yasaklandı. 
     Hükümet tarafından alınan kararın yarın gece yarısından itibaren geçerli olacağı ve bu ilacı alan, satan ya da kullanan kişilerin 5 yıla kadar hapis cezasıyla cezalandırılabileceği belirtildi. 
     Ecstasy uyuşturucu haplarının sıvı hali olarak bilinen ilacın, İngiltere'de yaşanan pek çok tecavüz olayında kurbanın içkisine karıştırıldığı saptandı. 
     İçişleri Bakan Yardımcısı Craloni Flint, GBH dışında 7 ilacın daha özel kişilerce bulundurulması, satılması, alınması ve kullanılmasının suç kabul edileceğini bildirdi. 
     Flint, GHB'nin birçok tecavüz olayında ''kötü emeller'' için kullanıldığını belirterek, ''Yanlış kullanımına hapis cezası getirmekle bu tür suçların önüne geçebileceğimizi umuyoruz. Bu arada, hızlı bir gece hayatı yaşayanlara, kulüp ve diskoteklere gidip buralarda içki tüketenlere de ilacın tehlikesi konusunda bir uyarıda bulunmuş oluyoruz'' dedi. 
     GHB ile ilgili kararın, ''İlaçların Kullanımı Danışma Komitesi'' tarafından hazırlanan, bu ilacın büyük ölçüde yanlış ve kötü amaçlarla kullanıldığı ve zarar verici etkisinin bulunduğu belirtilen rapor üzerine yasaklandığı kaydedildi. 
     
</TEXT>
</DOC>
