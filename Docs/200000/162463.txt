<DOC>
<DOCNO> 162463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/soneko26.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD yemeğinde şarap servisi izdihamı.. 
</HEADLINE>
<TEXT>

     Başbakan Recep Tayyip Erdoğan, Türk Sanayicileri ve İşadamları Derneği TÜSİAD Yüksek İstişare Konseyi YİK toplantısının ardından düzenlenen öğle yemeğine onur konuğu olarak katıldı. 
     Beraberinde Devlet Bakanları Ali Babacan ve Kürşad Tüzmen ile Maliye Bakanı Kemal Unakıtan olduğu halde toplantı ve yemeğin düzenlendiği Sabancı Center'a gelen Erdoğan, bina girişinde ev sahibi Sabancı Holding Yönetim Kurulu Başkanı Sakıp Sabancı, TÜSİAD Yönetim Kurulu Başkanı Tuncay Özilhan ve TÜSİAD Yüksek İstişare Konseyi Başkanı Muharrem Kayhan tarafından karşılandı. 
     Saat 13.00'deki yemeğe 10 dakika erken gelen Erdoğan, salona girişte TÜSİAD üyeleri tarafından alkışlandı. 
     Yemek masasında, Başbakan Erdoğan'ın sağında Sakıp Sabancı, solunda ise YİK Başkanı Muharrem Kayhan yer aldı. 
     Erdoğan'ın masasında, Tuncay Özilhan, Feyyaz Berker ve Bülent Eczacıbaşı da bulundu. 
     Yemeğe, Aldo Kaslowski, Mehmet Ali Berkman, Cem Boyner, Erkut Yücaoğlu, Arzuhan Yalçındağ, İshak Alaton, Ali Koç, Ali Sabancı ve Vural Akışık ile Aria Genel Müdürü Giuseppe Farina'nın da yer aldığı çok sayıda TÜSİAD üyesi katıldı. Cüneyt Zapsu da Erdoğan'ın bulunduğu heyetle yemeğe iştirak etti. 
     
     ŞARAP SERVİSİ İZDİHAMI 

     Mönü, balzamik sirke ile domatesli mozzarela, haşlanmış sebzeler ve pilav ile mantar soslu ızgara piliç ve meyve salatasından oluşuyor. 
     Yemekte içki servisine ise gazetecilerden gelen talep üzerine başlandığı gözlendi. Görevlilerin salona beyaz ve kırmızı şarap getirmesiyle hareketli anlar yaşandı. Şaraplar servise hazır hale getirilip garsonlar tarafından masalara yönelinince, medya mensupları şarap servisinin kime yapıldığını öğrenmek ve görüntülemek için garsonların çevresinde izdiham yarattı. Kalabalığa takılan garson dengesini yitirince, şarap kadehleri yere düştü. 
     Daha sonra yenilenen şarapları, bazı gazetecilerin talep ettiği görüldü. 
     Konukların bulunduğu masaya şarap servisi yapılmadı. 
     
</TEXT>
</DOC>
