<DOC>
<DOCNO> 155951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/sondun07.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlusconi'nin rüşvet davası, bomba ihbarı nedeniyle ertelendi 
</HEADLINE>
<TEXT>

     İtalya Başbakanı Silvio Berlusconi'nin rüşvet verme suçundan hakkında devam eden davanın bugünkü duruşması, mahkemeye gelen bir bomba ihbarından dolayı ertelendi. 
     1985 yılında SME adlı kamu şirketinin özelleştirilmesini durdurmak için hakimlere rüşvet verdiği iddiasıyla suçlanan Berlusconi'nin Milano 1. İstinaf Mahkemesi'nde devam eden davasında beklenmedik bir olay oldu. 
     Duruşmanın başlamasından kısa bir süre kala yerel saat ile 16.02'de TSİ 17.02 , kimliği belli olmayan bir kişi ülkenin en yüksek tirajlı gazetesi olan Corriere della Sera gazetesini arayarak, mahkeme salonuna 6 adet plastik bomba bırakıldığı iddiasında bulundu. 
     Gelen bomba ihbarı üzerine mahkeme boşaltılarak aramalar yapıldığı, ancak daha sonra ihbarın sahte olduğunun ortaya çıktığı bildirildi. 
     İtalyan sivil polisi Digos tarafından verilen bilgide, telefon eden kişinin, ''Özgür Adalet için Mücahitler Grubu'' adına konuştuğunu söylediği belirtilerek, olayla ilgili geniş çaplı bir soruşturmanın başlatıldığı duyuruldu. 
     Bu arada, yapılan açıklamalarda, SME davasının 16 Mayıs tarihine ertelendiği kaydedilirken, Berlusconi'nin avukatlarından Niccolo Ghedino ''Kesinlikle birkaç salağın işi, ama yine de bu olay durumun çok fazla gergin olduğunun bir işareti'' dediler. 
     
</TEXT>
</DOC>
