<DOC>
<DOCNO> 157445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/yazar/theper.html </URL>
<DATE> 2003/05/18/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Akıl sağlığınıza dikkat edin 
</HEADLINE>
<TEXT>

     N. Ü. - Ankara 

     
     Okuyucumun sorularını yukarı alsam yanıta yer kalmayacak. Onun için doğrudan doğruya yanıtlarıma geçeyim. Ancak önce bu okuyucuma bir şilt vermek istiyorum. 39 daireli bir apartmanda 15 sene yöneticilik yapacak ve hala akıl sağlığı yerinde olacak, inanılır şey değil, bu nedenle kendisi her türlü takdire müstehak. Takdir hislerimin ifadesinden sonra gelelim yanıtlara. 
     Kat malikleri genel kuruluna sadece kat malikleri katılır. Kiracıların katılması için vekalet verilebilir mi Evet, kat maliki herhangi bir kimseye vekalet verebileceği gibi kiracısına da vekalet verebilir. Olağanüstü kat malikleri toplantısının prosedürü olağan kat malikleri toplantısı ile büyük oranda benzerlik gösterir, sadece yönetim planında belli olağan toplantıya davet için on beş gün önceden haber verme mecburiyeti yoktur. Bu süre daha kısa olabilir. İkinci toplantı ekseriyet aranmaksızın yapılır. Ekseriyet konusunda yönetim ve denetim kurulları sayısının altında veya üstünde bir katılımdan söz edilmemektedir. Dolayısı ile ikinci toplantı katılanlarla yapılır. Ancak önemle hatırlatmak istediğim husus şudur. İkinci toplantıda dahi yönetici seçimi için kat maliklerinin sayı ve arsa payı çoğunluğunun bulunması gerekir. 
     Yöneticinin veya denetçinin apartmandan ayrılması veya vefatı halinde ne yapılacağı konusunda yanıtı üçe ayırmak mümkün. Yöneticinin apartmandan ayrılması halinde değişen bir şey olmaz. Zira yönetici yasaya göre apartmandan veya dışarıdan seçilebilir. Dolayısı ile dışarıdan biri yöneticiliği sürdürebilir. İkinci hal yöneticinin ölümüdür. Tabii bu halde durum farklı, yönetici apartmanı dışarıdan yönetir ama ahretten yönetmesi mümkün değildir, bu halde yönetici seçimi gündem maddesi ile olağanüstü toplantı yapılır. Üçüncü hal ise denetçinin apartmandan ayrılması veya ölmesi halidir. Denetçi kat malikleri arasından seçilir bu nedenle denetçinin ayrılması veya ölmesi halinde artık görev yapamayacağı için denetçi seçimi gündem maddesi ile olağanüstü toplantı yapmak gerekecektir. 
     Bir mektupla bana kitap yazdırdınız, umarım yayımlanmayan mektubunuz için bu yazı ile gecikmemi telafi etmişimdir. 
     
     

</TEXT>
</DOC>
