<DOC>
<DOCNO> 170939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/soneko24.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir Fuarı'nın bu yılki 'onur konuğu' Mısır... 
</HEADLINE>
<TEXT>

     Genel konsepti, ''Uzay Teknolojileri ve Robotlar'' olarak belirlenen 72. İzmir Enternasyonal Fuarı'nın İEF bu yılki ''onur konuğu'' Mısır Arap Cumhuriyeti olacak. Fuar, 26 Ağustos-10 Eylül 2003 tarihleri arasında gerçekleştirilecek. 
     İzmir Fuarcılık Hizmetleri Kültür ve Sanat İşleri Ticaret A.Ş. İZFAŞ Genel Müdürü Dilara Ersözlü, yaptığı açıklamada, gelişen Kuzey Afrika teknolojisinde Mısır'ın dikkat çektiğini vurgulayarak, ''Mısır, hem teknolojik yöndeki gelişmeleri hem de kültürel zenginliği ile 72. İEF'ye önemli katkılar sağlayacaktır'' dedi. 
     Ersözlü, firma katılım sayısının Ağustos ortalarında netleşeceği fuarda, tam bir teknoloji şöleninin yaşanacağını belirtti. 
     2004 yılında ihtisas fuarlarının ciddi anlamda artış göstereceğini de vurgulayan Ersözlü, ayakkabı fuarı ile ilgili 6 ay içinde ciddi çalışmalar yaptıklarını bildirdi. 
     Genel Müdür Ersözlü, Kültürpark alanında projelendirilerek yapımına başlanan yeni fuar alanı modelinin, yurtdışından alındığını sözlerine ekledi. 
     
</TEXT>
</DOC>
