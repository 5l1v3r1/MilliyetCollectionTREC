<DOC>
<DOCNO> 190589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/siyaset/siy05.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de yıldız Derviş 
</HEADLINE>
<TEXT>

   CHP kurultayında adaylardan çok, aday olmayan Derviş ve milletvekillerine mektubu konuşulacak 
      Ezelhan Üstünkaya 

   
   CHP'nin iki gün sürecek 30. Olağan Kurultayı bugün Atatürk Spor Salonu'nda başlayacak. İlk gün yapılacak genel başkanlık seçimlerinde CHP Genel Başkanı Deniz Baykal'a karşı Parti Meclisi PM üyesi Erol Tuncer, ressam Bedri Baykam ve eski İstanbul İl Başkanı Cemal Özdemir yarışacak. Ancak kurultayda en çok konuşulacak konu, İstanbul Milletvekili Kemal Derviş'in mektubu olacak. 
   Derviş'in milletvekillerine yazdığı mektubun kurultayda delegelere dağıtılması bekleniyor. Alınan bilgiye göre, örgütü eleştirmesi nedeniyle tepki toplayan Derviş, olası "çizik operasyonu"na karşı böyle bir yönteme başvurdu. Derviş'in bir çeşit özür niteliği taşıyan mektubunun, PM listesinin belirlenmesinde etkili olabileceği kaydedildi. Derviş'e daha önce sert eleştiriler yönelten Genel Başkan Yardımcısı Sinan Yerlikaya, "Görülüyor ki Derviş yavaş yavaş eleştirilerimize kulak asıyor. CHP misyonunu benimseyen herkesi başımızın üstünde taşırız" dedi. Genel Sekreter Yardımcısı Bülent Baratalı ise, "Öyle anlaşılıyor ki Derviş CHP felsefesini anlamaya başladı" diye konuştu. 
   
   Blok liste sınavı 
   Tüzük değişikliğinin Baykal'ın isteği doğrultusunda kabul edilmesi durumunda, genel başkanlığa aday olmak için delegelerin 20'de 1'inin imzasını alma şartı 5'te 1'e yükseltilecek. Buna göre Bingöl İl Kongresi'nin yapılmaması nedeniyle, oy kullanacak 1300 delegenin 260'ının imzası gerekecek. Bu durumda Baykam ve Özdemir aday olamayacak. PM üyesi Adnan Keskin, eski Genel Sekreter Ertuğrul Günay ve eski Genel başkanlardan Altan Öymen'in desteklediği Tuncer'in ise aday olmak için gereken imzayı bulmakta zorlanacağı ifade ediliyor. Muhalifler gelişmelere göre tek adayı destekleyecek. Kurultaya eski Yunanistan Dışişleri Bakanı Theodoros Pangalos da katılacak. Derviş ise kurultaya, eski danışmanı Oya Ünlü ile gelecek. 
   
   Yüzde 80 oy alırım...    Baykam ise, genel başkanlık yarışının "antidemokratik olmayan" koşullarda yapılması durumunda CHP seçmeninden yüzde 80, CHP üyelerinden de en az yüzde 70 oy alacağını iddia etti. CHP tarihinde ilk kez haftaiçi kurultay yapılıyor. Kurultaya katılan bin 300 delegenin otel masrafları genel merkezce karşılanıyor. Parti yönetiminin blok listeye ilişkin araştırması bu uygulamayı son olarak 27 - 30 Kasım 1976'da gerçekleşen 23. Kurultay'da dönemin CHP Genel Başkanı Bülent Ecevit'in tercih ettiğini ortaya çıkardı. Genel Yönetim Kurulu seçimini kazanan Ecevit'in listesi, Baykal'ın ekibine karşı açık fark yapmıştı. 
   
   
   
   
   
   
</TEXT>
</DOC>
