<DOC>
<DOCNO> 175843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/yasam/yas04.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurufasulyesiz asla 
</HEADLINE>
<TEXT>

   Bir aşçının açık büfe izlenimleri Ruslar ete düşkün. İsraillilerin tercihi balık. Almanlar, Türk yemeklerini tercih ediyor. Türkler, açık büfede kurufasulye görmezse bozuluyor 
      
   Almanlar Türkleşmiş 
   KEMER Resort Otel'in başaşçısı Erdoğan Aydemir, bazı yerli turistlerin açık büfede kurufasulyeyi görmeyince sinirlendiklerini söyledi. Tesiste tatilini geçiren yerli ve yabancı tatilcilerin damak zevklerinin birbirinden farklı olduğunu belirten Aydemir, "Ruslar ete çok düşkün. İsraillilerin tercihi balık. Almanlar uzun yıllardır Türklerle birlikte yaşamanın getirdiği alışkanlıkla Türk yemeklerini tercih ediyor" dedi. 
   
   İlle de bildiğim tat 
   TÜRK tatilcilerin yemek tercihlerinde farklı tatlara yönelmediğini ifade eden Aydemir şöyle konuştu "Ben başka ülkeye gitsem, beğenmesem dahi o ülkenin mutfağını tanımak isterim. Ama bizim ülkemizde Türklerin çoğu yine Türk yemeklerini tercih ediyor. Hatta tatile geldiklerinde açık büfede kurufasulye görmeyince bizimle tartışanlar oldu. Eğer mönüye kurufasulyeyi eklesek, bu sefer de 'bizi kurufasulyeyle geçiştirdiler' derler." 
   
   Türk yemeklerine yabancı ilgisi    NACİ İŞLER Nevşehir DHA 
   KAPADOKYA bölgesine gelen yabancı turistler, doğal ortamlarda pişirilen ekmek ve yemeklere yoğun ilgi gösteriyor. Türk mutfağının birbirinden güzel yemeklerinin tadına bakan turistler, en çok tandırda pişirilen ekmek ve testi kebabını beğeniyor. Ürgüp Belediye Başkanı Bekir Ödemiş, tandırlarda pişirilen ekmeğin ve Avanos çamurundan yapılan testilerde pişen kebapların turistlerden ilgi gördüğünü söylüyor. Gamirasu Otel'in sahibi İbrahim Baş da turistlerin özellikle Türk mutfağını tercih ettiklerini belirtiyor. 
   
   
</TEXT>
</DOC>
