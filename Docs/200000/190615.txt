<DOC>
<DOCNO> 190615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/spor/ykoksaldi.html </URL>
<DATE> 2003/10/23/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Özürler birikti 
</HEADLINE>
<TEXT>

   
   Collina, Beckham ve Alpay'ın sadece kulaklarını çekerek kuralları fazla esnetmek dışında iyi maç yönetti. Mağlubiyet sebeplerinde, zihin disiplini ve teknik sorunlar ayağı çok netken cılız da olsa federasyon başkanı ve bazı kesimlerden hakem şikayetleri geldi. 
   Kulağımızda bunlar çınlarken, kendi dünyamıza dönüşümüzün ilk haftasında neredeyse maçların yüzde 80'i Collina'yı aklayacak hakem performanslarıyla bulandı. Tüm futbol alemiyle alay etmek isteyen bir gölgenin, zekice planlanmış şakası gibi. Milli maçlarda rakibi, hakemin tavırlarını bahane gibi kamuoyuna sunan Federasyon Başkanı, evinde bunlarla bir türlü yüzleşmeye yanaşmıyor, pek de rahatsız olmuyor. İçeride adaletsizlik, yolsuzluk, adam kayırmaca, gönül almaca, eş - dost, memleket üzerine işleyen futbol düzeni, dışarıya açıldığında "sert ve gerçek futbol dünyası" karşısında İngiltere maçları gibi maçları kaybetmeye devam edecek. 
   Genç ve umut bağlanan yeni nesil hakemlerin, topluca Sadık İlhan tarzı klasmana düşmesi acıdır. Hakemlerin saha içi bağımsızlığının ve cesaretinin bizzat onları yönetenlerce yok edildiği, tek tip üretim yapan bir fabrika, hakemlik kurumu. Tüm futbol sohbetlerinin en esrarengiz kısmı olan şaibe - şike muhabbetleri, doğru söylesin, söylemesin Sadık İlhan'ın açıklamalarıyla kanlı canlı biçimde karşımıza dikilmiştir. Liglerin çimin yeşilinden alınıp, masa başına yatırıldığı ve son kararın orada verildiği iddialarının dayanağı olacaktır. Hakemlerin yaptıkları hatalar, maç içerisinde dahi ortaya çıkan tutarsız düdükler, insanları aptala çevirecek kadar farklı pozisyon yorumları, bir hakemin iki farklı maçta zıtlaşan düdükleri ... Hatalar, gününe ve takımına göre maç yönetmenin zehirli sularına sokulmuştur. Baskılı ortamın yaratılmasını futbolu yöneten kurumlar kendi elleriyle hazırladı. Hiyerarşik düzeni, hakemin bağımsızlığını ve saygınlığını bitiren merkezi bir baskı rejimi var. 
   Futbol ile ilgili sorunların temelinde yatan "kültür" probleminin en önemli parçalarından biriyle yüzleşiyoruz. Türkiye'de Federasyon ve MHK başta olmak üzere futbol kurumlarının güvenilirliliği ve saygınlığı yoktur. Daha da fecisi otoriteler, bu tepkiler karşısında yanlış veya doğru olsalar da kararlarının ve ilkelerinin arkasında duramayacak kadar zayıftır. 
   Bu hafta Bülent Yavuz'un başta Samsunspor olmak üzere birçok takıma özür borcu var. Ancak o özür dilese de bu ortam kişilerden bağımsız bir organizasyon sorunudur. Sadık İlhan da gösterdi ki, biri gider biri gelir, sistem değişmedikten sonra... 
   
      
</TEXT>
</DOC>
