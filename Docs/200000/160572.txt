<DOC>
<DOCNO> 160572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sonspo04.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
En çok kartı kim gösterdi, penaltıyı kim verdi İşte hakem raporu 
</HEADLINE>
<TEXT>

     Birinci Süper Futbol Ligi'nde 2002-2003 sezonunda yapılan 306 maçta, 31 değişik orta hakem görev yaptı. En fazla görev verilen hakemler, 21'er maç yöneten Ali Aydın ve Mustafa Çulcu oldu. 
     34 hafta süren bu sezon, Ordu Bölgesi'nden Ali Aydın ve Kocaeli Bölgesi'nden Mustafa Çulcu, 21'er maçta görev yaparken, bu 2 hakemi, 17'şer maçla M.Selçuk Dereli ve Kuddusi Müftüoğlu izledi. Bu sezon en az görev alan hakemler ise yalnızca son hafta 1 maç yöneten İstanbul'dan bayan hakem Lale Orta ve 2 maçta görev verilen Kazım Erçakır'dı. 
     Hakemler arasında kart rekortmenleri, Ali Aydın ve Mustafa Çulcu oldu. Aydın, yönettiği 21 maçta, 94 sarı ve 8 kırmızı olmak üzere 102 kartla başı çekerken, Aydın gibi yine 21 maç yöneten Mustafa Çulcu, 95 sarı ve 6 kırmızı olmak üzere toplam 101 kart gösterdi. 
     Aydın ayrıca 8 kırmızı kartla, M.Selçuk Dereli ile birlikte en fazla futbolcuyu oyundan çıkaran, 12 maç yöneten Mutlu Çelik de 8 penaltıyla en fazla beyaz yuvarlağı gösteren hakemler oldu. 
     29. haftadaki Altay-Gençlerbirliği maçında 12 sarı kart gösteren Hamza Mısır ile 33. haftadaki Beşiktaş-Galatasaray maçında 10 sarı ve 2 kırmızı kart gösteren Ali Aydın, bir maçta cebinden en fazla kart çıkaran hakemler olarak dikkati çekti. 
     Bu arada 9. haftadaki Ankaragücü-Bursaspor maçını yöneten Mutlu Çelik ve 32. haftadaki Galatasaray-Ankaragücü maçında görevli olan İsmet Arzuman, kartlarını hiç kullanmadılar ve penaltı kararı vermediler. 
     Ligde bu sezon yönettiği maçlarda en fazla gol olan hakem de Ali Aydın'dı. Aydın'ın düdük çaldığı 21 maçta, fileler tam 62 kez havalandı. 
     
</TEXT>
</DOC>
