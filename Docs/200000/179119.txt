<DOC>
<DOCNO> 179119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/yasam/yas04.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Venedik'te Türkiyeli filmler 
</HEADLINE>
<TEXT>
   Ömer Şerif Türk rolünde 
   Venedik'te, Türkiye'de geçen, Ömer Şerif, Catherine Deneuve ve John Malkovich'li iki film de gösterimde... 
      ALİN TAŞCIYAN VENEDİK 
   
   Venedik'te Türk sineması sadece Derviş Zaim'in 'Çamur'uyla temsil edildi ama Türkiye'de geçen iki film daha var. 
   İlki Ömer Şerif'e Yaşam Boyu Başarı Ödülü Altın Aslan verilmesi dolayısıyla gösterilen 'İbrahim Bey ve Kur'an'ın Çiçekleri', diğeri de Portekiz sinemasının ustası Manuel de Oliviera'nın, Catherine Deneuve ve John Malkovich'in başrollerini paylaştığı 'Konuşan Bir Film'i. 
   Dünya sinemasının çok az sayıdaki 'Müslüman ve beyaz olmayan' ünlü yıldızından biri Ömer Şerif. Türk sineması yıllarca onun Atatürk başta olmak üzere birçok Türk karakteri oynaması için heves etti. Fakat Şerif'e bir Türk'ü canlandırtma başarısını elde eden kişi, Fransız yönetmen François Dupeyron oldu. 
   
   Muhteşem bir 'reklam' 
   'İbrahim Bey ve Kuran'ın Çiçekleri', aslında artık modası geçmiş denebilecek, yaşlı adam - oğlan çocuğu dostluk öykülerinden bir tanesi. 
   Ama Anadolu'da yeşeren tasavvuf inancının, dinlerarası ilişkilerin, hoşgörü ve barışın son derece nahif mesajlarını veren, olumlu bir film nihayetinde. Ayrıca filmde Paris'te bakkallık yapan İbrahim Bey'in evlat edindiği Musevi çocukla memleketine dönüşünde, bir İstanbul'a giriş sahnesi var ki, o Binbir Gece Masalları misali tanıtım filminden çok daha etkili. Gösterim sırasında, İstanbul'u görmüş herkes, şöyle bir ah çekti. Yolculuk Mevlevi dervişlerin dergahına girince de, içimizden Dupeyron'a Allah razı olsun demek geldi 
   Çekimleri Türkiye'de gizlilik içinde gerçekleştirilmeye çalışılan ve birçok ülkede geçen 'Konuşan Bir Film' ise, ilk kez bugün izleyici karşısına çıkıyor. 
   Bakalım Malkovich'in kaptanı olduğu gemi, İstanbul'a François Dupeyron'un karakterleri kadar şık bir geçiş yapacak mı 
   
   Venedik'ten dedikodular    Yakında ülkemizde gösterime girecek Roberto Rodriguez filmi 'Bir Zamanlar Meksika'da'nın basın toplantısı, Salma Hayek ve Johnny Depp'in katılımıyla oldukça renkli geçti. İtalyan gençler, Depp'in kaldığı meşhur Hotel des Bains'in önünden ayrılmıyor. Oysa saçlarına röfle attırmış, kovboy şapkası, gözlük ve ağzında çikletle Depp, çekici imgesinden çok uzaktı Venedik'te. Minyon Hayek ise beyaz elbisesi ve topuzuyla çok zarifti. 'Bir Zamanlar Meksika'da'nın yönetmeni Rodriguez ise sinemaya yıllarını vermiş büyük ustalardan çok daha fazla kendinden emin ve iddialı görünüyordu. 
   
   
</TEXT>
</DOC>
