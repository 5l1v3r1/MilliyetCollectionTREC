<DOC>
<DOCNO> 193586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sontur09.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz eyleme Ankaralı doktorlardan geniş katılım... 
</HEADLINE>
<TEXT>

     Sağlık çalışanlarının iş bırakma eylemi, Ankara'daki hastanelerde büyük katılımla sürüyor. 
     Ankara Üniversitesi Tıp Fakültesi İbni Sina Hastanesi'nde eyleme katılan sağlık çalışanları, acil hastalar dışında hizmet vermiyor. Hastanede acil olanlar dışında ameliyat yapılmıyor, poliklinik servislerine hasta kabul edilmiyor. 
     Eylem çerçevesinde, bir grup sağlık çalışanı SSK Dışkapı Hastanesi bahçesinde toplandı. SSK Dışkapı Hastanesi'nde de aciller dışındaki hastalara bakılmıyor, kan bankasından sadece acil hastalara kan veriliyor. 
     SSK hastanesinde çalışan asistan doktorlar, çalışma saatlerinin diğer hastanelere göre daha fazla olduğunu belirterek, daha fazla çalışıp, daha az ücret aldıklarını ifade ettiler. 
     Dışkapı Hastanesi'nde toplanan sağlık çalışanlarına, KESK Genel Başkanı Sami Evren, TMMOB Başkanı Kaya Güvenç, SES Genel Başkanı İsmail Hakkı Tombul, Eğitim-Sen Genel Başkanı Alaaddin Dinçer, TTB İkinci Başkanı Metin Bakkalcı da eşlik ediyor. 
     
     HASTALAR GELMEDİ 
     Evren ve Güven, sağlık çalışanlarıyla birlikte hastanenin acil servisine girerek, hastalara karanfil dağıttılar. 
     Bu arada, SSK Dışkapı Hastanesi Başhekimi Sami Türkoğlu, hastanelerinde randevu sisteminin açık olduğunu ancak dün randevu alan hastaların büyük kısmının hastaneye gelmediğini, polikliniklerin boş olduğunu söyledi. 
     SSK Dışkapı Hastanesi'nde toplanan sağlık çalışanları, üzerlerinde ''İş güvencesi istiyoruz'', ''Eşit işe eşit ücret'' yazılı önlükler ve ellerinde karanfillerle Numune Hastanesi'ne doğru yürüyüşe geçtiler. 
     Ankara'daki çeşitli hastanelerde toplanan sağlık çalışanları, saat 12.30'da Sağlık Bakanlığı önünde buluşacaklar. 
     
</TEXT>
</DOC>
