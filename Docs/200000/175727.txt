<DOC>
<DOCNO> 175727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sonspo06.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor Ogün'süz oyun planına çalışıyor... 
</HEADLINE>
<TEXT>

     Konyaspor, deplasmandaki Elazığspor karşılaşmasına Ogün'ün eksikliğini aratmayacak farklı bir oyun planıyla çıkmaya hazırlanıyor. 
     Teknik Direktör Hüsnü Özkara, Süper Lig'in ikinci haftasında yapacakları Elazığspor maçı hazırlıklarının tüm hızıyla sürdüğünü bildirdi. 
     Futbolcuların form grafiğinin gün geçtikçe yükseldiğini ve takım oyununun oturtulmaya çalışıldığını belirten Özkara, takımda her şeyin rayına girdiğini ve bir olumsuzluk olmadığını kaydetti. 
     Elazığspor'un, geçen sezonun flaş takımı Gençlerbirliği'ni Ankara'da yenerek, büyük bir sürpriz yaptığını vurgulayan Özkara, ''İlk hafta aldıkları bu galibiyet rakip takımda moralleri yükseltti. Kendi evlerinde bizim karşımıza çok rahat çıkacaklar'' dedi. 
     Özkara, kendilerinin de Trabzonspor gibi büyük bir ekip karşısında berabere kalarak kalitelerini ortaya koyduklarını ifade ederek, ''Takım için en önemli oyuncular arasında yer alan kaptan Ogün, kırmızı kart cezası nedeniyle forma giyemeyecek. Biz de Elazığspor maçına Ogün'ün eksikliğini aratmayacak farklı bir oyun planıyla çıkacağız. İkinci hafta maçında da puan almayı hedefliyoruz'' diye konuştu. 
     
</TEXT>
</DOC>
