<DOC>
<DOCNO> 193763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/soneko22.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO'dan ''dev'' Atatürk kitabı... 
</HEADLINE>
<TEXT>

     Ankara Ticaret Odası ATO , Cumhuriyet'in 80. yılı nedeniyle, tabloit gazete boyutlarında ''dev'' bir Atatürk kitabı hazırladı. 
     İçinde 200'e yakın Atatürk fotoğrafı, İstiklal Marşı, Atatürk'ün Gençliğe Hitabesi, 10. Yıl Nutku'nun orijinal metni, Atatürk'ün vasiyeti, nüfus hüviyet cüzdanı, vasiyeti, değişik nedenlerle yaptığı konuşmalardan bölümler ve Anıtkabir Müzesi'nde bulunan bazı tabloların yer aldığı kitap, 528 sayfadan oluşuyor. Toplam 10 bin adet bastırılan kitabın kapağı da yüzlerce Atatürk fotoğrafından yapılan Atatürk portresinden oluşuyor. Kitapta yer alan fotoğraflar, Ateş Akkor ve Engin Gökdeniz koleksiyonundan seçilerek, Ateş Akkor tarafından yayına hazırlanmış. 
     
     CUMHURBAŞKANI SEZER'İN ÖNSÖZÜ 

     Cumhurbaşkanı Ahmet Necdet Sezer, kitaba yazdığı önsözde, 'Atatürk'ün Türkiye'nin kurtuluşu ve çağdaşlaşmasında oynadığı rolün, tarihin akışına yön verecek nitelikte olduğuna dikkati çekti. 
     Atatürk'ün, insanlığın tarih boyunca yetiştirdiği en büyük kişiliklerden biri, bilgisi, sevgisi, hoşgörüsü, barışçılığı, bağımsızlığı ve özgürlüğü her şeyin üstünde tutan kişiliği ile tüm insanlığın saygı duyduğu örnek bir önder olduğunu vurgulayan Cumhurbaşkanı Sezer, Lloyd George'un ''Yüzyıllar, nadir olarak dahi yetiştirir. Şu talihsizliğe bakın ki, O büyük dahi çağımızda Türk ulusuna nasip oldu ve üstelik bizim karşımıza çıktı Mustafa Kemal'in dehasına karşı elimizden bundan fazlası gelemezdi'' sözünü hatırlattı. 
     Atatürk'ün, ülkenin ve halkın içinde bulunduğu olanaksızlara boyun eğmeyerek, kararlı ve dirençli tutumuyla yurttaşları bağımsız Türkiye ülküsü doğrultusunda yönlendirerek zafere ulaştırdığını kaydeden Sezer, önsözde, ''Atatürk'ün ülkemizin kurtuluşu ve çağdaşlaşmasında oynadığı rol, tarihin akışına yön verecek niteliktedir. Atatürk, düşünceleri, eylem ve devrimleriyle dünyayı derinden etkilemiş, ulusumuza olduğu kadar insanlığa da mal olmuştur'' ifadesine yer verdi. 
     Ulusal birliğin, bağımsızlığın, çağdaşlaşmanın ve aydınlanmanın simgesi olan Atatürk'ün yaşamının herkese örnek olması gerektiğini vurgulayan Cumhurbaşkanı Sezer, yazısında şöyle devam etti 
     ''Atatürk'e sevgimizi ve bağlılığımızı göstermek istiyorsak, O'nu ve en büyük eseri Cumhuriyet'i anlamalı, Cumhuriyet'in değerlerini her koşulda korumalı, düşüncesini ve felsefesini özümsemeliyiz. Ölümsüz Önderimizin saygın anısını yaşatmaya yönelik olarak hazırladığınız kitabı, bu amaca hizmet eden anlamlı bir girişim olarak değerlendiriyorum.'' 
     
     ATO BAŞKANI AYGÜN 

     ATO Başkanı Sinan Aygün de kitabın, ''bir milletin varoluş savaşının öyküsü, binlerce vatan evladının kanıyla yazılmış kahramanlık destanının, yaratıcısının ağzından anlatımı '' olduğunu belirtti. 
     
</TEXT>
</DOC>
