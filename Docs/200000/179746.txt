<DOC>
<DOCNO> 179746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sondun18.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Roth "Türkiye'ye verdiğimiz AB sözünden vazgeçemeyiz" 
</HEADLINE>
<TEXT>

     Alman Birlik 90 Yeşiller Partisi federal meclis milletvekili Claudia Roth, Türkiye'ye AB konusunda verilen sözden vazgeçilemeyeceğini belirtti. 
     Roth, B.Z gazetesine yaptığı açıklamada, Türkiye'de demokratikleşme konusunda önemli gelişmeler meydana geldiğini, bunun Türkiye'de yaşayan insanların ve AB'nin çıkarına olacağını ifade etti. 
     Türkiye'nin AB'ye girmesinin bölgede istikrarı sağlayacağına dikkati çeken Roth, ''Bu hepimizin yararınadır. AB'ye yeni giren bazı Doğu Avrupa ülkelerinin Türkiye'ninki gibi ekonomik potansiyeli yok'' diye konuştu. 
     AB'nin, Türkiye'nin üyeliği için şartlar öne sürdüğünü hatırlatan Roth, ''Türkiye bu şartları yerine getirirse, Türkiye'nin AB sürecinin başlaması gerekir. Bu AB'nin Türkiye'ye verdiği sözdür'' dedi. 
     AB'nin, Türkiye'ye verdiği sözde durmadığı takdirde İslam dünyasına yanlış bir sinyal vereceğini ifade eden Roth, ''Bu da insan haklarından yana olmadığımız, aksine İslamiyet'e karşı olduğumuz anlamına gelecektir. Çok kültürlü ve çok dinli bir Avrupa bunu göze alamaz'' diye konuştu. 
     Gazetede Türkiye'nin AB'ye girmemesi yönünde görüşlerini ifade eden yayıncı Rafael Seligmann ise, Türkiye'nin, topraklarının yüzde 98'nin Asya kıtasında olduğuna ve Irak ile Suriye'nin bulunduğu bir kriz bölgesinde yer aldığına işaret etti. 
     ''Türkiye'deki demokrasinin istikrarlı olmadığını ve insan haklarının tam olarak uygulamadığını'' ileri süren Seligmann, Türkiye'nin AB'ye girmesiyle sorunların daha da artacağını iddia etti. 
     
</TEXT>
</DOC>
