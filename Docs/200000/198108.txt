<DOC>
<DOCNO> 198108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/spor/spo03.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Birlikte direneceğiz 
</HEADLINE>
<TEXT>

   Galatasaray Başkanı Özhan Canaydın, devletin vereceği karara uyacaklarını ifade etti, "Avrupa'da dökülen gözyaşlarının ne kadar sahte olduğunu görüyoruz" dedi 
      
   Canaydın'dan mesaj 
   GALATASARAY Başkanı Özhan Canaydın, devletin ve federasyonun vereceği karara uyacaklarını açıkladı. Canaydın, "Teslimiyetçilik olduğunu düşündüğümüz için UEFA'ya yeni bir saha başvurusu yapmadık. Çok kritik iki gün yaşayacağız. Gerekli kulislerin yapılması gerekiyor. Olay tamamen Türkiye'nin prestiji konumuna gelmiştir. Son ana kadar direneceğiz" diye konuştu. 
   
   'Kendileri belirlesin' 
   CANAYDIN, gerekirse UEFA'nın yeni bir stat belirleyebileceğini açıkladı. Galatasaray Başkanı şunları söyledi "Eğer stadı seçseydik, olayı kabullenmiş olurduk. Türk vatandaşı olarak, politikamıza aykırı davranamam. Avrupa'da dökülen gözyaşlarının ne kadar sahte olduğunu tekrar görüyoruz. Bu karar teröre prim vermektir. 3 bin kişi öldüğünde bile maçlar başka ülkeye alınmadı." 
   
   Terim uyardı    GALATASARAY, Malatyaspor ile oynayacağı zorlu 90 dakikanın hazırlıklarını dün yaptığı tek idmanla sürdürdü. Yaklaşık 1.5 saat süren antrenmanda Fatih Terim, kondisyon çalışmasının ardından çift kale maç yaptırarak, taktiksel hazırlıklara ağırlık verdi. Futbolcuların hırslı çalışması, teknik kadronun yüzünü güldürdü. 
   FATİH Terim, futbolcularıyla bir toplantı yaparak son gelişmeleri değerlendirdi. UEFA'nın kararının unutulmasını isteyen tecrübeli hocanın, "Bizim için ilk etapta Malatyaspor maçı önemli. Şampiyonlar Ligi ve son kararlar, bizim dışımızda gelişen olaylar. En önemli rakibin, ilk karşılaşacağınız rakip olduğunu unutmayın" dediği öğrenildi. 
   
   
</TEXT>
</DOC>
