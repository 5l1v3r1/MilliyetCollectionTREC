<DOC>
<DOCNO> 180754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/son/sontur07.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya'da bir inek dördüz buzağı doğurdu 
</HEADLINE>
<TEXT>

     Konya'nın Karapınar İlçesi'nde holstein cinsi bir inek dördüz buzağı dünyaya getirdi, yavrulardan birisi doğumdan sonra öldü. 
     Bahri Nakipoğlu'na ait 4 yaşındaki holstein cinsi inek implant yöntemi ile 3'ü dişi, biri erkek 4 buzağı dünyaya getirdi. Doğumu gerçekleştiren Veteriner Hekim Önder Taşçı, ilk kez bir inekte dördüz doğuma şahit olduğunu söyledi. 
     Birkaç yıldır hormon tedavisi ile doğumların gerçekleştirildiğini belirten Taşçı, ''Çok nadir görülen bu vakalarda buzağıların yaşama şansı tek doğumlara göre daha az. Nitekim doğumdan 6 saat sonra dördüzlerden erkek olanı öldü. Diğer yavruların sağlık durumları şimdilik iyi, ancak yaşayıp yaşamayacakları konusunda bir şey söylemek şimdilik zor'' dedi. 
     Selçuk Üniversitesi Veteriner Fakültesi Doğum ve Jinekoloji Anabilim Dalı Öğretim Üyesi Doç. Dr. Ahmet Semacan ise ineklerde dördüz doğumların dünyada son derece ender görüldüğünü belirterek, bu tür vakalarda yavruların yaşama şansının düşük olduğunu söyledi. 
     İmplant denilen yöntemle ineğe hormon verilerek, çiftleşme ve gebe kalma döneminin kontrol edilebildiğini ifade eden Semacan, şöyle konuştu 
     ''İneklerde ikiz doğumlar ancak yüzde 1 oranında görülür. Dördüz doğum ise enderliği konusunda herhangi bir oran verilemeyecek kadar az rastlanılan bir vakadır. Ancak, hormonla kızıştırılarak hamile kalması sağlanan ineklerin çoğul doğum yapma olasılığı, diğer hayvanlara göre daha yüksek. Verilen hormonların uyarıcı etkisiyle istenilen dönemde hayvanın çiftleşmesi ve gebe kalması sağlanabiliyor.'' Hayvan sahibi Bahri Nakipoğlu, aynı yöntemle 3 ineğinin daha gebe kaldığını ve 20 gün içinde doğum yapmalarını beklediklerini söyledi. 
     Dördüz doğum karşısında son derece sevindiğini belirten Nakipoğlu, ''Bir yavrunun ölmesi bizi üzdü. Ancak diğerlerinin yaşaması konusunda umudumuz devam ediyor. Bunun için ne gerekiyorsa yapacağız'' diye konuştu. 
     
</TEXT>
</DOC>
