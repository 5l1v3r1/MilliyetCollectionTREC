<DOC>
<DOCNO> 195380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/dunya/adun.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Konsey'e son şans 
</HEADLINE>
<TEXT>

   Bush yönetiminin Irak Geçici Yönetim Konseyi'ni Bremer aracılığıyla, 'Ya anayasa ve seçim konusunda hızlandırılmış bir takvime uyum sağlayın ya da bu işi bırakın' diye uyardığı öğrenildi 
      Yasemin Çongar Washington 

   
   Gelecek yılki başkanlık seçimlerine "Irak batağına saplanmış" bir görünümde girmek istemeyen ABD Başkanı George W. Bush, siyasi egemenliğin Iraklılara devrini hızlandırarak, 2004 kasımında sandığa "Irak yükünü büyük ölçüde omzundan atmış" bir şekilde gitmeyi umuyor. 
   Washington'da bu amaçla üzerinde durulan formüller arasında, ABD'nin Irak'ta bugüne dek izlediği politikada "U dönüşü" olarak nitelendirilebilecek bazı yeni uygulamalar da var. Bunların başında, Washington'ın daha önce karşı çıktığı "geçici hükümet" fikrini hayata geçirme kararı geliyor. 
   
   Resmi açıklama yok 
   ABD'nin Irak'taki sivil yöneticisi Paul Bremer'ın da katıldığı bir dizi toplantıda alınan kararlar henüz resmen açıklanmadı. Ancak Dışişleri ve Savunma Bakanlığı Pentagon kaynaklarından edinilen bilgiler, Bush yönetiminin 24 kişilik Irak Geçici Yönetim Konseyi'ni "Ya Anayasa hazırlıkları ve seçimler konusunda hızlandırılmış bir takvime uyum sağlayın ya da bu işi bırakın" diye uyardığı yönünde. 
   
   Seçim ve anayasa 
   Aynı kaynaklara göre, ABD'nin Irak'a ilişkin yeni ilke kararları şöyle sıralanıyor 
   1 Irak'ta gelecek yıl ve mümkünse yılın ilk yarısı içinde seçim yapılması, 
   2 Tercihen bu seçimlere dayalı olarak, ancak seçimlere gidilmesinin gecikmesi halinde de sandığa gidilmeden, Afganistan'dakine benzer bir geçici hükümet ile geçici liderin belirlenmesi, 
   3 Ülkede siyasi egemenliğin 2004 ortasından itibaren geçici Irak hükümetine devredilmesi, 
   4 Irak'taki ABD askerlerinin sayısının 2004 boyunca aşamalı olarak azaltılması, 
   5 Iraklı asker ve polis gücünün, güvenlik operasyonlarında giderek artan bir sorumluluk üstlenmesi, 
   6 Yeni Irak Anayasası'nın yazımının ve oylanmasının, geçici hükümetin kurulmasının ardından ve tercihen 2004 sonuna dek gerçekleşmesi. 
   
   'Hızlı davranın' 
   ABD'nin bu kararlarını, Başkan Bush'un "hızlı davranın" uyarısı ile birlikte Irak Geçici Yönetim Konseyi'ne ileten Paul Bremer, Irak'ta bir geçici hükümetin kurulup kurulmayacağı konusunda son sözü Konsey'in söyleyeceğini açıkladı. 
   Ancak Washington'daki genel izlenim, hızla bir anayasa kurulu oluşturamaması ya da kendi içinden bir geçici hükümet çıkaramaması halinde, 24 kişilik Geçici Yönetim Konseyi'nin feshedilebileceği yönünde. 
   
   
</TEXT>
</DOC>
