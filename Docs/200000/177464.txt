<DOC>
<DOCNO> 177464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/soneko38.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Kirlilik varsa mücadele etmek mecburiyetindeyiz 
</HEADLINE>
<TEXT>

     Maliye Bakanı Kemal Unakıtan, ''Hazine sünesi diyelim, hortumcu diyelim, soyguncu diyelim, bunların üstüne gideceğiz ve kimseden korkumuz yok'' dedi. 
     Unakıtan, bir gazetede çıkan ''İhale bakan çocuklarına'' başlıklı haber konusunda, Ulaştırma Bakanı Binali Yıldırım ile düzenledikleri basın toplantısının ardından soruları yanıtladı. 
     Basın etiği konusundaki soru üzerine Unakıtan, kendilerinin ''birilerinin'' üstüne gittiğini ve gitmekte kararlı olduklarını anlatırken, şunları söyledi 
     ''Biz yalan haber olmasından dolayı, tezgah olmasından dolayı, bunu söyledik. Burada yalan haber var. Bu haber neden dolayı teşekkül etmiştir, bunu da halkımızın bilmesi lazım. Biz birilerinin üstüne gidiyoruz ve gitmekte de kararlıyız. Daha dün Adalet Bakanımız Hazine süneleri dedi. Hazine sünesi diyelim, hortumcu diyelim, soyguncu diyelim bunların üstüne gideceğiz ve kimseden korkumuz yok. Kimseye hesap verme şeyimiz yok. Biz hükümetiz, Bakan olarak kendi şahsi haklarımızı da koruruz. Onunla ilgili yasal yollara da başvururuz. fakat hükümet olarak yapılması gerekenleri de yapmaktan bir an çekinmeyiz.'' Unakıtan, başka bir soruya karşılık, yapılan ihalenin resmi bir ihale olduğunu, öyle basından gizlenen bir şey olmadığını, ilgili yerlere müracaat edilmesi halinde, kimlerin girdiği, ne kadara verildiğinin kolayca öğrenilebileceğini söyledi. 
     Kirlenme nerede olursa olsun, hep birlikte bununla mücadele edilmesi gerektiğine işaret eden Unakıtan, ''Eğer Türkiye'yi başı dik insanların memleketi haline getirmeyi istiyorsak, kirlilik nerede varsa, orada mücadele etme mecburiyetindeyiz. Herkesin hukukuna ve onuruna saygılı olmak zorundayız. Bu milletin hakkını kimseye yedirmeyeceğiz'' diye konuştu. 
     
     ''BİZ BOSTAN KORKULUĞU MUYUZ '' 
     ''Haberi neden tezgah olarak değerlendirdiniz şeklindeki soru üzerine de Unakıtan, şu yanıtı verdi 
     ''Biz burada bostan korkuluğu muyuz Kalkıpta bize sormuyor böyle bir haber var, doğru mu diye. Buna benzer haberler oldu, açtılar sordular. Doğru değil falan tamam dediler. Yazmadan önce bırakın bize sormayı, şirkete sorsunlar, sicil gazetesine sorsunlar. Bu kadar basit bir araştırma ile ortaya çıkacak bir şeye tenezzül etmeden yayınlamasına tezgah değil de ne dersiniz '' ''Oğlunuz ne iş yapıyor şeklindeki soruya ise Unakıtan, ''oğlumun yem hammaddesi, katkı maddesi işi var, onunla uğraşıyor'' karşılığını verdi. 
     
     EVİNİZE HIRSIZ GİRDİ Mİ 
     Unakıtan, ''evinize hırsız girdi mi Yumurta çalındı mı şeklindeki sorulara karşılık, ''Evime hırsız girdi, emniyet gerekli araştırmaları yapıyor. Eski bir olay, hırsız daha da bulunamadı'' karşılığını verdi. 
     ''Emniyet müdürünü görevden alacak mısınız sorusuna ise gülerek ''O İçişleri Bakanın işi'' yanıtını veren Unakıtan, hırsız bulunamazsa Emniyetin ödeneğini keser misiniz sorusuna da, esprili şekilde ''biraz daha bekleyelim bulmazlarsa...'' yanıtladı. 
     
     ''PARAYI VEREN DÜDÜĞÜ ÇALAR'' 
     Enerji tesislerinin devrinde bedel alınması halinde, bunun maliyetleri artırması nedeniyle elektrik fiyatlarını artıracağı yolundaki endişelerin hatırlatılması üzerine Unakıtan, ''nereye yansırsa yansısın, parayı veren düdüğü çalar'' dedi. 
     Elektrik üretim ve dağıtım tesislerinin özelleştirilmesinde hangi safhada bulunulduğuna ilişkin bir başka soru üzerine de Unakıtan, teknik çalışmalar yapıldığını belirterek, ''önce dağıtımı, sonra üretim tesislerini özelleştireceğiz. Program içine aldık. Stratejik danışman tutacağız. Eneri Bakanlığı ve EPDK ile görüşüyoruz. Onlardan da belki danışman alacağız'' diye konuştu. 
     ''Dağıtım tesislerinin bedelsiz verilmesi veya borsaya kote edilmesi söz konusu mu '' şeklindeki soruya da Unakıtan, ''biz satacağız, nereye kote ederlerse etsinler'' yanıtını verdi. 
     
     SEYDİŞEHİR TESİSLERİ 
     Seydişehir Alüminyum Tesisleri'nin, madenle birlikte dünyada tekel durumunda olan şirketlere verileceğine dönük haberleri değerlendiren Unakıtan, ''Seydişehir'i alan adamın en az 200-300 milyon dolar yatırım yapma mecburiyeti var. Fabrikayı alıp da çelik çomak mı oynayacak, elbette maden de verilecek'' dedi. 
     Daha önce Çinko tesisleri özelleştirildikten sonra burayı alan İranlı firmanın kapatması sonucu, Türkiye'nin İran'dan Çinko ithal eder duruma geldiğinin hatırlatılması üzerine de Bakan Unakıtan, ihalelerde bunun önleminin alındığını kaydetti. 
     
</TEXT>
</DOC>
