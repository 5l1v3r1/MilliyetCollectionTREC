<DOC>
<DOCNO> 163323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/son/soneko06.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom 2003 raporu... Nereden nereye.. 
</HEADLINE>
<TEXT>

     Dünya Telekom sektörünün son 10 yıl içinde 3 katına çıkarak, 1.5 trilyon dolarlık bir pazara ulaştığı bildirildi. 
     ''Telekomünikasyon Dünyasındaki Eğilimler 2003'' raporundan derlenen bilgiye göre, Telekomünikasyon sektörü son 10 yıl içinde önemli gelişmelere sahne oldu. 
     Rapora göre, 2002 yılında sabit telefon hatlarının sayısı 1.2 milyarı buldu. Sektördeki en çarpıcı gelişmeyi ise mobil telefon sektörü yaşadı. Mobil telefon sektöründe 10 yıl içinde abone sayısı 23 milyondan, 2002 yılında 1.4 milyara ulaştı. 
     Telekom sektörünün, ''bir çok daldan oluşan, teknolojik gelişmeleri yakından takip ederek büyüyen, küçüğünden büyüğüne çok farklı üretici ve tasarımcıyı bünyesinde tutan bir sektör'' olarak nitelendirildiği raporda, sektörün ses ve veri iletişimi olmak üzere ikiye ayrıldığı kaydedildi. 
     Raporda, ses iletişimine ilişkin gelişmelerin yavaşladığı ancak ilerlemeye yönelik çabaların devam ettiği belirtilirken, veri iletişimi konusunda yapılan pek çok yenilik ile sektörün heyecan ve ivme kazandığı ifade edildi. 
     Veri aktarım hızlarına olan talebin ve sektördeki hizmet ve altyapı fiyatlarını aşağı çekebilme çabalarının, bilgisayar ağının giderek yaygınlaşması ile orantılı olduğu bildirilen raporda, özellikle hız konusunda, kullanıcı ve şebeke işleticilerinden gelen yoğun talep karşısında veri aktarım sektörüne yapılan yatırım ve araştırma-geliştirmelerin arttığına dikkat çekildi. 
     
     TELEKOMÜNİKASYON BÜTÇESİ KÜÇÜLDÜ 
     ''Telekomünikasyon önceleri sadece ses aktarımı ve telefon olarak bilinirken, günümüzde veri aktarımı konusundaki yeniliklere bağlı olarak gelişen bir alan halini almıştır'' denilen raporda, sektörde, küresel olarak fiyatları aşağı çekme çalışmaları olduğu kaydedildi. 
     Ekonomik durgunluktan dolayı pek çok kullanıcının telekomünikasyon bütçesinin küçüldüğü belirtilen raporda, gelişmiş özellikleri olan sistemlerin ise bir ''lüks'' gibi görülmeye başlandığı öne sürüldü. 
     Gelişmiş özellikleri sağlayabilecek sistemlerin altyapısının, bazı taşıyıcılar tarafından kurulu olmasına rağmen, dünyanın pek az yerinde son kullanıcıya aktarıldığına işaret edilen raporda, şunlar kaydedildi 
     ''Telekomünikasyon cihaz üreticilerinin reklamlarına ve promosyonlarına rağmen, satılan ekipmanın pek az bir yüzdesi son kullanıcıya gelişmiş özellikleri taşıyacak şekildedir. Bunun sebeplerinden biri de talep azlığından dolayı abone başına maliyetin çok yüksek olması ve servis sunucularının bunu karlı görmemeleridir. Basit telefon bağlantısına oranla pek çok özellik sağlayabilecek olmasına rağmen, gelişmiş özellikli sistemler kullanıcı tarafından, basit sistemlere göre daha az talep edilmektedir. Bu iki servis arasındaki maliyete dayalı fiyat farkından dolayı gelişmiş özellikli sistem satışları çok düşük kalmaktadır.'' 
     
     İNTERNET KULLANIMI VE MOBİL TELEFONLAR 
     Raporda, veri altyapısının hızlı bir şekilde geliştirilmesinde en büyük etkenin internet kullanımına olan talep ve kullanıcı miktarının katlanan bir artış sergilemesi olduğu belirtilirken, internet sektörünün yatırımlar bakımından en gözde sektörlerden birisi haline geldiğine işaret edildi. Mobil telefon şebekelerinin yaygınlaşmasının da önemli bir gelişme olduğu vurgulanan raporda, abone sayısının artması, taşıyıcıların kapsama alanlarını genişletmeleri ve yeni bazı sistemlerin entegrasyonu ile sektörün çok cazip bir hale geldiği ifade edildi. 
     
     TELESİS A.Ş GENEL MÜDÜRÜ TOKMEN 
     Telesis A.Ş Genel Müdürü Hüsnü Tokmen de yaptığı açıklamada, telekomünikasyon dünyasındaki gelişmelerin daha fazla rekabet ve daha yüksek teknoloji sözü verdiğini belirtirken, son kullanıcılar için bu gelişiminin daha düşük fiyatlar, cazip özellikler ve daha çok hareketlilik anlamına geldiğini söyledi. 
     Yeni teknolojilerin Türkiye'nin kapısını her geçen gün zorladığını ifade eden Tokmen, ''Alışılagelmiş pazar paylarında büyük oynamalar olacak'' dedi. 
     Türk Telekomünikasyon sektöründeki gelişmelerin ekonomiyle paralel hareket ettiğine işaret eden Tokmen, ekonomide kriz dönemi yaşandığında, sektörde de büyük daralmaların meydana geldiğini söyledi. 
     ''Ses haberleşmesinde TELEKOM'un tekeli bu yıl sonunda bitiyor, bu çok önemli bir gelişme'' diyen Tokmen, böylelikle özel sektörün önünün açılacağını savundu. 
     Son yıllarda Türk telekomünikasyon sektörünün üretiminin azaldığını belirten Tokmen, bunun ithalatı arttırdığını kaydetti. Sektörün deneyimleri ve ürettiği hizmetlerle yurtdışına açılması gerektiğini vurgulayan Tokmen, Türkiye'deki hukuki altyapının güçlendirilmesi gerektiğini belirtti. 
     
</TEXT>
</DOC>
