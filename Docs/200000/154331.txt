<DOC>
<DOCNO> 154331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/guncel/gun01.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Para çarkında ezilen masum çocuklar oldu 
</HEADLINE>
<TEXT>

Onlarca öğrencinin altında can verdiği binayı yapan Şeref Bozkuş'un ortağı, ihaleyi veren İl Milli Eğitim Tesis Müdürü Kazım Caf'ın kardeşi Emin Caf çıktı 
     BAHAR ATAKAN Ankara 

     Bingöl Depremi'nde onlarca öğrenciye mezar olan Çeltiksuyu Yatılı Bölge İlköğretim Okulu'nun YİBO müteahhidi Şeref Bozkuş'un ortağının, dönemin Bingöl İl Milli Eğitim Müdürlüğü Yatırım ve Tesis Şube Müdürü Kazım Caf'ın kardeşi olduğu anlaşıldı. Milli Eğitim Bakanı Hüseyin Çelik, Caf'ın "bilinmeyen" bir yönünü daha açıklayarak, "Caf, sarkıntılık nedeniyle tayin edildiği Kütahya'da emekliye ayrılmış" dedi. 
     
     USULSÜZLÜK İDDİALARI 
     Alınan bilgilere göre, Bingöl'de 9 YİBO ve Pansiyonlu İlköğretim Okulu'nun PİYO ihale ve yapımından sorumlu olan Kazım Caf hakkındaki usulsüzlük iddiaları üzerine Milli Eğitim Bakanlığı müfettişleri soruşturma başlattı. İlk soruşturma sonucunda Caf'ın, "Bingöl Merkez YİBO ihalesinde, müteahhit firmaya fazla ödeme yapılmasına sebebiyet verdiği, inşaata alınan malzemeleri kontrol etmediği" belirtildi. Soruşturma sonucunda 26 Haziran 2002 tarihinde hazırlanan raporda da Caf için, "Bingöl Cumhuriyet Kız YİBO inşaatında çatıya izocam döşenmediği, çatıda tamamen yeni ahşap kereste kullanılmamasına rağmen, kullanılmış gibi göstererek müteahhit firmaya hak ediş ödenmesini sağlamıştır" denildi. 
     
     AF, CAF'I DA KURTARDI 
     Caf hakkında 6 Kasım 2002 tarihinde kaleme alınan raporda "Bingöl Adaklı PİYO'nun kontrol ve hakediş incelemesini gereği gibi yapmadığı, devleti zarara uğrattığı" belirtildi. Bu raporlar üzerine Caf hakkında "görevi ihmal" suçundan dava açıldı. Ancak suç tarihleri 23 Nisan 1999'dan önce olduğu için dava Şartla Salıverilme Yasası kapsamına alınarak ertelendi. Bu dönemde İzmir'de görevlendirilen Caf, bir süre sonra emekliye ayrıldı. Yıkılan yatakhaneye yönelik iddialar bununla da bitmedi. Firari müteahhit Bozkuş'un, depremde yaptığı binalar hasar gören AKP Bingöl Milletvekili Fevzi Birdebek ile aynı aşiretten olduğu ortaya çıktı. 
     
     GAMSIZ DA SUÇLANMIŞ 
     Bozkuş gibi Zaza kökenli "Az" aşiretine mensup olan Birdebek'in, DYP'li Nevzat Ayaz'ın Milli Eğitim Bakanı olduğu dönemde, DYP Bingöl İl Başkanlığı yaptığı ve çöken binanın ihalesinin yakını Bozkuş'a verilmesi için Ayaz'dan ricada bulunduğu iddia edildi. Bingöl'deki okul inşaatlarına yönelik soruşturmalar sırasında halen Bingöl İl Milli Eğitim Müdürü olan Sabahattin Gamsız'ın da merkeze alındığı belirlendi. Bir derneğin faaliyetleri nedeniyle hakkında yolsuzluk iddiaları bulunan Gamsız'ın Kasım 2001'de merkeze çekildiği, ancak 2002 Aralık'ta yeniden aynı göreve iade edildiği anlaşıldı. 
     
'Köylüleri kayırmadım'      SERHAT OĞUZ Bingöl 

     Bİngöl Valiliği önünde gerginliğin başladığı sabah saatlerinde vatandaşların, kendi köylülerini kayırmakla suçladığı AKP Bingöl Milletvekili Fevzi Berdibek, iddiaları kabul etmedi. "Biz orada halkla konuşurken, bir polisin aracıyla halkın üzerine yürümesi çok çirkindir. Bu olay hiç olmamalıydı" diyen Berdibek, yaptığı Bingöl Lisesi'nin hasar gördüğünün hatırlatılması üzerine, "Sadece Bingöl Lisesi'nin duvarlarında çatlaklar var. Bu kadarı normal" diye konuştu. 
     
'Erdoğan'la ilgisi yok'      İÇİŞLERİ Bakanı Abdülkadir Aksu, Bingöl'de vatandaşlar ve polis arasında çıkan olaylar sonucunda Emniyet Müdürü Osman Nuri Özdemir'in görevden alınmasına açıklık getirdi. Milliyet'e konuşan Aksu, "Emniyet müdürünün görevden alınması, Tayyip Bey'in kararı değildi. Görevden aldıktan sonra Tayyip Bey'in haberi oldu" diye konuştu. 
     
Gözaltındakiler serbest      VALİLİK binası önünde çıkan olaylarda gözaltına alınan 30 kişiden 22'si hemen, 8'i ise tahrikçilik yaptıkları gerekçesiyle sevk edildikleri adliyede tutuksuz yargılanmak üzere serbest bırakıldı. Bingöl Valisi Hüseyin Avni Coş, olaylarda halkın arasına silahlı provokatörlerin girdiğinin tespit edildiğini, gerekli adli ve idari soruşturmaların başlatıldığını söyledi. Polisin silah kullanmasıyla ilgili araştırma yapıldığını belirten Coş, "Ateş emri için danışılmamış görünüyor. Bu konuda müfettiş bekliyoruz" diye konuştu. 
     

</TEXT>
</DOC>
