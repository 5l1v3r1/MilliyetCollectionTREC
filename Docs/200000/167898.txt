<DOC>
<DOCNO> 167898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/ekonomi/aeko.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi ödemediler, haciz geldi mal kaçırdıkları belgelendi 
</HEADLINE>
<TEXT>

Sabah gazetesi ve ATV’nin yıllardır ödemediği 60 trilyonluk borcu vardı. Vergi barışı için başvurdular, onu da ödemediler. Beyoğlu Vergi Dairesi hacze geldi. Ancak bütün malın Turgay Ciner’in Merkez şirketlerine kaçırıldığını tespit edip eli boş döndü 
     GÜRKAN AKGÜNEŞ İstanbul - EKONOMİ SERVİSİ 

     Sabah Grubu’nun biriken trilyonlarca liralık vergi borçlarından dolayı, geçen yıl haciz konulan malları almak için giden Maliye ekipleri, elleri boş döndü. Beyoğlu Vergi Dairesi Başkanlığı’na bağlı haciz ekipleri, Sabah Grubu şirketlerinin geçen yıllardan biriken 60 trilyon lira borçları için vergi barışından yararlanmalarına rağmen taksitlerini ödememeleri üzerine dün harekete geçti. 
     Yaklaşık 15 kişilik ekip, dün saat 14.00 sıralarında bir kamyon ve kamyonetle haciz konular malları almaya geldiğinde bir sürpriz ile karşılaştı. Geçen yıl yayımlanan vergi yüzsüzleri listesinde de adları geçen ve üzerlerine haciz konulan ATV Haber Ajansı, ATV Prodüksiyon, Medya Holding, Sabah Yayıncılık, Bir Numara Yayıncılık ve Sabah Gazetecilik AŞ’ye ait olan malların Turgay Ciner’e ait Merkez şirketlerine geçirildiğini gördüler. 
     Şirket yöneticileri ile Maliye ekipleri arasında bu yüzden tartışma çıktı. Sabah Grubu yöneticileri haciz konulan malların Merkez Grubu’na ait olduğunu iddia ederken, Maliye ekipleri, ekipmanların Sabah Yayıncılık’a ait olduğu belirttiler. 
     Beyoğlu Vergi Dairesi Başkanlığı yetkilileri, uygulamanın borcunu ödemeyen her mükellefe yapılan normal bir işlem olduğunu belirtirken, geçen yıl yapılan haciz işlemi sırasında şirket çalışanlarından birisinin yediemin olarak belirlendiğini hatırlattılar. Dün yapılan operasyonda tartışmalardan sonuç alınamayınca Maliye ekipleri geçen yıl malların üzerine zimmetlendiği yedieminin bulunmasını istediler. Maliye ekibi bütün ısrarına rağmen daha önce belirlenen yedieminle görüşemezken, aranan kişi yazılı emirle bulundu. 
     Yedieminin kaydının da Merkez şirketlerine aktarıldığını gören Maliye ekipleri, tartışmadan sonra hiçbir malı alamadan geri döndü. 
     Malların kime ait olduğunun belirlenmesinden sonra Maliye ekiplerinin yeniden Sabah’a giderek, işlemlere kaldığı yerden devam edeceği belirtildi. 
     
BDDK da mal kaçırmanın peşinde      Devlete ve diğer alacaklılara 1.2 milyar dolar borcu bulunan Etibank’ın eski sahibi Dinç Bilgin ile Turgay Ciner’in logo ve devirler yoluyla mal kaçırma girişimleri, BDDK tarafından da dava konusu yapıldı. 
     1 Ekim 2002’de, Bilgin Yayıncılık’ın imtiyaz sahibi olduğu Sabah, Sabah’la Günaydın, Sabah’la Pazar, Sabah Cumartesi, Takvim, Taraftar, Fotomaç ile Şok gazeteleri ve eklerinin münhasır yayımlanma hakları, gazetelerin mülkiyetinde bulunan ekipmanları, patent, faydalı model, marka, tanıtım işaretleri gibi sınai mülkiyet haklarının kullanmaya ve işletmeye salih bir şekilde Merkez Gazete Dergi Basım Yayıncılık Sanayi ve Ticaret AŞ’ye devredilmesine ilişkin sözleşme yapıldı. 
     Bu operasyonu "mal kaçırma girişimi" olarak değerlendiren BDDK, bu sözleşme kapsamındaki tasarrufun iptali için İstanbul 1. Asliye Ticaret Mahkemesi’nde dava açtı. Mahkeme, ilk tedbir kararında Bilgin Yayıncılık’ın Basın İlan Kurumu nezdindeki alacaklarından 452.7 trilyonluk borcunu karşılayacak kısmına ihtiyati tedbir koydu. 
     
     İhtiyati tedbir kararı var 
     6 Eylül 2002’de de Bilgin ile Turgay Ciner bir kiralama sözleşmesi imzalayarak, ATV nin markası ile gelirleri dahil bütün haklarını Ciner’in Merkez - ATV şirketine devretti. ATV markasının Merkez - ATV şirketi adına tescili ise TMSF’den bu malların hacizli olduğunu öğrenen Türk Patent Enstitüsü Markalar Daire Başkanlığı’ndan geri döndü. TMSF’nin talebi üzerine, bu sözleşmenin iptaline ilişkin ihtiyati tedbir kararı verildi. 
     

</TEXT>
</DOC>
