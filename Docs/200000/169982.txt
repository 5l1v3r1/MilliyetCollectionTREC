<DOC>
<DOCNO> 169982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/soneko07.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Eximbank'a 175 milyon dolar sendikasyon kredisi... 
</HEADLINE>
<TEXT>

     Türk Eximbank Genel Müdürü Ahmet Kılıçoğlu, 175 milyon ABD Doları tutarında bir yıl vadeli sendikasyon kredisi sağlandığını bildirdi. 
     Kılıçoğlu, yaptığı yazılı açıklamada, söz konusu krediyi düzenleyen banka konsorsiyumunun, Abn Amro, The Bank of Tokyo Mitsubishi, Westdeutsche Landesbank başta olmak üzere Bayerische Landesbank, Standard Chartered Bank, HSH Nordbank, IMF Bank, Natexis Banque ve Credit Lyonnais'ten oluştuğunu kaydetti. 
     Türk Eximbank'ın Libor artı yüzde 1.30 oranında faiz ödeyeceği sendikasyona katılan bankaların geniş ülke yelpazesi oluşturmasının dikkat çekici olduğunu ifade eden Kılıçoğlu, şöyle devam etti 
     ''Krediye, Avrupa, Amerika, Orta Doğu ve Körfez ülkeleri ile Uzakdoğu'dan toplam 30 banka katılmıştır. 100 milyon ABD Doları olarak genel sendikasyona açılan krediye yoğun ilgi gösterilmiştir. Gelen talep miktarı 250 milyon ABD Doları'na yaklaşmış olup, Türk Eximbank kredi tutarını, 175 milyon ABD Doları'nda sınırlamıştır.'' Açıklamasında, sendikasyon kredisinin önemine de değinen Kılıçoğlu, Türk Eximbank'ın 1 Ocak 2003 ile 17 Temmuz 2003 tarihleri arasında toplam 1 milyar 608 milyon ABD Doları tutarında kredi kullandırdığını vurguladı. Kılıçoğlu, Banka'nın kredilerine sağlanan yaklaşık yüzde 40 oranındakı artışın, aynı dönemde ihracatta gerçekleşen yaklaşık yüzde 35 oranındaki artışa paralellik arz ettiğinin altını çizdi. 
     
     İMZA, İSTANBUL'DA BUGÜN... 
     Bu yıl, bugüne dek ihracat sektörüne sağlanan desteğin 3 milyar ABD Doları'na ulaştığını belirten Kılıçoğlu, kredi ve sigorta programlarında bugüne kadar ulaşılan hacmin, Banka'nın yıllık programında belirlediği 2003 yılı hedefleri ile uyumlu olduğunu kaydetti. 
     Kılıçoğlu, krediye ilişkin anlaşmanın, sendikasyona katılan tüm banka temsilcileri ile kendisi tarafından bugün İstanbul'da imzalanacağını bildirdi. 
     
</TEXT>
</DOC>
