<DOC>
<DOCNO> 151836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/sondun22.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum siyasiler, Rumların KKTC'ye geçişine sıcak bakmıyor 
</HEADLINE>
<TEXT>

     Kıbrıs Rum kesimindeki siyasi partilerin, Rumların KKTC'ye geçişlerine sıcak bakmadığı bildirildi. Rum basını, Rumların KKTC'yi ziyaret etmelerine yasaklama olmadığını, ancak Rum siyasilerin bu konuda kaygıları bulunduğunu yazdı. 
     Rum basın haberlerine göre, Rum siyasiler, Rumların KKTC'yi ziyaretlerinde, geçiş için pasaport göstermelerinin veya KKTC'nin diğer belgelerini doldurup imzalamalarının, KKTC'yi tanımaları anlamına geleceğini düşünüyor. 
     Rum yönetimi sözcüsü Kipros Hrisostomidis, KKTC Cumhurbaşkanı Rauf Denktaş'ın, ''ayrı egemenlik kullanmakta olduğunu göstermeye çalıştığını ve bu çerçevede Rumlardan pasaport göstermelerinin istenmesinin, yabancı bir devleti ziyaret etmekte oldukları anlamına geleceğini'' söyledi. 
     Komünist AKEL partisi adına açıklama yapan Andros Kiprianu, ''serbest seyahatin AKEL'in ilkelerinden biri olduğunu, ancak KKTC makamlarının Rumlardan pasaportlarını göstermeleri ve vize almaları talebinin kabul edilemez olduğunu'' savundu. ''Bunun, Rumların yabancı bir ülkeye giriş yapacakları anlamına geldiğini'' ifade eden Kiprianu, Rumların böyle bir uygulamayı kabul etmemeleri gerektiğini söyledi. 
     Sosyal Demokratlar Hareketi KİSOS Başkanı Yannakis Omiru, ''Rumların KKTC'ye geçişleri konusundaki tavsiyesinin, KKTC makamlarına kesinlikle, hiçbir şekilde pasaport göstermemeleri veya başka belgeleri imzalamamaları, hatta bu tür belgeleri almamaları gerektiği yönünde olduğunu'' söyledi. 
     Birleşik Demokratlar Hareketi EDİ adına açıklama yapan Rum yönetimi aski sözcüsü Mihalis Papapetru, Rumların serbest dolaşım hakkını elde etmek istedikleri konusunda hiçbir şüphe bulunmadığını, ancak uygulanacak prosedürün, KKTC'nin tanınmasına yol açacak bir prosedür olmaması gerektiğini savundu. 
     Yeni Ufuklar Partisi NEO Başkanı Nikos Kutsu ise dolaşımın serbest ve engelsiz olması gerektiği görüşünü ortaya koydu. Kutsu, Rumlardan pasaportlarını ibraz etmelerinin istenmesinin ''kabul edilemez bir şart olduğunu'' öne sürdü. 
     
     Türkiye kökenli Kıbrıs vatandaşları geçemez.. 

     Rum Yönetimi, KKTC hükümetinin üç sınır kapısını geçişlere açma kararından sonra, Rum tarafına geçecek kişilerin kimliklerini belirlemek amacıyla hazırlıklara girişti. 
     Rum İçişleri Bakanı Andreas Hristu, sınır bölgelerindeki kontrol noktalarında, ''Güney'e geçecek kişilerin Türkiye Cumhuriyeti kökenli KKTC vatandaşı veya Türk askeri değil, Kıbrıslı Türk olduklarını daha süratli şekilde denetlemek amacıyla önlem almaya hazırlandıklarını'' açıkladı. 
     Rum Adalet ve Kamu Düzeni Bakanı Doros Theodoru da, Ledra Palace Sınır Kapısı'nda polis sayısının ve denetim olanaklarının artırıldığını söyledi. 
     Theodoru, KKTC vatandaşlarının Kuzey'den Güney'e geçişlerinin engellenmeyeceğini, ancak ''KKTC'de 'yasadışı' olarak ikamet eden veya giriş yapanların Rum tarafına geçmeye çalışmalarını engellemek amacıyla'' Rum makamları tarafından katı önlemler alınacağını söyledi. Theodoru, Türkiye'den Ada'ya yereşerek KKTC vatandaşı olmuş kişilerin Rum tarafına geçişlerine izin verilmeyeceğini belirterek, bunun bir ''yasallık ve güvenlik meselesi olduğunu'' iddia etti. 
     Rum gazatecilerin, ''çok sayıda Kıbrıslı Türkün gelmesi olasılığını'' hatırlatılması üzerine Theodoru, ''200 bin Kıbrıslı Türkün 'özgür' bölgelere geçeceğini hesap ettik. Sayı fazla olursa, bunu göğüsleyeceğiz'' diye konuştu. 
     Rum güvenlik birimleri ise ''Kıbrıslı Türklerin kitlesel olarak Rum tarafına geçişleri olasılığını göğüsleme planı'' çerçevesinde ''Bahar Operasyonu''nu uygulamaya koydu. 
     Rum basını, Rum Yönetimi'nin yapacağı temel şeyin, Güney'e geçenlerin Kıbrıslı Türk olup olmadıklarını belirlemek olduğunu, bu amaçla bugünden itibaren Ledra Palace Sınır Kapısı'nda polisler dışında, ellerinde nüfus kayıtları bulunan Rum İçişleri Bakanlığı personelinin de hazır bulunacağını yazdı. 
     





</TEXT>
</DOC>
