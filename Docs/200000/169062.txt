<DOC>
<DOCNO> 169062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/spor/yciftci.html </URL>
<DATE> 2003/07/13/ </DATE>
<TIME>  </TIME>
<AUTHOR> Mehmet ÇİFTÇİ  </AUTHOR>
<HEADLINE>
Strateji hatası 
</HEADLINE>
<TEXT>

     İspanya'da lig bitmiş, De Boer, Barcelona ile yollarını ayırmış, Fenerbahçe - Galatasaray yarışı kızışmıştı. Ama Fener de, Galatasaray'ın kendisinden bir adım önde olduğunu biliyordu. Menajer Rob Jansen, Cim - Bom yönetimine gönderdiği haberlerde, Fenerbahçe, Al Raid ve Ajax'ın da teklif verdiğini söylüyor, hatta yıldız oyuncuyu Katar'a götürerek ortalığı kızıştırıyordu. 9 Temmuz'da Amsterdam'daki ilk randevuda, Galatasaray'ın teklifi düşük gelmişti, ödeme sorunu da vardı. Ama Menajer Jansen, De Boer'in birçok isteğini Başkan Özhan Canaydın'a kabul ettirmişti. Yine de De Boer'in eşinin kararsızlığı yüzünden kesin yanıt verilemiyor, ama Galatasaray büyük hata yaparak, anlaştıklarını resmi sitesinde duyuruyordu. Oysa telefonla konuştuğumuz Menajer Jansen ile De Boer, "İmza yok. Bu haber büyük hata" demecini veriyordu. Bu gelişmeler bir anlamda Canaydın'ı zor durumda bırakmıştı. Çünkü resmen açıklanmış bu transfer aslında bitmemişti, daha da kötüsü anlaşmanın yatması halinde büyük bir skandala dönüşebilirdi. Çaresiz son toplantıda, De Boer'in tüm istekleri kabul edildi, belki daha ucuza bitirilecek transfer, "strateji hatası" ile pahalıya mal oldu. 
     
     

</TEXT>
</DOC>
