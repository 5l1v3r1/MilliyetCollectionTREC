<DOC>
<DOCNO> 168546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/sonspo07.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor Slovak kaleci König ile anlaştı... 
</HEADLINE>
<TEXT>

     Elazığspor Basın Sözcüsü Orhan Zırhlıoğlu, Slovakya Milli Takımı'ndan kaleci Miroslav König ile 3 yıllık ön anlaşma imzaladıklarını söyledi. 
     Zırhlıoğlu, kaleci sorununu böylece çözdüklerini belirterek, König'in salı günü Elazığ'a gelerek resmi sözleşmeyi imzalayacağını bildirdi. 
     Takımın transfer çalışmalarının sürdüğünü kaydeden Zırhlıoğlu, bugüne kadar 5 yabancı oyuncuyu renklerine bağladıklarını belirtti. 
     Beşiktaş ve Galatasaray'dan 3 futbolcuyla görüşme halinde olduklarını bildiren Zırhlıoğlu, şunları söyledi ''Yapılan görüşmeler sonucunda kaleci sorununu çözdük. Solavak Milli Takımı'nın 1. kalecisi olan Miroslav König ile 3 yıllık ön anlaşma imzaladık. Altay'dan görüştüğümüz Effa'nın gelmesini bekliyoruz. Bu oyuncu en geç yarın Elazığ'da olacak ve büyük bir aksilik çıkmazsa bu oyuncuyla sözleşme imzalayacağız.'' Takımın 21 Temmuz'da Bolu Gerede'de kampa gireceğini belirten Zırhlıoğlu, kampın 1 Ağustos'ta sona ereceğini ve takımın 1-3 Ağustos tarihleri arasında Ankara'da yapılacak TSYD Kupası'na katılacağını söyledi. 
     Bu sezon daha güçlü ve bilinçli bir takım oluşturma çabası içinde olduklarını belirten Zırhlıoğlu, her şeyin en iyisini yapmaya çalıştıklarını sözlerine ekledi. 
     
</TEXT>
</DOC>
