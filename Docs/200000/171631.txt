<DOC>
<DOCNO> 171631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/sonspo01.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum "Henüz tam takım olamadık" 
</HEADLINE>
<TEXT>

     Fenerbahçe Teknik Direktörü Christoph Daum, ''Henüz tam takım olamadık'' dedi. 
     Yeni sezon hazırlıklarını Almanya'nın Köln kenti yakınlarındaki Bittburg Spor Okulu'nda sürdüren Fenerbahçe için bu akşam Köln Başkonsolosluğu tarafından mangal partisi düzenlendi. 
     Köln Başkonsolosu M. Sertaç Sönmezay'ın rezidansında düzenlenen mangal partisine Teknik Direktör Daum, bayan arkadaşı Angelika Camm ile birlikte geldi. 
     Yöneticilerden Hakan Bilal Kutlualp'le birlikte futbolculardan takım kaptanı Ümit Özat, Tuncay Şanlı ve Mahmut Hanefi'nin katıldığı partide, çok sayıda davetlinin yanı sıra Düsseldorf Başkonsolosu Ateş Öktem, Köln Belediye Başkanı Manfred Wolf da hazır bulundu. 
     Bu sezon Fenerbahçe'den Almanya'nın 1. FC Köln takımına transfer olan Mustafa Doğan da, eşi Meryem Doğan'la birlikte geldiği partide eski takım arkadaşlarıyla özlem giderirken, ''Alman basınının kendisiyle çok ilgilendiğini, ancak Türk basınından hiçbir ilgi görmediğini'' söyledi. 
     Futbolculara konuşma yasağı getiren Christoph Daum, gazetecilere yaptığı açıklamada Türkiye'de olmaktan çok mutlu olduğunu ifade ederek, kendisini yarım Türk olarak gördüğünü söyledi. Sporla, insanlar arası ilişkilerin geliştirilmesi için çalıştığını belirten Fenerbahçe Teknik Direktörü Daum, lig için iddialı olduklarını kaydederek, Almanya'daki hazırlık maçlarının takımın performansı açısından çok önemli olduğunu ve sonuçlardan da memnun olduğunu bildirdi. 
     Almanya'daki hazırlık maçlarının, yeni transferlerin takıma uyumu açısından çok önemli olduğunu belirten Daum, ''Henüz tam takım olamadık ama iyi yoldayız'' dedi. 
     Fenerbançe, Almanya kampı çerçevesinde 26 Temmuz Cumartesi günü Almanya'nın 2. lig takımlarından Arminia Bielefeld takımıyla karşılaşacak. 
     
</TEXT>
</DOC>
