<DOC>
<DOCNO> 166206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/son/soneko08.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener Eski bakanlar kendilerini Yüce Divan'da bulacaklar 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ''Devletin borçlanma faiz oranları hızla aşağıya doğru inmekte, enflasyon düşmektedir'' dedi. 
     Şener, Merkez Spor Salonu'nda düzenlenen AK Parti Zonguldak İl Olağan Genel Kurulu'nda yaptığı konuşmada, üretemeyen, yatırım yapamayan, mallarını dünyanın dört tarafına pazarlayamayan ülkelerin geleceklerinin olmadığını söyledi. 
     Yatırım ortamının iyileştirilmesi yönünde çalışmalarının bulunduğunu, bürokratik formalitelerin de tamamiyle fesih edilerek Türkiye'nin yabancı sermayenin yatırım yapacağı ülke haline dönüştürüleceğine işaret eden Şener, şunları kaydetti 
     ''Komşularıyla ticaret yapamayan bir ülke devraldık. Bu olumsuzluğun ortadan kaldırılması amacıyla yoğun ticarete girilmiştir. Irak ve Suriye başta olmak üzere ticaret artırılacaktır. Partimiz, piyasalara güven şırıngalamayı temel politika olarak görmüştür. Yüzde 72 ile devraldığımız borçlanma faizleri, bugün yüzde 40'lar seviyesindedir. Devletin borçlanma faiz oranları hızla aşağıya doğru inmekte, enflasyon düşmektedir. Ancak, üst üste yaşanan krizlerle üretim ve yatırım da yapılamazdı. 
     Tüketici borçlarının yeniden yapılandırılması ve vergi barışıyla ilgili yeni düzenlemeler yaptık. Çiftçi borçlarının yeniden yapılandırılmasına karar verilerek ilgili yasal düzenlemeler de gerçekleştirilmiştir. Nemalar önümüzdeki birkaç yıl içinde ödenecek. Son 32 yıldır yaşanan enflasyonun ortadan kaldırılarak tek rakamlı hanelere indiği bir Türkiye'yi inşa etmek, partimizin temel hedefidir.'' 
     
     ''YOLSUZLUK DOSYALARI'' 
     Şener, düşünce farklılığı ve yaşam biçimleriyle insanları ayıran ve bölen bir siyaset anlayışının kendilerinde bulunmadığını belirterek, şöyle dedi 
     ''Siyasette farklı boyutlar ve anlayışlar, bizden olan veya olmayanlar, bizim partilimiz, bizden olmayanlar anlayışını tasvip etmiyoruz. İnsanımız hangi partiden olursa olsun, ülkemiz için büyük değer ve hizmettir. Çeyrek asır, hatta yarım asırdır siyaset yapanların TBMM'ye girememesinin tekrar tekrar gözden geçirilmesi gerekir. Geçmişin siyaset tarzı, yolsuzluk dosyalarıyla birlikte zaten sona erecektir. Yolsuzluklarla ilgili ortaya çıkacak rapor önemlidir. Yolsuzluk yapanlar tamamen tasfiye edilecek, bazı eski bakanlar kendilerini Yüce Divan'da bulacaklardır. Bu yeni dönem, ak siyasetin ve adaletin olduğu bir siyaset dönemi olacaktır.'' 
     
     ''BORÇ ALACAK İHTİLAFI'' 
     Türkiye Cumhuriyeti vatandaşı kimliği taşımanın büyük erdem ve fazilet olduğunu belirten Şener, şöyle dedi 
     ''Temel hak ve özgürlükler, partimizin ısrarla üzerinde durduğu bir temel noktadır. İktidara geldikten sonra yapılan anayasa değişiklikleriyle, insanlarımızın temel hak ve özgürlüklerini güvence altına almayı esas olarak kabul ettik. İktidara geldiğimiz günlerde, toplumun önemli kısmının kamu kuruluşlarıyla büyük ihtilaflar içinde olduğunu gördük. Borç ve alacak ihtilafları, ülkemizde yaşayan insanlarımızın yarısını hacizli duruma getirmiştir. Devlet ve millet arasındaki ihtilafların böylesine büyük boyutlar kazandığı ortamda, bireylerin ayağa kalkması mümkün değildi. Onun için ihtilafları tasfiye etmek için bir dizi düzenlemeler yaptık.'' AK Parti Genel Başkan Yardımcısı Necati Çetinkaya ile TBMM Adalet Komisyonu Başkanı Köksal Toptan da konuşmalarında, partililere, yerel seçimlerden başarıyla çıkılması yönünde neler yapılabilecekleri konusunda bilgi verdiler. 
     Bu arada, Başbakan Recep Tayyip Erdoğan ile bazı bakanların yanı sıra milletvekillerinin kutlama telgraflarının okunmasının ardından, il başkan adayı Celil Uzun, hizmetlerinden dolayı katılımcı milletvekillerine plaket verdi. 
     
</TEXT>
</DOC>
