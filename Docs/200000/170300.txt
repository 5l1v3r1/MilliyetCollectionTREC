<DOC>
<DOCNO> 170300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/dunya/dun02.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye bile elimizi uzattık 
</HEADLINE>
<TEXT>

Blair, ABD Kongresi'ndeki konuşmasında, Türkiye gibi farklı kültürden bir ülkeye el uzatılmasını, Avrupa'nın uzlaşmacı değerlerine kanıt olarak gösterdi 
     YASEMİN ÇONGAR Washington 

     İngiltere Başbakanı Tony Blair, ABD Kongresi'nin ortak oturumunda önceki gün yaptığı ve Irak Savaşı'nın haklılığı üzerinde yoğunlaşan "tarihi" konuşmasında, Avrupa'nın uzlaşmacı değerlerinden bahsederken, bu değerlerin kanıtı olarak sözü Türkiye - Avrupa Birliği ilişkilerine de getirdi ve "Düşünün ki, Türkiye gibi çok farklı kültür, din ve geleneklere sahip bir ülkeye bile elimizi uzatıyoruz" dedi. 
     
     'Hoş geldin diyoruz' 
     Blair, Avrupa kültürünün kaçınılmaz olarak ve haklı bir biçimde "uzlaşı" üzerine kurulduğunu vurguladıktan sonra, "Ancak Avrupa'nın potansiyel bir zaafı var. Bilinen nedenlerle, yaklaşık bin yılımızı birbirimizi öldürerek geçirdik" dedi. 
     İngiltere Başbakanı daha sonra sözlerine Türkiye örneği ile devam etti 
     "Ancak Avrupa'nın güçlü bir yanı da var. Bu çok önemli bir siyasi kazanımdır. Bir geçmişi, bir de bugünkü birliğimizi düşünün. Düşünün ki, Türkiye gibi kültürü, dini ve gelenekleri muazzam farklı olan bir ülkeye bile el uzatmaya ve hoş geldin demeye hazırlanıyoruz. Esas vurgulamak istediğim nokta şu ki, Avrupa şimdi bir dönüşüm noktasındadır." 
     
     Avrupa değişecek 
     Blair, AB'nin on yeni ülkeyi üyeliğe kabule hazırlandığını da hatırlattı ve sırada Romanya ile Bulgaristan'ın olduğunu belirterek, "Bu yeni Avrupalı üyeler Avrupa'yı neden mi değiştirecekler Çünkü yaraları taze, bellekleri güçlü ve özgürlükle ilişkileri h l tutkulu ve alışkanlığın getirdiği rehavetten uzak" diye konuştu. 
     

</TEXT>
</DOC>
