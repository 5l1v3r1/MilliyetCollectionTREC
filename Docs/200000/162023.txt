<DOC>
<DOCNO> 162023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/soneko32.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası döviz piyasasına müdahale etti... 
</HEADLINE>
<TEXT>

     Merkez Bankası, döviz kurlarında aşırı oynaklığı engellemek üzere, bugün döviz piyasasına doğrudan alım yönünde müdahale edildiğini bildirdi. 
     Merkez Bankası'ndan yapılan yazılı açıklamada, değişik tarihlerde yapılan duyurularda, uygulanmakta olan dalgalı kur rejiminde, döviz kurunun piyasalarda arz ve talep koşulları tarafından belirlendiği, döviz kurundaki oynaklığın Merkez Bankası'nca yakından takip edilmekte olduğu ve kurlarda her iki yönde oluşabilecek aşırı oynaklık durumunda doğrudan müdahale edilebileceğinin açıklandığı hatırlatıldı. 
     Bu çerçevede, döviz kurlarında yaşanan aşırı hareketlilik üzerine 12 ve 21 Mayıs 2003 tarihlerinde döviz piyasasına alım yönünde doğrudan müdahalede bulunulduğu belirtilen açıklamada, şöyle devam edildi 
     ''Ancak, bir süredir döviz piyasasında gözlemlenen talep eksikliğinin yanı sıra, piyasadaki Türk Lirası likiditenin göreceli olarak azalması ve bu durumun Hazine Müsteşarlığı'nın hafta içinde yapacağı ihale sonuçlarına bağlı olarak devam edebileceği beklentisi döviz satışlarını artırmış ve döviz kurlarında aşırı oynaklık yaşanmasına neden olmuştur. Söz konusu aşırı oynaklığı engellemek üzere, bugün Merkez Bankası'nca döviz piyasasına doğrudan alım yönünde müdahale edilmiştir.'' 

     
</TEXT>
</DOC>
