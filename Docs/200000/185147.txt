<DOC>
<DOCNO> 185147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/sonspo10.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Real Sociedad yarın İstanbul'a geliyor... 
</HEADLINE>
<TEXT>

     Galatasaray, Avrupa Şampiyonlar Ligi'nde Real Sociedad ile hafta içinde yapacağı maçın hazırlıklarını yaptığı antrenmanla sürdürdü. 
     Teknik direktör Fatih Terim yönetiminde Florya Metin Oktay Tesisleri'nde yapılan idmanda, futbolcular tek pas çalışmasının ardından çift kale maç yaptı. 
     Antrenmanın yalnızca 20 dakikası medyaya açık olarak yapılırken, idmana sakatlığı süren Lukunku katılmadı. Sakatlıkları süren Abdullah ile Ümit, kulüp doktoru Bülent Bayraktar ile birlikte koşu yapmakla yetindi. 
     Terim, antrenman öncesinde futbolcularıyla saha ortasında yaklaşık 5 dakika süren bir konuşma yaptı. Terim'in bu toplantıda oyuncularına, Real Sociedad maçıyla ilgili uyarılar yaptığı öğrenildi. 
     
     REAL SOCIEDAD GELİYOR 
     Galatasaray'ın, İspanyol rakibi Real Sociedad yarın İstanbul'a gelecek. 
     Milli futbolcu Nihat'ın da forma giydiği Real Sociedad, öğleden sonra İstanbul'da olacak. İspanyol ekibinin teknik direktörü Raynald Denoueix, Atatürk Olimpiyat Stadı'nda saat 19.00'da yapacakları antrenman öncesinde, saat 18.00'de bir basın toplantısı düzenleyecek. 
     Galatasaray Teknik Direktörü Fatih Terim ise yarın saat 16.00'da Metin Oktay Tesisleri'nde düzenleyeceği basın toplantısında, karşılaşma hakkında açıklamalarda bulunacak. 
     
</TEXT>
</DOC>
