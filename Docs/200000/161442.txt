<DOC>
<DOCNO> 161442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/sondun26.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika basını "Türk hükümeti ile asker arasında gerginlik var" 
</HEADLINE>
<TEXT>

     Belçika'nın yüksek tirajlı muhafazakar gazetesi ''La Libre Belgique'', Türkiye'de Silahlı Kuvvetler ile hükümet arasında gerginlik bulunduğunu ileri sürdü. 
     AK Parti'nin, AB Selanik zirvesinden önce bazı reformları Meclis'ten geçirmek için çaba harcadığını, bu reform çalışmalarının yaz aylarında da devam edeceğini, bir çeşit seferberlik ilan edildiğini kaydeden gazete, böyle bir ortamda, Genelkurmay Başkanı Orgeneral Hilmi Özkök ve Genelkurmay İkinci Başkanı Orgeneral Yaşar Büyükanıt'ın, ordunun çekincelerini dile getiren açıklamalar yapmalarının kafaları karıştırdığını yazdı. 
     Askerlerin AB'ye karşı olmadıklarını açıkça ifade ettiklerini, ancak bu katılımın onurlu bir şekilde ve birliği bozmadan gerçekleşmesi gerektiğini savunduklarını belirten gazete, Türk Silahlı Kuvvetleri'nin, terör örgütü PKK'yı imha etmek için 15 yıl harcadığını, bazı konularda hassas olduğunu yazdı. 
     Silahlı Kuvvetler'in, hükümeti devlette partizanca kadrolaşmayla itham ettiğini, ''darbe söylentileri'' çıktığını ileri süren gazete, Genelkurmay Başkanı Özkök'ün bu söylentileri yalanladığını, ancak hükümetten partizanca atamalara son vermesini istediğini belirtti. 
     ''La Libre Belgique'', Silahlı Kuvvetler'in laiklik ilkesine bağlılığını ve anayasal görevlerini de hatırlatarak, hükümetin bazı kararlarının ''yanlış yorumlandığını'' yazdı. 
     Gazete, bir başka haberinde, Avrupa Parlamentosu'nun dün onayladığı Türkiye kararını değerlendirdi ve Türkiye'nin AB yolunun daha çok uzun olduğu görüşünü savundu. 
     
</TEXT>
</DOC>
