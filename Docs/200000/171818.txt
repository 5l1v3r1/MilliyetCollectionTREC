<DOC>
<DOCNO> 171818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/son/sontur06.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekstilciyi dövüp 3 bin 500 dolarını alıp kaçtılar... 
</HEADLINE>
<TEXT>

     Küçükçekmece'de, darp ettikleri tekstilcinin 3 bin 500 dolarını alan 2 saldırgan kaçtı. 
     Beyazıt'taki Okma Tekstil Atölyesi'in sahibi olan Mehmet Ali Ok, sabah saatlerinde işyerinden ayrılarak 34 SP 605 plakalı otomobili ile İkitelli'deki evine gitmek üzerine yola çıktı. 
     İkitelli Keresteciler Sanayi Sitesi yakınında bulunan ışıklara kadar gelen Ok'un otomobilinin önü, içinde 2 kişi bulunan başka bir araç tarafından kesildi. 
     Plakası henüz belirlenemeyen otomobilden inen 2 kişi, Ok'un aracına bindi. Tekstilciyi döverek yaralayan bu kişiler, üzerinde bulunan 3 bin 500 doları gasp ederek kaçtı. 
     Otomobiliyle TEM Otoyolu üzerindeki Mahmutbey Köprüsü'ne kadar gelen Ok, durumu polise bildirdi. 
     Ok, ifadesine başvurulmak üzere İkitelli Şehit Zeki Kaya Polis Merkezi'ne götürülürken, otomobilinde de parmak izi tespiti yapıldı. 
     Polis, olay sonrası kaçan 2 kişinin yakalanması amacıyla çalışma başlattı. 
     
</TEXT>
</DOC>
