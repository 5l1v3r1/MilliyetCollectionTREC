<DOC>
<DOCNO> 185376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sontur10.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Y.O'nun öğretmeni dersi devam ettiremedi... 
</HEADLINE>
<TEXT>

     HIV taşıyıcısı Y.O'nun okuldaki eğitiminin ilk gününde, gergin ortam ve olaylardan etkilenen Sınıf Öğretmeni Belgin Hüsenoğlu rahatsızlanınca, dersler rehber öğretmen Gözde Yenisey tarafında sürdürülüyor. 
     Y.O'nun sınıfındaki velilerden Erhan Yıldız, çocuğunun ''aşırı psikolojik baskı'' altında bulunduğunu belirterek, ''Bu şartlarda eğitim olamaz. Sınıf Öğretmeni, bunca sıkıntıdan sonra ilk dersi verdi ama devam ettiremedi. Rehber Öğretmen dersi sürdürüyor. Bu nereye kadar gidebilir '' diye konuştu. 
     Bütün okulun sıkıntı yaşadığını belirten Yıldız, Y.O'nun eğitimi için büyük çaba harcandığını, ancak sorunların çözülemez boyuta olduğunu öne sürdü. 
     Çocuğunun kaydını başka bir okula almak için başvurduğunu, ancak geri çevrildiğini belirten Erhan Yıldız, diğer okulların da nakil kabul etmediğini söyledi. 
     
     VELİLER BİLGİLENMEK İSTİYOR 

     Diğer sınıflardaki veliler ise kendilerine de AIDS ile ilgili bilgi verilmesini, endişelerinin giderilmesini istediler. 
     Okul bahçesinde toplanan diğer sınıfların velileri, kendileriyle ilgilenilmediğini iddia ettiler. 
     Y.O'nun yan sınıfında çocuğunun okuduğunu belirten Sabiha Arslan, ''Sadece 1-B'deki öğrenci ve velilerle ilgileniyorlar. 1-A ve diğerleri ne olacak Biz daha büyük endişeler içindeyiz. Sorularımıza kim yanıt verecek '' dedi. 
     1-B sınıfında çocuğu okuyan velilerden Hülya Ergenokon ise ''Evladım için endişeliyim. Çocuğumun sorularına yanıt veremiyorum. Ne söyleyeceğimi kimse bana anlatıp, yol göstermiyor'' diye konuştu. 
     Y.O'nun sınıf arkadaşlarından Süleyman Emre Kurt, girdiği 2 dersten sonra ateşlenince, babaannesince dersten alındı. 
     Babaanne Gülümser Kurt, ''Endişelerimiz giderilmedi. Devam edip etmeyeceğine, babası karar versin'' dedi. 
     
     Y.O, ARKADAŞLARIYLA TENEFFÜSE ÇIKTI 

     Diğer sınıflar ders yaptığı sırada, Y.O'unun sınıfı, Rehber Öğretmen Gözde Yenisey tarafından arka bahçede teneffüse çıkarıldı. Y.O ve sınıfında kalan 6 öğrenci, beraber oyun oynadı. 
     Öte yandan polis okul bahçesinde geniş güvenlik önlemi alırken, gazetecilerin okula girişini engellemeye başladı. 
     
</TEXT>
</DOC>
