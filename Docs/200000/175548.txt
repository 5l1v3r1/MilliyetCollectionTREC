<DOC>
<DOCNO> 175548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/sontur25.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat Yeni aldığınız cep telefonunuz eski olmasın.. 
</HEADLINE>
<TEXT>

     Telekomünikasyon Kurumu, orijinal ürün gibi piyasaya sunulan eski ve kullanılmış cep telefonları hakkında tüketiciyi uyardı. 
     Telekomünikasyon Kurumu'ndan yapılan yazılı açıklamada, kurum tarafından yapılan piyasa denetimleri sonucunda, cep telefonu, telli ve telsiz telefon gibi bazı telekomünikasyon cihazlarının taklitlerinin yapılarak, sahte etiketlerle ve kalite kontrolünden geçirilmeden standart ürün görünümünde piyasaya sürüldüklerinin tespit edildiği ve sorumluları hakkında yasal işlem başlatıldığı belirtildi. 
     Özellikle Asya ülkelerinde, dış gövdeleri veya cihaz seri numaraları IMEI değiştirilmek ve standart dışı bataryalar takılmak suretiyle paketlenen, orijinal ürün görünümüyle gri marketler aracılığıyla serbest bölge veya 3. ülkeler üzerinden ithal edilerek veya kaçak olarak yurda sokulan eski ve kullanılmış cep telefonlarının piyasada bulunduğu bildirilen açıklamada, bu telefonların toplatılması yönündeki çalışmaların devam ettiği kaydedildi. 
     Tüketicilerin, yenilenmiş görünümündeki kullanılmış cep telefonları konusunda dikkatli olmaları gerektiğine işaret edilen açıklamada, bu cihazların genellikle faturasız satılmaya çalışıldığı ve cihaz satışına müteakip birkaç hafta içerisinde bataryanın kısa sürede deşarj olması, şarj edilememesi, cihazın sıkça arızalanmaya başlaması şeklinde olumsuzlukların baş gösterdiği kaydedildi. Açıklamada, bu tür cihazların garanti süresi içinde de arızalanabildiği ve garanti dışı olduğu gerekçesiyle yetkili servislerin cihazı tamir etmediği kaydedildi. 
     Açıklamada, bu olumsuzlukları yaşayan vatandaşların, satış faturası, garanti belgesi ve yetkili servislerden alacakları servis formu ile cihazı satın aldıkları yere başvurarak, ürünlerini standartlara uygun olanlarla değiştirmelerini talep etmeleri ve ayrıca Telekomünikasyon Kurumu'nun Tüketici Şikayet Merkezi'ne ait ''130'' numaralı şikayet telefonu aracılığıyla ihbarda bulunmaları istendi. 
     
     ''GARANTİ BELGESİ VE FATURA ŞART'' 

     Açıklamada, piyasalarda haksız rekabetin önlenebilmesi, tüketici menfaatlerinin korunması, kayıt dışı ticaretin önlenmesi bakımından telekomünikasyon cihazı satın alırken veya cihaz bakım onarımını yaptırırken vatandaşların dikkat etmeleri gereken hususlar şöyle sıralandı 
     ''-Garanti belgesi eksiksiz tanzim edilmeli ve satıcı tarafından kaşeli ve imzalanmış olmalıdır. 
     -Satış faturası üzerinde cihazın marka, model ve seri numarası olmalıdır. 
     -Cihaz üzerinde Telekomünikasyon Kurumu logosunu taşıyan holografik onay etiketi ve CE işareti bulunmalıdır. 
     -Yürürlükte bulunan 22009 sayılı Tebliğ gereği 2. el cihazlar da ancak yetkili firmalar tarafından satılabilir ki, kullanılmış cihaz satıcısı tarafından fatura ve en az 1 yıl süreli Garanti Belgesi düzenlenmiş olması gerekir. 
     -Mobil cihazlar için, batarya ve şarj cihazı üzerinde CE işaretinin bulunduğu, cihazın üretim tarihinin en fazla 6 ay öncesine ait olduğu ve cihaza bakım onarım yapılmadığına dair elektronik kayıtların incelenmesi gerekir. Cep telefonları için bu bilgiler cihaz mönüsü içerisinden veya '' 92702689 '' kodunun tuşlanması suretiyle görülebilecektir. Ayrıca, '' 06 '' kodu tuşlanarak görülebilen IMEI numarasının garanti belgesinde ve cihazın arka kapağı içerisinde yer alan etiketteki kayıtla aynı olduğunun gözlenilmesi gerekir. 
     -Cep telefonunun çalınması veya kaybedilmesi durumunda nerede ve nasıl çalındığını veya kaybolduğunu açıklayan bir dilekçe, nüfus cüzdanı fotokopisi, IMEI numarasının kayıtlı bulunduğu garanti belgesi ve fatura ile Cumhuriyet savcılığına başvurulması gerekir. Herhangi bir belgesi bulunmayan cihazların satın alınması ve bunların çalıntı veya kayıp olduğunun tespiti halinde ilgilileri hakkında 3 yıla kadar hapis cezası verilmektedir. 
     -Yetkili servislerde yürütülmekte olan servis hizmetlerinin 30 günlük yasal süreyi aşması veya satın alınan ürünün iadesinde satıcının zorluk çıkartması halinde söz konusu şikayetlerin 175 Alo Tüketici hattına bildirilmesi gerekmektedir. 
     -Telekomünikasyon Kurumu tarafından düzenlenen yetki belgesi bulunmayan satıcı veya bakım onarımcılar ile kurumun internet sayfasında yayınlanan satışları durdurulan ürünlerin satıldıklarına ilişkin tespitlerin de 130 numaralı kurumun Tüketici Şikayetleri Merkezi'ne iletmeleri gerekmektedir.'' 
     
</TEXT>
</DOC>
