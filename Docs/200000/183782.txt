<DOC>
<DOCNO> 183782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/son/sontur10.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta şüpheli ölüm... 
</HEADLINE>
<TEXT>

     Rus asıllı Türk vatandaşı bir kadın, 3 arkadaşıyla oturduğu Beşiktaş'taki apartmanın 4. katından bahçeye düşerek öldü. 
     1. Levent Aytar Caddesi Başlık Sokak'taki İnci Apartmanı'nın bahçesine bir kadının düştüğünü gören vatandaşlar, durumu polise bildirdi. 
     Olay yerine giden polislerce yapılan incelemede, düştükten sonra öldüğü anlaşılan kadının Rus asıllı Türk vatandaşı Natalia Hacılar 24 olduğu belirlendi. 
     Hacılar'ın Rus uyruklu 3 arkadaşıyla birlikte kaldığı daireye gelen polis, uzun süre kapının açılmaması üzerine çilingir çağırarak kapıyı açtırdıktan sonra içeri girdi. 
     ''Korktukları için kapıyı açmadıkları'' belirtilen 3 kadın, ifadelerine başvurulmak üzere polis merkezine götürüldü. 
     Hacılar'ın ölüm nedeninin saptanması amacıyla başlatılan soruşturma sürüyor. 
     Bu arada, Natalia Hacılar ile 3 arkadaşının, kaldıkları evi yaklaşık 6 ay önce aylık 550 dolara kiraladıkları öğrenildi. 

     
</TEXT>
</DOC>
