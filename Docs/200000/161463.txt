<DOC>
<DOCNO> 161463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/soneko11.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
UniCredito Italiano IMF'nin Türkiye'ye yaklaşımı ılımlı 
</HEADLINE>
<TEXT>

     Avrupa'nın en büyük finans kuruluşlarından UniCredito Italiano Grubuna göre, Uluslararası Para Fonu'nun IMF Türkiye'ye yaklaşımı ''ılımlı'', fakat IMF, Beşinci Gözden Geçirmeye ilişkin tüm kriterlerin yerine getirilmesini isteyen bir tavır içinde bulunuyor. 
     UniCredito Italiano Grubu organizasyonunda yayınlanan ekonomik gelişmeler analizine göre, özellikle Beşinci Gözden Geçirme kriterlerinin yerine getirilmesi, IMF'nin Gözden Geçirmeyi tamamlayarak, 500 milyon dolarlık kredi dilimini serbest bırakması açısından önem taşıyor. 
     Analizde, bazı kriterlerin yerine getirilememesi halinde, Niyet mektubu'nun onaylanmasının gecikmesi riskinin de bulunduğu belirtilirken, yine de Hükümet'in, herhangi bir kriterin yerine getirilmesi için erteleme isteğinde bulunmayacağı görüşünde olduğu vurgulandı. 
     IMF'den, herhangi bir olumsuz tepki beklenmediği de kaydedildi. 
     
     BEŞİNCİ GÖZDEN GEÇİRMENİN ÖNEMİ... 
     Beşinci Gözden Geçirme'nin, IMF tarafından tamamlanmasının, hükümetin, kriterleri tamamlamak için yoğun şekilde çalıştığı sinyalini vermesine bağlı olduğu belirtildi. 
     Beşinci Gözden Geçirme'nin tamamlanmasının, Hükümet'in kararlığı açısından bir işaret olacağı da ifade edildi. 
     Piyasaların, IMF İcra Direktörleri Kurulu'nun, bu ay sonunda ya da Temmuz ayı başında toplanarak, 500 milyon dolarlık kredi dilimin serbest bırakacağı beklentisi içinde bulunduğu da kaydedildi. 
     
</TEXT>
</DOC>
