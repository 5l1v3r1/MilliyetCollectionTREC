<DOC>
<DOCNO> 168259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sondun21.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaşta ölen Iraklı sivillerin sayısı 6000'den fazla.. 
</HEADLINE>
<TEXT>

     Irak savaşı sırasında ölen sivilleri araştırmak üzere kurulan İngiliz-Amerikan bağımsız araştırma kuruluşu ''Irak Body Count'' Irak Ceset Sayımı-IBC , elde edilen yeni verilerle, savaşta hayatını kaybeden sivillerin sayısının en az 6055 olduğunun tespit edildiğini açıkladı. 
     Irak içinden ve dışından onlarca bağımsız araştırma grubu ile basın-yayın kuruluşlarının haberlerine dayanan IBC, geçen ay elde edilen yeni verilerle 500 sivilin ölümünün daha tespit edildiğini, savaşta sivil kayıp sayısının son verilere göre 6055 ile 7706 arasında olduğunu bildirdi. 
     IBC'nin araştırmacılarından, İngiltere'nin Keele Üniversitesi'nden psikoloji profesörü John Sloboda, ABD ve İngiltere'nin, ''savaşta sivil kayıpları en aza indirmek için gereken her türlü çabayı göstereceklerinden ve akıllı-güdümlü bombalardan'' çok bahsettiklerini anımsatarak, sivil kayıplara ilişkin elde edilen bu sayıların koalisyonun iddialarının ''siyasi saçmalık'' olduğunun açık göstergesi olduğunu kaydetti. 
     Irak haritasına bakıldığında, koalisyon güçlerinin geçtiği, ancak henüz ölen siviller hakkında bilgi alınamayan birçok yer olduğunun görüldüğünü belirten Sloboda, savaşın sonucu olarak yetersiz beslenme ve aşırı su kaybından ölenlerden ise henüz hiç bahsetmediklerine dikkat çekti. 
     İngiliz ve Amerikalı akademisyenler ve barış gönüllülerinin öncülük ettiği çalışmalarında bütün tarafların basın ve resmi açıklamaları ile hastane ve morg kayıtlarının yanı sıra görgü tanıklarından yararlanan IBC, Londra ve Washington'u, Irak savaşıyla ilgili sivil kayıplar hakkında araştırma yapmamaları nedeniyle şiddetle eleştiriyor. 
     
</TEXT>
</DOC>
