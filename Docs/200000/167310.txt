<DOC>
<DOCNO> 167310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/soneko34.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk enflasyon indirimi Mutlu Akü'den Fiyatlar yüzde 20 düştü 
</HEADLINE>
<TEXT>

     Piyasalarda, enflasyondaki düşüşle desteklenen olumlu hava, ilk kez fiyatlara da yansıtıldı. 
     Türkiye'nin en büyük akü üreticisi Mutlu Akü ve Malzemeleri Sanayii A.Ş., Borsa'ya gönderdiği açıklamayla, günün koşullarını dikkate alarak satış fiyatlarında yüzde 20 oranında indirim yapılmasının kararlaştırdığını duyurdu. 
     6 Temmuz'dan itibaren tüm ülke çapında başlayacak olan uygulama, Mutlu Akü'nün beş bini aşan bayileri aracılığıyla tüketicilere ulaşacak. İndirim, şirketin ürettiği tüm ürünleri kapsayacak. 
     İndirim kararı, 6 Temmuz Pazar günkü gazetelerde de kamuoyuna ilan edilecek. 
     Mutlu Akü'den yapılan açıklamada, yüzde 20 gibi ciddi bir oranda yapılan indirimin, Türkiye'de yaşanan enflasyon ve döviz kurlarındaki düşüşlere uyum sağlaması ve aynı zamanda genel ekonomiye adaptasyonu yönünde bir ilk ve önder olma niteliği taşıdığı, kısaca ekonomide bir ''devrim'' olduğu belirtildi. 
     Şirketin yapılan indirimle, hem enflasyonla mücadelede kendi sektörleri adına önemli bir adım attığı hem de Türk tüketicisine en uygun fiyatla en kaliteli ürünü satarak müşterisinin yanında olduğunu bir kez daha kanıtladığı vurgulandı. 
     Mutlu Akü Yönetim Kurulu Başkan Yardımcısı Ali Nuri Türker, işin özünde artan kapasite ile beraber gelişen teknolojinin şirkete sağladığı yararı tüketici lehine kullanma isteği bulunduğunu söyledi. 
     Dünya çapında bilinen bir marka olduklarını, stok üretmesi gibi bir durumun söz konusu olmadığını, fiyat açısından tüketiciye daha kolay ulaşmayı istediklerini ifade eden Türker, talepleri karşılayabilmek için ücretli izne çıkan çalışanları da çağırdıklarını kaydetti. 
     
</TEXT>
</DOC>
