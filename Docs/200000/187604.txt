<DOC>
<DOCNO> 187604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sontur17.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümette ek vergi için farklı sesler kafaları karıştırdı... 
</HEADLINE>
<TEXT>

     Hükümet, ek vergisini ödeyen yurttaşlara paralarını ödeyip ödememe konusunda kendi arasında çelişkiye düştü. Başbakan Erdoğan bugün İstanbul'da "mahsuplaşacağız" derken, Maliye Bakanı Unakıtan aynı saatlerde İzmit'te "mahsuplaşma yok" diye konuştu. 
     Başbakan Recep Tayyip Erdoğan, Ek Taşıt Vergisi ödeyen vatandaşların kesinlikle mağdur edilmeyeceğini bildirdi. 
     Erdoğan, Polat Rönesans Otel'de, gazetecilerin sorularını yanıtlarken, Anayasa Mahkemesi'nin Ek Taşıt Vergisi Yasası'nı iptaline ilişkin bir soru üzerine, şunları söyledi 
     ''Ek Taşıt Vergisi konusunda Anayasa Mahkemesi kararını vermiştir. Zaten bu kalıcı bir vergi değildi. Bu vergiyi biz sadece bir kereye mahsus almıştık. Yeni bir otomobili olan bir kereye mahsus, bir depo benzin bedelini ülkesi için versin istedik. Irak'taki malum gelişmelerin ekonomi üzerindeki olumsuz etkilerinden kaynaklanmıştı ve böyle bir karar almıştık. Bu karar alındıktan sonra Anayasa Mahkemesi iki kez olumsuz karar verdi. Şimdi Ek Taşıt Vergisi ödemiş olan vatandaşlarımızı kesinlikle mağdur etmeyeceğiz. Bunun şeklini arkadaşlarımız inceliyor. Bu belki mahsuplaşma şeklinde olacak. Hala otomobili olanlar varsa mahsuplaşmayla, olmayanlara ise geri iade edilmek suretiyle bu iş çözülecektir. Arkadaşlar çalışmalarını yürütüyor, vatandaş mağdur edilmeyecek.'' Bu arada, Maliye Bakanı Kemal Unakıtan da, İzmit’te yaptığı açıklamada, Anayasa Mahkemesi tarafından iptal edilen ek motorlu taşıtlar vergisini ödeyenler için mahsuplaşma yönetimini kullanmayacaklarını ve bu konuda ne yapılacağına daha sonra sonra karar vereceklerini söyledi. 
     
     TEZKEREYE RED OYU VERENLER 

     Erdoğan, ''yetki tezkeresinin oylanması sırasında bazı AK Parti milletvekillerinin red oyu verdiğini'' söyleyen bir gazeteciye, bunların her partinin içinde olabileceğini belirtti. 
     ''Gönül arzu eder ki yüzde 100 netice alalım'' diyen Erdoğan, oylamada 3-4 milletvekilinin farklı bir görüş ifade ettiğini kaydetti. 
     Erdoğan, ''Bizim de onlara karşı herhangi bir olumsuz yaklaşımımız söz konusu değil. Böyle birşey yoktur. Gazetelerde bu tür şeyler duyduğumda, sadece bunlara 'Sağır duymaz uydurur' kabilinden yaklaşıyoruz'' diye konuştu. 
     
     ERKEN SEÇİM 

     ''Gündemde erken seçim bulunup bulunmadığına'' ilişkin bir soru üzerine de Erdoğan, ülkede güven ve istikrarın olduğunu, Türkiye'de 367 milletvekiliyle son 50 yılın en güçlü iktidarının bulunduğunu vurguladı. 
     Erdoğan, ''Erken seçim... Siz Tayyip Erdoğan'ı ne zamandan beri, bu hükümetiyle böyle bir aczin içinde gördünüz. Böyle bir şey sözkonusu değil. Şu anda işin başında olan bir hükümet var. 6 ay sonra önümüzde yerel seçimler var. Yerel seçimlerde Türkiye'de durumun ne olduğu görülür'' diye konuştu. 
     Erdoğan, Anayasa Mahkemesi'nin emeklilik yaşının 61'e çekilmesine ilişkin yasayı da iptal etmesi konusundaki tavırlarının ne olacağı yönündeki bir soru üzerine de, bunu gazetecilerin değerlendirmesini istedi. 
     
     TÜRKİYE-İNGİLTERE MİLLİ MAÇI 

     Başbakan Erdoğan, Türkiye İngiltere arasında cumartesi günü oynanacak milli maça gidip gitmeyeceğine ilişkin bir soru üzerine de, maçı statta seyredeceğini söyledi. 
     Türkiye'ye İngiliz holiganların sokulmayacağı konusunun hatırlatılması üzerine de Erdoğan, bu konuda gerekli tedbiri İngiliz polisinin aldığını kaydetti. 
     İngiliz polisinin holiganları tanıdığını, bununlar ilgili gerekli açıklamaların yapıldığını anlatan Erdoğan, şöyle devam etti 
     ''Biz asla İngiliz vatandaşlarını ülkemizde ağırlamamak gibi yaklaşım içinde olmayız. Tam aksine gelen İngiliz vatandaşlarına burada en güzel şeklide, Türk evsahipliğini, misafirperverliğini gösteririz. Bundan hiç endişeleri olmasın ama holiganlarının ne olduğunu kendileri çok iyi biliyor. Onlar ayrıdır. Gerçek manadaki İngiliz seyircilerin başımız gözümüz üstünde yeri var.'' Erdoğan, maç tahminine ilişkin bir soru üzerine de, ''Ben biliyorsunuz pek yıldızları saymaya alışmış değilim. Ama inanıyorum ki, milli takım zirvede, iyi bir noktadadır. Chelsea maçından sonra güzel bir örneğini de milli takım verecektir'' dedi. 
     ''Aynı skoru mu bekliyorsunuz '' sorusuna da Erdoğan, ''İnşallah'' yanıtını verdi. 
     Başbakan Erdoğan, bugünkü programının sorulması üzerine, ''gazetecilere bugün çok sürprizinin olacağını'' söyledi. 
     
</TEXT>
</DOC>
