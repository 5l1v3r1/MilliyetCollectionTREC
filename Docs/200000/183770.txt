<DOC>
<DOCNO> 183770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/son/sonspo12.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür Fenerbahçe'ye 12. golünü attı .. 
</HEADLINE>
<TEXT>

     Galatasaray'ın Fenerbahçe derbisinde 2. golünü ilginç biçimde kaydeden Hakan Şükür, ezeli rakibine karşı 12. kez gol sevinci yaşadı. 
     Sezon başında yeniden ''yuva''sına dönen deneyimli futbolcu, geçmişte Fenerbahçe'ye karşı toplam 11 gol atmıştı. Maçın 50. dakikasında Prates'in şutunda Hakan Şükür'ün kafasına çarpan top filelere gidince, milli futbolcu ezeli rakibine 12. golünü kaydetmiş oldu. 
     Bu arada, Hakan Şükür'ün gol attığı 10. maçta da Galatasaray, ezeli rakibine yenilmedi. Sarı-kırmızılılar bu 10 maçta, 7 kez galip geldi, 3 maçta da berabere kaldı. 
     32 yaşındaki milli futbolcu, Fenerbahçe'ye karşı lig maçlarında 6. golünü attı. 
     
     ATATÜRK OLİMPİYAT STADI'NDA BOŞU YOK 
     Bu sezon takımının gol yollarındaki en etkili ismi olarak dikkat çeken Hakan Şükür, ligde geride kalan 6 haftada 4. golünü attı. 
     Hakan Şükür, ligde Diyarbakırspor'a 2, Gençlerbirliği'ne 1, son olarak da Fenerbahçe'ye 1 gol kaydetti. 
     Bu arada Hakan, Avrupa Şampiyonlar Ligi 3. ön eleme turunda Bulgaristan'ın CSKA Sofya ile Avrupa Şampiyonlar Ligi'nde gruptaki ilk maçta İtalya'nın Juventus takımlarına birer gol atmıştı. 
     Hakan ayrıca, bu sezon resmi maçlardaki toplam 6 golünden 5'ini derbi maçın yapıldığı Atatürk Olimpiyat Stadı'nda kaydetti. 
     
     200 BARAJINA 2 GOLÜ KALDI 
     Türk futbol tarihinin en golcü isimleri arasında yer alan Hakan Şükür, aynı zamanda lig kariyerindeki 200. gole ulaşmak için mücadele ediyor. 
     Sakaryaspor, Bursaspor ve Galatasaray formaları altında şimdiye dek lig maçlarında toplam 198 golü bulunan milli futbolcu, 2 gol daha atması durumunda, Tanju Çolak, Hami Mandıralı, Metin Oktay ve Aykut Kocaman'nın ardından 200 gol barajına ulaşan 5. futbolcu unvanını alacak. 
     
</TEXT>
</DOC>
