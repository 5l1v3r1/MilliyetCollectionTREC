<DOC>
<DOCNO> 191198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/sonspo04.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü'nün forma umudu daha da azaldı... 
</HEADLINE>
<TEXT>

     İspanya'nın FC Barcelona takımının kalecisi Victor Valdes'in sözleşmesini 2008'e dek uzatacağı açıklanırken, yedek kaleci Rüştü Reçber'in forma umudunun daha da azaldığı belirtiliyor. 
     Henüz 21 yaşında olmasına karşın teknik direktör Frank Rijkaard'ın seçimiyle deneyimli kaleci Rüştü'nün yerine FC Barcelona'nın ilk kalecisi olan Valdes'in, gelecek haftalarda kulübüyle masaya oturup sözleşmesini uzatacağı bildirildi. İspanyol basınında yer alan haberlerde, Valdes'in sözleşmesinin uzatılması için tüm görüşmelerin yapıldığı ve resmi imzanın gelecek haftalarda atılacağı kaydedildi. 
     Genç kalecinin yürürlükte olan sözleşmesine göre sezon başına yalnızca 150 bin Euro kazandığı söylenirken, yeni hazırlanan sözleşmede Valdes'in de Rüştü'nün sözleşmesinde olduğu gibi eşit haklara sahip olcağı ve maaşının yükseltileceği öne sürüldü. As Gazetesi, haberler ilgili, ''Valdes, Türk Rüştü'den daha fazla kazanacak'' başlığını kullanırken, ''Rüştü'nün sözleşmesine benzer olacak. Yani futbolcunun verimine göre her yıl artacak. Barça, bu biçimde kendisine birçok kulüpten öneri geldiğini belirten Valdes'i tutmayı sürdürecek'' değerlendirmesinde bulundu. 
     Marca Gazetesi ise Valdes'in 2008'e dek sözleşmesini uzatacak olmasıyla Rüştü'nün işinin daha zora girdiğini yazdı. 
     Geçen günlerde İspanyol basınına açıklamada bulunan Rüştü, ''Eğer oynatılmayacağımı bilseydim Barcelona'ya gelmezdim'' diyerek, şu andaki durumundan duyduğu üzüntüyü dile getirmiş ve FC Barcelona'da forma giymemeyi sürdürmesi durumunda Türk Milli Takımı'nda da kendisinin kadroya çağırılmama riskinin olduğunu söylemişti. 
     Rüştü'nün, ocak ayındaki ara transfer dönemine kadar olan sürede FC Barcelona'da kendisine şans verilmesi için bekleyeceği, bu şansı bulamaması durumunda ise başka takıma gitmeyi düşüneceği kaydedildi. 
     
</TEXT>
</DOC>
