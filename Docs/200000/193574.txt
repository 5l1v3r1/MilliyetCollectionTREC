<DOC>
<DOCNO> 193574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sonspo35.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen yarın İsviçre'ye gidiyor... 
</HEADLINE>
<TEXT>

     Avrupa Şampiyonlar Ligi'nde Sparta Prag'ı yenerek moral bulan Beşiktaş, izin yapmadan Gençlerbirliği maçının hazırlıklarına başladı. 
     Teknik Direktör Mircea Lucescu yönetiminde, BJK Nevzat Demir Tesisleri'nde gerçekleştirilen antrenmanda, Sparta Prag maçında 90 dakika forma giyen futbolcular koşu yapmakla yetinirken, öteki oyuncular çift kale maç yaptı. 
     Antrenmana, kasığındaki ağrıları süren Sergen ile hasta olan Ahmet Dursun katılmadı. Sol ayak bileğinde ağrıları bulunan Giunti bir tur koşunun ardından çalışmayı bırakırken, dünkü maçta 90 dakika oynamasına karşın İlhan Mansız, antrenmanın tamamına katıldı. 
     Siyah-beyazlılar, yarın yapacakları idmanla Gençlerbirliği maçının hazırlıklarını sürdürecek. 
     
     SERGEN, İSVİÇRE YOLCUSU 
     Kasığındaki ağrıları süren Sergen Yalçın'ın, yarın sabah kulüp doktoru Ayhan Optur ile birlikte İsviçre'ye giderek kontrolden geçeceği bildirildi. 
     Kulüp doktoru Optur, Sergen'in ağrılarının gün geçtikçe azaldığını, dün 90 dakika forma giymesine rağmen çok büyük rahatsızlık duymadığını ifade ederek, ''Tedbir amacıyla yarın İsviçre'ye gideceğiz. Orada yapılacak kontrollerden sonra durumu netlik kazanacak'' dedi. 
     
</TEXT>
</DOC>
