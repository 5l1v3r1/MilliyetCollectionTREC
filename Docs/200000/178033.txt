<DOC>
<DOCNO> 178033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sonspo12.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor "Galatasaray karşısında galibiyeti biz kaçırdık" 
</HEADLINE>
<TEXT>

     Bursaspor Kulübü Başkanı Fikret Üstenci, 2-2 berabere biten Galatasaray maçında takımın sergilediği futboldan memnun kaldığını belirterek, ''Galatasaray karşısında galibiyeti kaçırdık'' dedi. 
     Fikret Üstenci, ligin ilk 3 haftasında yalnızca 2 puan aldıklarını hatırlatarak, ancak bu 3 maçlık süreçte geçen yılın şampiyonu, ikincisi ve dördüncüsüyle karşılaştıklarının dikkate alınması gerektiğinin altını çizdi. 
     Her 3 maçta alınan sonuçlara karşın taraftarların takımlarını ayakta alkışladığını kaydeden Üstenci, spor yazarlarının da övgü dolu sözlerinin, Bursaspor'un değerinin arttığının en iyi göstergesi olduğunu bildirdi. 
     Üstenci, taraftarlara verdikleri, ''Hırslı ve mücadele eden Bursaspor'' sözünü tutukları için mutlu olduklarını ifade ederek, şunları söyledi 
     ''Ligin ilk 3 haftasında karşılaştığımız güçlü takımlara karşı başabaş, hatta zaman zaman daha üstün oynadık. Galatasaray karşısında galibiyeti kaçırdık. Takımın bu olumlu futbolu, gelecek haftalar için bizi mutlu ediyor. Puan cetvelinde bulunduğumuz yer iyi değil ama yakın bir zamanda yukarı doğru çıkışa geçeceğiz.'' Takıma takviye konusuna da değinen Üstenci, transfer konusunda teknik heyetin raporunu beklediklerini vurguladı. 
     Üstenci, birkaç oyuncuyla temaslarının olduğunu belirterek, ''Bütçemize uygun, takıma uyum sorunu yaşamayacak bir oyuncu bulursak alırız. Transfer yapacağız veya yapmayacağız diyemem'' dedi. 
     
</TEXT>
</DOC>
