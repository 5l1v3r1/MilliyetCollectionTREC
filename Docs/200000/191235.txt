<DOC>
<DOCNO> 191235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/sontur16.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektörlerin 30 bin kişi ile yaptığı Cumhuriyet yürüyüşü... 
</HEADLINE>
<TEXT>

     Ankara Üniversitesi ve Atatürkçü Düşünce Derneği'nce Cumhuriyet'in 80. yıldönümü dolayısıyla ortaklaşa "Cumhuriyet'e Saygı Yürüyüşü" düzenlendi. 
     YÖK Başkanı Prof. Dr. Kemal Gürüz ile Üniversitelerarası Kurul Başkanı Prof. Dr. Ayhan Alkış'ın da katıldığı yürüyüşte, binlerce öğretim üyesi ve öğrenciler Anıtkabir'i ziyaret etti. 
     Ankara dışından gelen öğretim üyeleri ve öğrenciler ile sivil toplum örgütünün üyeleri yürüyüş için Hipodromda ve Celal Bayar Bulvarı'nda toplandılar. 
     Rektörlerin en önde yer aldığı kortej, Anıtkabir'deki Aslanlı Yol'un önünde toplandı. Burada, korteje YÖK Başkanı Prof. Dr. Kemal Gürüz ile Üniversitelerarası Kurul Başkanı Prof. Dr. Ayhan Alkış da katıldı. 
     Kortej daha sonra Aslanlı Yol'dan yürüyerek Anıtkabir'in avlusunda toplandılar. 
     Ankara Üniversitesi Rektöre Prof. Dr. Nusret Aras, Ulu Önder Atatürk'ün mozolesine üstünde sadece Türk Bayrağı'nın bulunduğu çelengi koyarak, saygı duruşunda bulunuldu. 
     Yürüyüşe katılanlar daha sonra Anıtkabir'den ayrılarak, Akdeniz Caddesi, Fevzi Çakmak Caddesi ve De Gaulle Caddesini takip ederek Tandoğan Meydanı'na geldiler. Önlerinde büyük bir Türk Bayrağı ile miting alanına giren rektör, öğretim üyeleri ve öğrenciler Makina Kimya Endüstrisi Kurumu önünde kurulan arama noktasından teker teker aranarak miting alanına alındılar. 
     Rektör ve öğretim üyeleri, yürüyüşe cübbeleri ile katıldılar. 
     Öğretim üyeleri ve öğrenciler ellerinde Türk Bayrakları, Atatürk posterleri ve "İzindeyiz Atam" yazılı dövizler taşıdılar. 
     Topluluk rektörlerin öncülüğünde Tandoğan Meydanı'na geçmek için Anıtkabir'den ayrıldı. Bu sırada gazeteciler YÖK Başkanı Kemal Gürüz'e sorular yöneltti. Gürüz, Cumhuriyetin akıl demek olduğunu belirtirken, kimsenin aklın üstünlüğünü, Kubilay'ın adını zikretmekten rahatsızlık duymaması gerektiğini kaydetti. Atatürk'ün Türk devletini kurması sayesinde bugün ezan sesinin duyulduğunu ifade eden Gürüz, "Cumhuriyetin getirdiği, bilimin getirdiği sağlıklı nesiller olmasaydı, bir kısmımız bebek istatistiklerinde birer çentik olurduk. Hiçkimse bunu unutmasın. Bu yürüyüş bu demektir " diye konuştu. Üniversitelerin gericiliğin, köktendinciliğin karşısında dimdik ayakta olduğunu ve ilelebet bunu sürdüreceğini kaydeden Gürüz, bir gazetecinin "Hükümetin böyle bir yapı içinde olduğunu mu iddia ediyorsunuz " şeklindeki sorusu üzerine, "Söylediklerim dışında hiçbirşey iddia etmiyorum" demekle yetindi. Gürüz, başka bir soru üzerine YÖK'ün üniversiteler ve öğretim üyelerine yürüyüşe katılmaları yönünde baskı yapmadığını kaydetti. Gürüz, "Hiç öyle şey var mı " dedi. 
     Rektörler ve öğretim üyelerinin Anıtkabir'e girişi sırasında bir grup öğrenci, YÖK aleyhine sloganlar atarak, YÖK'ün kuruluş yıldönümü olan 6 Kasım'da Kızılay'da meydanlarda olacaklarını belirttiler. 
     Bu arada, yürüyüşe vatandaşların da evlerinin pencerelerinden alkışlarla destek verdikleri görüldü. 
     
</TEXT>
</DOC>
