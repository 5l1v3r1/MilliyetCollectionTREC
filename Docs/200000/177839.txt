<DOC>
<DOCNO> 177839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sonspo08.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Berna 11 metreye daldı 
</HEADLINE>
<TEXT>

     Rekortmen dalgıç Yasemin Dalkılıç, engellilere dikkat çekmek için, bedensel engelli Berna Belgin ile Bodrum'da 11 metre derine daldı. 
     Quantum'un sponsorluğunda gerçekleştirilen dalış organizasyonu Bodrum'un Haremtan Koyu'nda yapıldı. Dalkılıç ile Belgin'den önce vücudunun belden aşağısı tutmayan Murat Atabey, boyundan aşağısı felçli olan Tunç Tonger, görme engelli Gizem Girişken ve Deniz Erbil, suyun 11 metre derinliğine daldı. 
     4 engellinin ardından Dünya Sualtı Dalış Rekortmeni Yasemin Dalkılıç'ın refakatinde, belden aşağısı tutmayan Berna Belgin de denizin 11 metre derinliğine indi. Serbest dalış kategorisinde, tüpsüz olarak deniz dibine inen engelli sporcular için özel ağırlıklar hazırlanırken, Dalkılıç dalışı ağırlıksız gerçekleştirdi. 
     Dalkılıç ile dalan Belgin, dalışı derinliğini kanıtlamak için suyun 11 metre derinliğe bırakılan plakayı alarak, suyun yüzeyine çıktı. Dalkılıç ile Belgin, başarıyla gerçekleştirilen dalışı birbirlerine sarılarak kutladı. 
     Daha sonra Yasemin Dalkılıç, yeniden dibe dalarak, engellileri temsilen hazırlanan prizma biçimindeki anıtı bıraktı. 
     Engelli sporcular yaklaşık 1 dakika suyun altında kalırken, başarıyla gerçekleştirilen dalışı, Serbest Dalış Kuralları ve Eğitimi Birliği FREE adına Rudi Castineyra tescil etti. 
     Türkiye'de ilk kez gerçekleştirilen dalışın ardından gazetecilere açıklama yapan Türkiye'nin ilk engelli dalgıcı Berna Belgin, Dalkılıç ile internette tanıştıklarını ve bu organizasyona karar verdiklerini belirterek, ''Dalışın amacı, insanların dikkatini engellilerin üzerine çekmekti. Engellilerin başarıya ve özgüvene çok ihtiyacı var. Bu dalışla, engellilerin de bir şeyler başarabileceğini gösterdik'' dedi. 
     Dalışa katılan diğer sporcular da mutluluklarını dile getirdi. 
     Yasemin Dalkılıç, bu organizasyona destek vermekten gurur duyduğunu söyledi. 
     Dalkılıç, ağustos sonunda Kaş'ta antrenmanlara başlayacağını belirterek, orada kendisine bir bayan rakip yetiştireceğini de sözlerine ekledi. 
     
</TEXT>
</DOC>
