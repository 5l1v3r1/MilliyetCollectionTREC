<DOC>
<DOCNO> 194405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/son/sonspo11.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum izinleri kaldırdı .. 
</HEADLINE>
<TEXT>

     Birinci Süper Futbol Ligi'nde üst üste iki hafta sergilenen kötü performans, Fenerbahçe'de moralleri bozdu. 
     Ligin 11. haftasındaki Akçaabat Sebatspor beraberliğinin ardından, dün akşam, kural hatası nedeniyle maçın tekrarlanıp tekrarlanmayacağı henüz futbol federasyonu tarafından açıklanmamasına rağmen, Çaykur Rizespor karşısında alınan beraberlik teknik heyette düş kırıklığı yaşattı. 
     Futbolcularına, maçların ardından statda dinlenmeye yönelik koşu yaptırarak daha sonraki gün izin veren teknik direktör Christoph Daum, Çaykur Rizespor maçından sonra aynı programı uygulamadı. 
     Sarı-lacivertli futbolcular, Samandıra Tesisleri'nde bu sabah gerçekleştirdikleri antrenmanla ligin 13. haftasında deplasmanda Samsunspor ile yapacakları maçın hazırlıklarına erken başladılar. 
     Alman teknik adam, milli maçlar nedeniyle lige ara verilecek olmasına rağmen, son haftalarda sergilenen performans nedeniyle futbolcularına sadece bir gün izin verdi. Yarını izin yaparak geçirecek futbolcular, çalışmalarına 11 Kasım Salı gününden itibaren devam edecek. 
     
     İLK 11 DÜZ KOŞU YAPTI 
     Yaklaşık bir saat süren antrenmanda Çaykur Rizespor maçında ilk 11'de sahaya çıkan futbolcular düz koşu yapmakla yetindi. 
     Tomas, Petkov, Hooijdonk ve Rebrov'un katılmadığı çalışmada, ilk 11'de yer almasına rağmen Mahmut Hanefi diğer futbolcularla birlikte çift kale maç yaparken, futbolcuların üzgün oldukları gözlendi. 
     
</TEXT>
</DOC>
