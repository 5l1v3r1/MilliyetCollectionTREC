<DOC>
<DOCNO> 174843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/son/soneko09.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi üretiminde artış rekortmeni kamyonet 
</HEADLINE>
<TEXT>

     Sanayi üretimi bu yılın ilk 6 aylık döneminde yüzde 11.7 artarken, bu dönemde otomotiv sektörü üretiminde tüm araçlarda artış, bazı elektronik eşya ve alkollü içki üretiminde ise gerileme kaydedildi. 
     Yılın ilk altı aylık diliminde, sanayide en fazla üretim artışı yüzde 156.9 ile kamyonette olurken, en fazla üretim gerilemesi yüzde 99.9 ile müzik setinde görüldü. 
     Devlet İstatistik Enstitüsü DİE verilerinden yapılan değerlendirmeye göre, bu yılın Ocak-Haziran döneminde, en fazla üretim artışı kamyonetin ardından, yüzde 152.4 ile kristal şeker, yüzde 150.7 ile traktör ve yüzde 132.1 ile minibüs-midibüste yaşandı. 
     
     ALKOLLÜ İÇKİ ÜRETİMİ GERİLEDİ 
     Bu dönemde alkollü içki çeşitlerinden viski üretimi yüzde 2.2, bira üretimi yüzde 4.9 ve rakı üretimi yüzde 8.6 arttı. 
     Ocak-Haziran döneminde, şarap üretimi yüzde 48.4, brendi üretimi yüzde 8.9, cin üretimi yüzde 6.4, votka üretimi yüzde 9.3, kanyak üretimi yüzde 7.4 ve likör üretimi ise yüzde 6 geriledi. 
     Filtreli sigara üretiminin yüzde 20.3 azaldığı ilk 6 ayda filtresiz sigara üretimi ise yüzde 22.2 artış gösterdi. 
     
     OTOMOBİL ÜRETİMİ YÜZDE 27.8 ARTTI 
     Söz konusu dönemde, taşıt araçlarının tümünün üretiminde artış oldu. 
     Buna göre, otomobilde yüzde 27.8, minibüs-midibüsde yüzde 132.1, kamyonda yüzde 24 ve otobüste de yüzde 55.8 oranında üretim artışı gerçekleşti. 
     Beyaz ve kahverengi eşya üretimine bakıldığında ise üretimin, müzik setinde yüzde 99.9, videoda yüzde 36, elektrik süpürgesinde yüzde 25.8, dikiş makinasında yüzde 24.1 ve videoda yüzde 36 azaldığı, çamaşır makinasında yüzde 42.1, bulaşık makinasında yüzde 63.9, buzdolabında yüzde 20.6, fırında yüzde 29.6 ve televizyonda ise yüzde 11.1 artış gösterdiği görülüyor. 
     
     GIDA VE TEKSTİL ÜRETİMİNDE DURUM 
     Öte yandan, bu yılın Ocak-Haziran döneminde bazı işlenmiş gıda ürünlerinin üretiminde de artış kaydedildi. 
     Söz konusu dönemde üretim margarinde yüzde 10.2, sterilize sütte yüzde 14.9, buğday ununda yüzde 10.6 ve bisküvide yüzde 3.4 arttı. yılın ilk 6 ayında pastörize süt üretimi yüzde 18.5 ve küp şeker üretimi ise yüzde 35.4 oranında azaldı. 
     Yılın Ocak-Haziran döneminde tekstil üretiminde yün ipliği yüzde 8.8, pamuk ipliği yüzde 4.4, yünlü dokuma yüzde 5.7 ve kord bezi yüzde 31.7 artış gösterdi. Bu dönemde, çorap üretimi yüzde 1.8, sentetik iplik üretimi yüzde 2.8, pamuklu dokuma üretimi yüzde 8 ve sentetik dokuma üretimi de yüzde 4.9 oranında geriledi. 
     İlk 6 ayda ayakkabı üretimi yüzde 7.6 oranında artış gösterirken, spor ayakkabı üretimi ise bu dönemde yüzde 97.1 oranında geriledi. 
     
</TEXT>
</DOC>
