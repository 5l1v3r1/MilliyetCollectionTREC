<DOC>
<DOCNO> 170863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/yasam/yas01.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın gözü bu dalışta 
</HEADLINE>
<TEXT>

   Titanic'i bulan araştırmacı Richard Ballard ve ekibi, gelecek hafta yapacakları dalışla, Karadeniz'deki 7500 yıllık uygarlıklar ile Nuh Tufanı'nın izini arayacak 
      DIŞ HABERLER SERVİSİ 
   
   Karadeniz'de, 7 bin 500 yıl önceki uygarlıkların izlerine rastlayan Amerikalı araştırmacı Richard Ballard'ın yönetimindeki bilim adamları, 27 Temmuz'da başlatacakları yeni bir araştırmayla insanlık tarihinin karanlık dönemlerine ait sırları gün ışığına çıkarmaya hazırlanıyor. Aralarında Pennsylvania Üniversitesi'nden Fredrick Hiebert'in de bulunduğu ekip, Karadeniz sularında yatan batık gemileri ve muhtemel yerleşim birimlerindeki kalıntıları çıkaracak. 
   
   Uygarlıklara ışık tutacak 
   Ekip, 5 milyon dolarlık bir bütçeyle 2 haftalık bir çalışma yapacak. Bilim adamları, buluntuların Bronz Çağı, Roma ve Bizans İmparatorluğu ve Hıristiyanlık'ın Rusya'ya yayılma dönemini aydınlatmasını umuyor. 
   Bilim adamları, Karadeniz'in 7 bin 500 yıl önce meydana gelen büyük bir selle Nuh Tufanı denize dönüşen bir göl olduğunu, 155 bin kilometrekarelik alanın sular altında kaldığını ve kalıntıların bu dönemde bölgede yaşayan uygarlığın yaşantısını anlatacağını söyledi. 
   
   Gemi oymaları duruyor 
   Karadeniz'in derinliklerinde oksijen olmadığı için buluntuların fazla bozulmadan kalmış olacağını söyleyen Ballard ve ekibi, daha önce Karadeniz'de bulunan bir gemi enkazının direğindeki oymaların bile durduğunu belirtti. 
   Buluntuların antik çağlarda gemi yapımına ışık tutmasının yanı sıra ipek ve çeşitli yiyecek maddeleri kalıntılarının dönemin ticari hayatını aydınlatması bekleniyor. Bölge halkının Kırım'a zeytinyağı, bal ve demir satıp karşılığında şarap ve başka mallar aldığı sanılıyor. 
   
   Merkez Sinop 
   Ekip, çalışmalarını Sinop'tan yürütecek. Rodos'ta bir merkez kuran Ballard, "telepresence" adlı sualtı arama aracından gelen verileri uydu aracılığıyla özel bir internet sitesinde yayınlayacak. 2 metre boyunda "Herkül" adlı bir robot, enkaz çevresinde kazı yapacak. 
   Amerikalı bilim adamı Fredrick Hiebert, "Eğer başarılı olursak arkeolojide çığır açacağız. Dünyadaki tüm denizler kazıya açılacak" dedi. Arama çalışmaları, dünya çapındaki uzmanlarca canlı olarak izlenecek. 
   
   
   
</TEXT>
</DOC>
