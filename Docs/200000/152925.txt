<DOC>
<DOCNO> 152925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/yazar/akyol.html </URL>
<DATE> 2003/04/28/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Yargı ve siyasi sistem 
</HEADLINE>
<TEXT>

     Sayın Ahmet Necdet Sezer'in Anayasa Mahkemesi başkanı iken yaptığı iki konuşma liberal tezleriyle büyük takdir kazanmış, her kesimden milletvekillerinin oylarıyla Cumhurbaşkanı seçilmişti. 
     Anayasa Mahkemesi'nin 41. kuruluş yıldönümünde Başkan Mustafa Bumin de yine çok önemli, öğretici bir konuşma yaptı. 
     Sayın Bumin, selefi Sezer'in üç yıl önce mahkeme başkanı olarak yaptığı konuşmadan bölümler aktardı. Sezer o zaman, cumhurbaşkanının yetkilerini iki bakımdan parlamenter sisteme aykırı buluyordu 
     Bir, cumhurbaşkanının Anayasa Mahkemesi'ne üye seçmesi doğru değildi... İki, sorumsuz cumhurbaşkanına bazı siyasi yetkiler verilmiş olması yanlıştı. 
     Sayın Sezer bugün bu görüşleri hiç gündeme getirmiyor ama Sayın Bumin dün de, bugün de aynı tezleri savunuyor. 
     YAŞ kararlarının yargı denetimine alınması gereğini de artık Sezer'den duymuyoruz. 
     
     SAYIN Bumin'in vurguladığı gibi, cumhurbaşkanının üst yargıya atamalar yapmasına "mutlaka son verilmelidir". 
     Bunun sakıncalarını Sezer anlatmıştı. Şimdi Bumin'in konuşmasından öğreniyoruz ki, başka sakıncalar ortaya çıkıyor Yargı organları kendi içinde Anayasa Mahkemesi'ne üye adayı seçerken "cumhurbaşkanına yakınlık" faktörü seçimleri etkiliyor 
     Çünkü adayların içinden nihai atamayı cumhurbaşkanı yapacaktır 
     Basında da Cumhurbaşkanı Sayın Sezer'in "arkadaşlarını atadığı" yolunda haberler çıkmıştı zaten. 
     YÖK atamaları ayrı bir sorun. Sayın Sezer hep sol eğilimli isimleri seçti. Kişilikleri elbette saygındır. Mesela bir sosyal demokrat Burhan Şenatalar çok isabetli bir atamadır. Ama Sayın Sezer YÖK üyeliğine layık bir tek liberal akademisyen bulamadı mı Rektörlük atamaları da tartışmalara konu oluyor. 
     Elbette Sayın Sezer kendi vicdanında tarafsız olduğunu ve yargının iç işlerini etkilemeye çalışmadığını düşünüyordur. Ama kamuya yansıyan görüntü de önemlidir ve sorun sistemle ilgilidir. 
     
     PARLAMENTER sistemde cumhurbaşkanı siyaseten sorumsuzdur. 12 Eylül Anayasası ise sorumsuz cumhurbaşkanına, siyasi yetkiler vermiştir, hem de Sayın Sezer'in üç sene önceki konuşmasında belirttiği gibi, "yönetimi paylaşma" düzeyinde siyasi yetkiler 
     Sorumluluğu olmadan yönetime ortak olmak Sistem sorunu dediğim bu... 
     Başkanlık ve yarı başkanlık sistemlerinde devlet başkanının siyasi sorumluğu da siyasi yetkileri de vardır. Bizim Anayasamızda ise sorumsuz cumhurbaşkanı siyasi yönetimi paylaşabiliyor, hatta yargıyı etkiyor 
     Anayasa mahkemeleri hem yargı hem siyasi hukuk kurumu niteliğindedir. Üyeleri de sağlıklı parlamenter rejimlerde hem yargı çevrelerince, hem parlamento tarafından seçilir. Bizde de böyle olmalıdır. 1961 Anayasamız böyleydi zaten. 
     Tartışmaları ve sistem sorunlarını aşmak için, Sezer müdahaleci olmamaya ve tarafsızlığa özen göstermeli... Uzun vadede ise, Türkiye ya cumhurbaşkanının parlamenter sistemi aşan yetkilerini kaldırmalı. 
     Veya yarı başkanlık sistemine geçmeli... 
     
     





</TEXT>
</DOC>
