<DOC>
<DOCNO> 191850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sonspo06.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Çizme'de gündem Ne olacak bu Inter'in hali.. 
</HEADLINE>
<TEXT>

     Cuper gitti, Kallon dopingli çıktı, Roma ile evinde 0-0 berabere kaldı. İtalya Ligi'nde 6 haftadır galibiyet alamayan Inter karıştı, taraftarlar çıldırdı. Şimdi herkes aynı soruyu soruyor "Ne olacak bu Inter'in hali.. " 
     
     Hakaret yağmuru 

     İtalya'da Hector Cuper'in yerine Zaccheroni'yi getirerek, yeni bir sayfa açma uğraşındaki Emre ve Okan'ın takımı İnter, sıkıntılı günler yaşıyor. Roma maçı öncesi, kötü gidiş nedeniyle taraftarların protestosuyla karşılaşan Inter'i taşıyan otobüsün yolu kesildi. Futbolculara tepki gösteren taraftarların Vieri'den Kaptan Zanetti'ye kadar tüm oyuncuları hakaret yağmuruna tuttukları bildirildi. 
     
     Taraftarlar futbolcularla birlikte otobüste 

     Oortamı yatıştırmak için, taraftar temsilcilerinden beş kişinin oyuncuların bulunduğu otobüse girmelerine ve sözlü biçimde tepkilerini dile getirmelerine izin verildiği öğrenildi. Golsüz berabere biten Roma maçı sırasında da Başkan Moratti, tepkilerden dolayı canı sıkılınca, şeref tribününü terk etti. 
     
     'Başkan Cuper' diye bağırdılar 

     Öte yandan, tribünlerde de teknik direktör Cuper'in kovulmasını eleştiren pankartlar yer alırken, seyirciler "Başkan Cuper" diye bağırdı. 
     
     Zaccheroni iyimser 

     Tüm bu olumsuzluklara rağmen Inter'in çiçeği burnunda teknik direktörü Alberto Zaccheroni ise iyimser konuştu. Tecrübeli çalıştırıcı, "Takımımın oyunundan çok memnunum. Oyuncularımın birçoğuna yeni görevler vermeme rağmen başarıyla yaptılar. Ekibimde ışık görüyorum" dedi. Inter, zirvenin iki sahibi Juve ve Milan'ın 9 puan gerisinde 9. sırada yer alıyor. 

     
</TEXT>
</DOC>
