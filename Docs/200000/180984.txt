<DOC>
<DOCNO> 180984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/yazar/akyol.html </URL>
<DATE> 2003/09/08/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Yüzyılların eğitim sorunu 
</HEADLINE>
<TEXT>

   
   İSTANBUL Bilgi Üniversitesi çok değerli kitaplar yayımlıyor. Bunlardan Tarık Zafer Tunaya hocamızın eserlerini daha önce tanıtmıştım. Bugün Necdet Sakaoğlu'nun "Osmanlı'dan Günümüze Eğitim Tarihi" adlı kitabından bahsedeceğim. 
   Eğitimci ve tarihçi Sakaoğlu, 'dogmatizm' illetimizi çok güzel resmediyor. İşte, Batı bilimini ilk gören bilginimiz Katip Çelebi'nin dilinden 17. yüzyıldaki medrese 
   "Sözde bilginler, rivayetleri önceden söylenip yazılmış olanları birer taş gibi katı ve donmuş kabul edip aslını, iç yüzünü tartışmazlar. Ya kabul ya reddederler... Medreselerde öğretim istidlalen tümdengelimsel olup naslara ve sultalara dogmalara dayanır..." Sf. 37 
   Dikkat Ya kabul ya ret eleştiri, analiz yok 
   Tarihçi Prof. Ahmet Yaşar Ocak'a göre, bunun temel sebebi, medresenin "memur yetiştirme" kurumları olmasıydı. 
   Onun için, Mehmet Akif'in de belirttiği gibi, Farabi, İbni Sina, İbn Rüşd artık yoktur. "Tek Katip Çelebi vardır." Sf. 37, 147 
   
   TANZİMAT devlete modern memurları ve yeni aydınları yetiştiren okullarla bir dönüm noktasıdır. Sf. 69. vd. 
   Abdülhamid döneminde "her tarafta bir eğitim seferberliği yaşandığı görülür". Teknik eğitime de önem verilir. Sf. 98 
   Sakaoğlu, Abdülhamid'in "istibdat" rejimini yerleştirmek için eğitime önem verdiğini söylüyor bu her rejim için böyledir, önemli olan 'bilgi'nin yayılması ve bunun doğurduğu sonuçlardır. 
   Eğitim yaygınlaştıkça bir sorun fark edilir Arap harfleriyle Türkçe yazımı O zaman İran uleması, okuryazarlığı kolaylaştırmak için harflerin değiştirilebileceğine fetva vermiş Sf. 102 
   Bizde bazı ıslah çalışmaları ve 1928'de harf inkılabı. 
   Cumhuriyet, en büyük eğitim atılımını başarır ama kendi ölçülerimizde 1927'de yüzde 10 olan okuryazar oranımız sekiz yılda yüzde 20'ye çıkar. 
   Halbuki Atatürk, Latin harflerinin kolaylığı sayesinde "bir iki yıl içinde bütün milletin okuryazar olacağını" düşünmüştü. Sf. 201 
   Sakaoğlu, bu yetersiz sonuçlar karşısında Atatürk'ün eğitim konusunda "yeni metotlar bulunmasını" istediğini anlatıyor. Sf. 202 
   Köy Enstitüleri'nden övgüyle bahsediyor. Sf. 231 vd 
   Uzakdoğu ülkeleri nasıl oldu da eğitim ve kalkınma mucizesini başardı Bunu araştırmak çok öğretici olur sanıyorum. 
   
   SAYIN Sakaoğlu'na bir eleştirim, 1950 sonrasını sürekli suçlama gayretiyle yer yer objektiflikten uzaklaşmasıdır. 
   Mesela 1923 - 1950 arasındaki 27 yılda okuryazar sayısını 1.4 milyondan 7.2 milyona çıkarmamızı haklı olarak övüyor ama 1950 - 60 döneminde okuryazar sayımız 11 milyona çıkarken 'cahil' sayısının da artışını siyasi sebeplere bağlayıp DP'yi suçluyor. Sf. 262 
   Ve "nüfus faktörü"nü gözden kaçırıyor Tek Parti devrinde yılda ortalama 215 bin kişi, DP döneminde ise 380 bin kişi okuryazar yapılmıştır. Ama Tek Parti'nin 27 yılında 8 milyon artan nüfusumuz, DP'nin on yılında 7 milyon artmış, eğitim daha hızlı geliştiği halde, bu müthiş nüfus patlamasına yetişememiştir 
   Sakaoğlu'nun kitabı 2000 yılına kadar geliyor. Bazı yorumlarına katılmıyorum ama muhakkak değerli bir eser. 
   
      
   
</TEXT>
</DOC>
