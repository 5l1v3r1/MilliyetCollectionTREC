<DOC>
<DOCNO> 182000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sontur39.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay Başsavcısı DEHAP'ın durumundan YSK haberdardı 
</HEADLINE>
<TEXT>

     Yargıtay Cumhuriyet Başsavcısı Nuri Ok, Yargıtay Cumhuriyet Başsavcılığı'nın DEHAP'ın örgütlenmesindeki sahtecilik ihbarını alır almaz giderilmesi olanaksız durumlara meydan verilmemesi için ve görevi gereği olarak durumu gecikmeden araştırdığını bildirdi. Ok, ''Başsavcılığımız, maddi olayın geçerli ve sağlam kanıtlarını toplamış, sonucu ve belgeleri vakit geçirmeksizin işlem yapmakla görevli mercilere tevdi etmiştir''' dedi. 
     Ok, yaptığı yazılı açıklamada, son günlerde DEHAP yöneticileri hakkında sahtecilik suçlamasıyla verilen karar, temyiz aşaması ve olası sonuçlarıyla ilgili kamuoyunda tartışma yaşandığını anımsattı. 
     Bu tartışmalarda Başsavcılığa yönelik haklı olmayan suçlamalarda bulunulduğunun gözlenildiğini ifade eden Ok, Cumhuriyet başsavcılarının asli görevinin, konusu suç teşkil eden hususların şikayet, ihbar veya herhangi bir yolla öğrenilir öğrenilmez derhal gerçeği araştırmak ve gereğini yapmak için soruşturma ve inceleme başlatmak olduğunu belirtti. 
     3 Kasım Milletvekili Genel Seçimi öncesinde DEHAP'ın seçimlere katılmak için örgütlenme şartını yerine getirmediğine ilişkin haberlerin basında çıkması üzerine derhal araştırma ve soruşturma başlatıldığını kaydeden Ok, bu kapsamda valiliklerle temasa geçildiğini, kaynaktan alınan bilgilerin doğruluk ve geçerliliğinin araştırıldığını kaydetti. 
     
     ''YSK DERHAL HABERDAR EDİLMİŞTİR'' 
     Gelen cevabi yazılar ve ekleri değerlendirildiğinde DEHAP'ın seçimlere katılmak için yasal yeterlilikte teşkilatının olmadığının anlaşıldığını kaydeden Ok, ''Bu durumdan Yüksek Seçim Kurulu derhal haberdar edilmiştir'' dedi. 
     Valiliklerden gelen yazılarla yetinilmediğini, ayrıca tüm il ve ilçe seçim kurullarında da araştırma gerçekleştirildiğini anlatan Ok, şunları kaydetti 
     ''Elde edilen bu bilgiler de valiliklerden gelen bilgileri doğrulamıştır. Başsavcılığımız yapılan araştırma ve soruşturma sonucunda elde edilen sağlam ve geçerli delilleri oluşturan 5 klasör evrakın onaylı bir örneği vakit kaybetmeksizin Yüksek Seçim Kurulu'na, yine onaylı bir örneği de adli soruşturma başlatılması için Ankara Cumhuriyet Başsavcılığı'na gönderilmiştir. 
     Bu soruşturma evrakı esas alınarak YSK'ca 23 Mart 2003 tarihinde yapılan Çorum İl Belediye Meclis üyeliği seçimlerine DEHAP'ın katılamayacağına karar verilmiştir.'' Ok, Başsavcılıkça gönderilen evrak üzerine Ankara Cumhuriyet Başsavcılığı'nın da parti sorumluları hakkında sahtecilik suçundan cezalandırılmaları istemiyle dava açtığını ve yargılama sonunda Ankara 2. Ağır Ceza Mahkemesi'nce DEHAP'ın 4 yöneticisinin yüklenen suçtan mahkumiyetine karar verdiğini, bu kararın temyiz davasının ise Yargıtay'da henüz sonuçlanmadığını anımsattı. Ok, şöyle devam etti 
     ''Görüldüğü üzere, Yargıtay Cumhuriyet Başsavcılığı adı geçen siyasi partinin örgütlenmesindeki sahtecilik ihbarını alır almaz giderilmesi olanaksız durumlara meydan verilmemesi için ve görevi gereği olarak da durumu gecikmeden araştırmış, maddi olayın geçerli ve sağlam kanıtlarını toplamış, sonucu ve belgeleri vakit geçirmeksizin işlem yapmakla görevli mercilere tevdi etmiştir. 
     Sahtecilik olayını ortaya çıkarıp sağlam ve geçerli delilerini en kısa zamanda toplayan ve gereklerini yapmakla görevli mercilere derhal gönderen seçkin hukukçu Onursal Yargıtay Cumhuriyet Başsavcısı Sayın Sabih Kanadoğlu ve çalışma arkadaşlarını örnek ve üstün görev anlayışlarının sahip oldukları insani ve mesleki etiğin takdirle karşılanması, bu anlayışın ve değerlerin tüm kurum ve kişilerce paylaşılması yerine temel düşünce ve beklenti ne olursa olsun, sağlam ve doğru bilgilere dayanmayan ve haklı olmayan yersiz suçlamalarda bulunulması üzüntüyle karşılanmıştır.'' 
     
</TEXT>
</DOC>
