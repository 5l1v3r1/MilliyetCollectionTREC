<DOC>
<DOCNO> 154097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/sontur28.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Eurovison Şarkı Yarışması'nın yayını tehlikede... 
</HEADLINE>
<TEXT>

     Letonya'nın başkenti Riga'da, 24 Mayıs Cumartesi günü yapılacak ve Türkiye'yi Sertab Erener'in temsil edeceği Eurovision Şarkı Yarışması'nın TV'den yayını tehlikeye girdi. 
     Letonya Devlet Televizyonu'nun kullandığı tek uydu çıkışında yaşanan ''elcoder'' arızası nedeniyle başkent Riga'daki Avrupa Büyükler Serbest Güreş Şampiyonası'nın görüntüleri, TRT tarafından sağlıklı bir biçimde Türkiye'ye ulaştırılamıyor. 
     TRT'nin geçtiği görüntülerde süreklilik sağlanamadığı için yalnızca kısa süreli haber görüntüleri aktarılabiliyor. Arıza, devam ettiği sürece yarın ve 4 Mayıs Pazar günü canlı olarak yayınlanması planlanan final karşılaşmaları da ekrana getirilemeyecek. 
     TRT Haber Dairesi Eurovision Sorumlusu Deniz Gücüyener, Letonya Devlet Televizyonu'nun arızayı gidermek için büyük çaba sarfettiğini belirterek, ''Ancak Avrupa Büyükler Serbest Güreş Şampiyonası finallerini yayınlayabileceğimizden çok umutlu değilim. Bu durumda Eurovision Şarkı Yarışması'nın yayını da büyük tehlike altında. Avrupa Yayın Birliği EBU sorunla ilgili Letonya Televizyonu'na destek sağlamazsa yarışma da büyük olasılıkla yayınlanmayabilir'' dedi. 
     Bu arada geçen yıl Eurovision Şarkı Yarışması'nı Letonya'yı temsil eden Maria Naumova'nın kazanması nedeniyle 2003 yılı organizasyonunu üstlenmek zorunda kalan Letonya'da, kamuoyunun da yarışmaya olan ilgisizliği de ayrı bir sorun oluşturuyor. 
     Letonya basını, geçen yılki yarışmadan sonra bu yılki yarışmayı yayınlayacak teknik altyapıya sahip olmadıklarını ve bu nedenle sıkıntı yaşayabileceklerini dile getirmişti. 
     




</TEXT>
</DOC>
