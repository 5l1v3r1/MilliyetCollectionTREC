<DOC>
<DOCNO> 153092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sontur23.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisler, "Aycell" ile konuşacak... 
</HEADLINE>
<TEXT>

     Emniyet Genel Müdürlüğü personelinin Aycell firmasının hizmetlerden yararlanabilmelerine yönelik sözleşme imzalandı. 
     Emniyet Genel Müdürlüğü'nün eski binasındaki toplantı salonunda düzenlenen imza töreninde, sözleşmeye Emniyet Genel Müdürü Gökhan Aydıner ile Aycell Genel Müdürü Cahit Paksoy imza attı. 
     Aydıner, Emniyet Genel Müdürlüğü ile Aycell arasında imzalanan ''Sanal Özel Ağ VPN '' sözleşmesi çerçevesinde sağlanacak hizmetleri şöyle sıraladı 
     - GSM'nin sağladığı GPRS hizmetinden istifade edilerek mobil ekiplerde veri, resim, parmak izi iletimi ile şahıs, ehliyet, araç ve benzeri sorgulamalar yapılabilecek, - Görev alanında bulunan yerlerde olabilecek toplantı, gösteri, yürüyüş gibi durumlarda, Aycell, mobil baz istasyonları ile destekleyecek, - Kısa mesaj servisiyle kurumsal duyurular ve kişisel bilgilendirmeler yapılabilecek, - Aycell kapsama alanında emniyet teşkilatının her personeli sözleşme imkanları çerçevesinde cep telefonlarını kullanarak sesli görüşme yapabilecek, - Personel, VPN ağı içerisinde yer alacak telefon aboneleri ile doğrudan konuşma yapabileceği gibi kurum santrallerine konulacak cihazlar ile cep telefonlarından kurum santrallarını veya kurum santrallarından cep telefonlarını arama imkanına kavuşacak, - VPN ağı içinde yapılacak her türlü ses görüşmeleri ayrıca ücretlendirilmeyecek. Ödenecek bedel, sabit 5 milyon lira olacak, 
     
     ÖĞRENCİLER DE YARARLANACAK 
     - Teşkilat personeli ile Polis Akademisi, Polis Koleji ve Polis Meslek Yüksekokulu öğrencileri de, sözleşme kapsamında kişisel abone olmak suretiyle en fazla iki abonelik alabilecekler, - Emniyet Genel Müdürlüğü tarafından talep edilmesi halinde, kurumsal projelerde kullanılmak üzere ses ve data servisi ek bir protokolle sağlanacak, - Aycell, Emniyet Genel Müdürlüğü personelinin yoğun bulunduğu yerlerde sağlıklı görüşmeyi sağlamak için ek tedbirler alacak. 
     Aydıner, sözleşmenin 10 yıl süreyle geçerli olacağını, tarife artışlarının yıllık TÜFE oranlarında yapılacağını söyledi. 
     
     ''BİZİM İÇİN PRESTİJ PROJESİ'' 
     AYCELL Genel Müdürü Cahit Paksoy da, kurumsal abonelik anlamında önemli anlaşmalardan birini imzaladıklarını belirterek, ''bu sözleşmenin prestij projelerinden biri olduğunu'' ifade etti. 
     Projenin, Emniyet Genel Müdürlüğü'nün ihtiyaçları tespit edilerek hazırlandığını kaydeden Paksoy, ''Bu bir zemin anlaşmasıdır. 10 yıl içinde bu zemin üzerine Emniyet Genel Müdürlüğü'nün ihtiyacı olan her şey dahil edilebilecektir'' dedi. 
     
     ''BÜYÜK KURULUŞLARLA ANLAŞACAĞIZ'' 
     Paksoy, kurumun çalışmalarına ilişkin olarak da bilgi verdi. Son zamanlarda basında ''Aycell'in çok zarar eden bir kuruluş olduğu'' yönünde haberler yer aldığını kaydeden Paksoy, bütün illerde kapsama alanı çalışmasının tamamlandığını, 3 ay içinde Türkiye'nin yüzde 95'ine ulaşılacağını söyledi. Paksoy, şunları söyledi 
     ''Temmuz-ağustos dolayında, tüm illerde karayollarımız da kapsama alanına dahil edilecektir. Bu anlamda, kurumsal hizmetler başta olmak üzere satışla, pazarlamayla ilgili büyük bir çalışma başlatılmıştır. Emniyet Genel Müdürlüğümüz'le yapılan anlaşma, bunlardan bir tanesidir. Önümüzdeki günlerde, kamu ve özel sektörden büyük kuruluşlarla benzer anlaşmalar yapılacaktır.'' İki kurum arasında imzalanan sözleşmeden, Emniyet Genel Müdürlüğü bünyesindeki 180 bin personel ile personel ailelerinden birer yetişkin yararlanabilecek. 
     




</TEXT>
</DOC>
