<DOC>
<DOCNO> 179751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sondun23.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
FT "Kıbrıs, Türkiye'nin reform süreci için tehdit oluşturuyor" 
</HEADLINE>
<TEXT>

     İngiliz Financial Times gazetesi, ''Kıbrıs sorununun çözülememesinin, Türkiye'nin reform süreci açısından tehdit oluşturduğunu'' öne sürdü. 
     ABD'nin, 1989-1991 yılları arasında Ankara'da görev yapan eski Büyükelçisi Morton Abromowitz ve İngiltere'nin 1985-1989 yılları arasında Kıbrıs koordinatörü olarak görev yapan Avrupa Dairesi Genel Sekreter Yardımcısı James Wilkinson tarafından kaleme alınan makalede, ''Kıbrıs sorununun çözülmesinin, AB'nin ikna edilmesi ve tam üyelik görüşmeleri için gün alınması açısından önemli olduğu'' görüşü dile getirildi. 
     ''Türkiye'de yapılan reformların çoğulcu batı demokrasileri düzeyine ulaşmakta önemli bir adım olduğu'' kaydedilen makalede, ''ancak Türkiye ve batıda buna karşı çıkan güçlerin süreci duraklatmaya çalıştıkları, Kıbrıs sorununun da duraklamaya yol açan faktörlerden biri olduğu'' öne sürüldü. 
     ''Türkiye'deki siyasi değişimin etkisinin inkar edilemeyeceği'' belirtilen ve son 10 ayda yapılan önemli değişikliklere dikkat çekilen makalede, ''Bu liberalleşme sürecinin İslami kökleri olan bir parti tarafından gerçekleştirilmiş olması da son derece şaşırtıcı'' yorumunda bulunuldu. 
     Makalede, ''pek çok laik Türk'ün hala hükümetle ilgili kuşkularının bulunduğu'' öne sürüldü. 
     KKTC Cumhurbaşkanı Rauf Denktaş'ın, ''BM Genel Sekreteri Kofi Annan tarafından ortaya konulan planı reddederek'', barış sürecini kesintiye uğratmakla suçlandığı makalede, ''Başbakan Recep Tayyip Erdoğan'ın ise Annan planına karşı olmadığı ve Denktaş ile olan görüş ayrılıklarını açıkça ortaya koyduğu'' savunuldu. Makalede, ''Ancak o Erdoğan da, Türkiye'nin AB üyeliği konusunda bir ilerleme olmadan bu konuda bir ilerlemenin yolunu açmayı reddediyor'' ifadesi kullanıldı. 
     ''Ankara'daki Denktaş destekçilerinin Erdoğan'ın Avrupa'ya doğru ilerleyişini engellediği'' öne sürülen makalede, Kıbrıs'ta ''Türk tarafının ortaya koyduğu bazı esnekliklerin görüntüyü yumuşattığı, ancak bir yandan da AB'ye, çözüm bulunamaması halinde Türkiye'ye iyice bağlanacaklarının işaretlerinin verildiği'' savunuldu. 
     ''AB'nin aslında bu anlaşmazlığı çözecek güçte olduğu'' belirtilen makalede, ''hızlı hareket edilmesinin çok önemli olduğu'', aksi takdirde Mayıs'ta Kıbrıs Rum kesiminin AB'ye giriş kutlamalarının, ''Kıbrıs'taki iki kesim arasında yeni tepkilere yol açabileceği'' görüşü dile getirildi. 
     
     ''FEDERAL HÜKÜMET'' 
     ''AB Komisyonu Başkanı Romano Prodi'nin adadaki liderler ile Türkiye, Yunanistan ve BM temsilcilerini bir araya getirip iki prensip üzerinde anlaşmalarını sağlaması gerektiği'' kaydedilen makalede, ''bunlardan birincisinin Kıbrıs'ın bir federal hükümet çevresinde birleşik yaşaması olduğu'' savunuldu. 
     Bu prensibin uygulanmasında ''iki ayrı etnik bölge oluşturulması ve daha küçük nüfusa sahip olan Kıbrıslı Türklere koruma sağlanması gerektiği'' belirtilen makalede, ''ikinci olarak da Kıbrıslı Türklerin AB ile entegrasyonu için Türkiye ile AB arasında bir an önce görüşmelerin başlatılması gerektiği'' ifade edildi. 
     ''Annan planının temel alınarak adım adım uygulanması önerilen'' makalede, ayrıca şu görüşler savunuldu 
     ''Avrupa kendi bölünmüşlüklerinin üstesinden gelebilecek mi Kıbrıs, Türkiye-AB ilişkilerinin önemli bir parçası ve Türkiye de Kıbrıs için önemli. Şu anda Türkiye'de olup bitenler ise korkulduğu gibi medeniyetler arası bir çatışma değil, modern bir demokrasiyi yaratma çabası. Bölgenin geleceği ise AB'nin Kıbrıs'taki sorunu çözmekte bu benzersiz çözüm şansını elinde tutup tutamayacağına bağlı.'' 
     
</TEXT>
</DOC>
