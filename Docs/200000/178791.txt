<DOC>
<DOCNO> 178791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sontur34.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
KESK hükümete rest çekti.. 
</HEADLINE>
<TEXT>

     Kamu Emekçileri Sendikası KESK Genel Başkanı Sami Evren, ''Hükümet ya suskunluğunu bozar, yarınki toplu görüşmede konuşacağını açıklar, KESK görüşmeye dahil olur ya da hizmet üretiminden gelen gücümüzü kullanırız'' dedi. 
     KESK üyeleri öğle saatlerinde Ziya Gökalp Caddesi Eğitim-Sen 1 No'lu Şube önünde toplandılar. 
     Sloganlar atarak Sakarya Caddesi'ne yürüyen grup, burada, bir süre oturma eylemi yaptı. 
     KESK Genel Başkanı Evren, yaptığı basın açıklamasında, toplu görüşme süreci ile ilgili kararlı tutumlarının devam ettiğini söyledi. 
     Toplu görüşmeler boyunca hükümetten herhangi bir ses çıkmadığını öne süren Evren, bu nedenle üyelerinden topladıkları ''Tarafım'' dilekçelerini TBMM'ye ileteceklerini ifade etti. KESK'in 23 Ağustos'ta Ankara'da yaptığı eylemin hala tartışıldığını kaydeden Evren, gelinen noktanın, bir sendikanın yaptığı eylemin boyutlarını aştığını belirtti. 
     Evren, Türkiye'deki 23 Ağustos eylemi tartışmasının ''defolu demokrasi'' tartışmasına döndüğünü savunarak, ''KESK, demokrasinin tarafıdır, üyelerinin haklarının tarafıdır'' dedi. Toplu görüşme masasında her şeyi dile getirdiklerini, hükümetin ise sustuğunu ifade eden Evren, şöyle devam etti 
     ''14 Ağustos'tan beri konuşuyoruz. Hükümetse susuyor. Ya bu suskunluğunu bozar, yarınki toplu görüşmede konuşacağını açıklar, KESK görüşmeye dahil olur, masada tekrar müzakerelere devam ederiz ya da 2004 bütçesine açıktan taraf olur, hizmet üretiminden gelen gücümüzü kullanırız.'' Evren, KESK'in bugüne kadarki tutumunun kamuoyunu ve kamu çalışanlarını yanıltmamak şeklinde olduğunu belirterek, hükümetin yanında figüran bir konfederasyon olmadıklarını kanıtlamak için tavır koyduklarını söyledi. 
     Hükümetin, kamu çalışanlarının sorunlarını konuşmaması nedeniyle masayı terk ettiklerini ifade eden Evren, bu nedenle sorunların taşındığı yerin meydanlar olduğunu kaydetti. Evren, ''Hükümet gerçekten kamu çalışanlarının sorunlarını konuşacaksa, ev kirasını, çocuk yardımını, servis sorununu konuşacaksa, KESK buradadır, dimdik ayaktadır. Görüşebiliriz. Kamuoyunu aldatacaksa, görüşüyor gibi yapacaksa, KESK bu oyunun içinde olmayacaktır'' diye konuştu. 
     
     23 AĞUSTOS'TAKİ EYLEM 
     Sami Evren, 23 Ağustos'taki eylemin ardından emniyet tarafından gözaltıların gerçekleştirildiğini belirterek, kime hangi gerekçeyle operasyon düzenleniyorsa karşı çıktıklarını kaydetti. 
     Taleplerini dile getirmek üzere Kızılay'a indiklerini ifade eden Evren, şunları kaydetti 
     ''KESK'in eylemine gölge düşürecek birtakım şaibeli tezgahlar yapılmak isteniyor. Altında kalırlar. Başbakan'ın açıklamasından sonra, emniyetin açıklamasını ve operasyonlar bütünleştirildiğinde Türkiye'de demokratik eylemlerin nasıl karalanır, kapalı kapılar arkasında tezgah yapılır bu ortaya çıkmıştır. KESK ve demokratik güçler buna asla izin vermez.'' Açıklamanın ardından KESK Genel Başkanı Evren ve öteki sendika yöneticileri, ''Tarafım'' dilekçelerini iletmek üzere, TBMM'ye yürüdüler. Oturma eylemine bir süre daha devam eden bir grup KESK üyesi olaysız dağıldı. 
     
     "TARAFIM'' DİLEKÇESİ 
     KESK'in ''Tarafım'' dilekçesinde, ''En düşük memur maaşının net 873 milyon liraya yükseltilmesi, çalışmayan eş için 175 milyon lira, her çocuk için 105 milyon lira verilmesi, kira yardımının en az 171 milyon 500 bin lira olması'' isteniyor. Dilekçede ayrıca, ''ücret adaletsizliğinin giderilmesi, eşit işe eşit ücret, grevli, toplusözleşmeli sendika yasası, birer maaş tutarında iki ikramiye, her kamu çalışanına servis ve bir öğün yemek, doğum izninin 24 hafta olarak düzenlenmesi, her işyerine kreş açılması, haftalık çalışmanın 35 saat olarak belirlenmesi ve siyaset yapma yasağının kaldırılması'' talep ediliyor. 
     
</TEXT>
</DOC>
