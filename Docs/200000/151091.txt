<DOC>
<DOCNO> 151091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/guncel/gun02.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sonunda Ortadoğu'ya yuvarlandık 
</HEADLINE>
<TEXT>

     KEŞİF UÇUŞU 

     Kadri Gürsel Savaşı Yorumluyor 

     TBMM tezkereyi reddettikten sonra bazı AKP'li bakanlar, ne zaman "ABD" diyecek olsalar başına bir de "stratejik müttefikimiz" sıfatı eklemeden konuşmaz olmuşlardı "Stratejik müttefikimiz ABD..." 
     "Stratejik müttefik"e kazık atmış olmaktan kaynaklanan bir suçluluk duygusu, bir kendini affettirme çabasıydı belki buna neden olan. 
     Haber dün geldi "ABD'nin stratejik müttefiki" Türk hükümetinin Dışişleri Bakanı Abdullah Gül, dün Riyad'da Irak'ın diğer komşularıyla beraber imza attığı ortak bildiri aracılığıyla "Amerikan ve İngiliz işgal güçlerinin Irak'ı mümkün olduğunca çabuk terk etmelerini" istedi. Bildirideki şu talepler de ABD'nin Irak'ta yaptıkları ve yapmak istedikleriyle taban tabana zıt, hatta hasmane içerikli "Irak'ın yeniden inşasında BM'ye merkezi rol verilmesi...", "Irak petrollerinin yabancı güçler tarafından işletilmesinin meşru olarak görülemeyeceği..." ve "Irak'a karşı sürmekte olan BM yaptırımlarının ancak ülkede meşru bir hükümet kurulunca kaldırılabileceği..." Bu talepler hakkaniyetlidir değildir bu ayrı konu. 
     ABD'ye açık bir meydan okuma niteliğindeki bu bildiriye imza attıktan sonra da Gül, bu ülkeden bahsederken "stratejik müttefikimiz" demekte hala özgür. Ama ittifak, tango gibidir, yapılması için iki kişi gerekir. 
     Türkiye ABD'nin stratejik müttefiki olma vasfını tezkereye hayır diyerek kaybetti, şimdi de ABD'den hızla uzaklaşıyor. Kıbrıs darbesi yüzünden günün birinde AB üyesi olma perspektifi de iyice bulanıklaştı. 
     Nereye gidiyor Türkiye 
     Riyad'daki manzara bir kez daha gösterdi ki, AKP iktidarının elinde Türkiye hızla Ortadoğu'ya sürüklenmektedir. 
     ABD'nin stratejik müttefiki olarak kazandıklarımızı da birer birer kaybedebiliriz... Örneğin Bakü - Ceyhan. Bu, "ekonomik" olmaktan ziyade, stratejik ve politik bir projedir. ABD'nin bu projeden desteğini çekebileceğine dair işaretler geliyor. 
     Bir de Gül, Türkiye'ye dönüşünde "Kerkük - Hayfa petrol boru hattı kolay gerçekleşmez" dedi. Filistin sorunu yüzünden... Evet ama, ABD - İsrail stratejik ittifakının Ortadoğu ütopyasını Kerkük-Hayfa'dan başka ne, daha kestirme anlatabilir Emek, sermaye, hizmet ve malların serbestçe dolaşabildiği bir Ortadoğu... Şimdi Türkiye, Yumurtalık avantajı elden çıkmasın diye Filistin sorununun sürmesine mi duacı olacak 
     ABD'nin bir Ortadoğu planı var. Önce Saddam devrildi. Şimdi Irak'ta komşularıyla iyi geçinen, modern, iç barışını tesis etmiş bir devlet kurmaya çalışıyor ABD. Başarılı olur ya da olmaz ama düğmeye basıldı. Sırada terörizmin baş destekçisi Suriye'nin, nükleer silah sevdalısı mollaların İranı'nın ve Vahabi monarşisinin terbiye edilmesi ile Filistin sorununa artık bir çözüm bulunması var. Türkiye ne yapıyor Hedefteki ülkelerle masaya oturmuş bildiri imzalıyor. 
     Korkarız ki Türkiye, Arap komşularına mercimek nohut satmakla yetinmeye mahk m ediliyor. 
     


GÜNCEL 



















</TEXT>
</DOC>
