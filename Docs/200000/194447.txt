<DOC>
<DOCNO> 194447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/dunya/adun.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide bombası 17 ölü, 122 yaralı 
</HEADLINE>
<TEXT>

   Riyad'daki intihar saldırısı, Usame bin Ladin'in örgütünün izlerini taşıyor. Saldırganlar 200 villadan oluşan siteye güvenlik görevlisi kılığında girdi 
      DIŞ HABERLER SERVİSİ 

   
   Suudi Arabistan'ın başkenti Riyad'da önceki gece yabancı Arap çalışanların yaşadığı Muhayya sitesine düzenlenen ve 17 kişinin ölümüne, 122 kişinin yaralanmasına neden olan intihar saldırısının ardında El Kaide örgütünün bulunduğu açıklandı. Yerel saatle 00 00'da TSİ 23 00 düzenlenen saldırıyı en az iki intihar komandosunun düzenlediğini belirten Suudi yetkililere göre, saldırganlar, siteye güvenlik görevlisi kılığında girdi. 
   
   Önce çatıştılar 
   Üst düzey bir Suudi güvenlik yetkilisi, Reuters haber ajansına yaptığı açıklamada, saldırının El Kaide'nin izlerini taşıdığını söyledi ve "Bu bir El Kaide operasyonu" dedi. El Kaide'nin Suudi kraliyet ailesini çökertme amacı güttüğü de belirtiliyor. 
   Saldırı, geçtiğimiz hafta Mekke kentinde bir El Kaide hücresinin ortaya çıkarılmasının ardından meydana geldi. Yetkililerin ve görgü tanıklarının ifadelerine göre, iki saldırgan, bomba yüklü bir araçla, 200 villanın bulunduğu siteye girerek, patlayıcıları infilak ettirdi. Olay sırasında art arda bir büyük, iki küçük patlama duyulduğunu anlatan görgü tanıkları, saldırganların siteye girdiklerinde koruma görevlileriyle çatıştıklarını, patlamalardan önce seri silah sesleri duyulduğunu söyledi. Aracın infilak ettiği yerde iki metre derinliğinde bir krater oluştu, etraftaki villaların duvarları çöktü. 
   
   30 ölü iddiası 
   Suudi bir güvenlik yetkilisi, Reuters ajansına, saldırganların, siteye Suudi güvenlik üniforması giyerek girdiklerini ve kullandıkları patlayıcı yüklü aracın, polisin kullandığı araçlara benzediğini söyledi. Bu bilgi, Batılı diplomatik kaynaklar tarafından da doğrulandı. 
   Suudi devlet televizyonu, İçişleri Bakanlığı kaynaklarına dayandırdığı haberinde, 5'i çocuk 17 kişinin öldüğünü duyururken, saldırıda 122 kişinin de yaralandığı açıklandı. Diplomatik kaynaklar ise, en az 20 - 30 kişinin öldüğünü iddia etti. 
   Yaralananlar arasında 36 çocuğun, dört ABD, yedi Kanada vatandaşının bulunduğu açıklandı. Sitede az sayıda Batılı yaşıyordu. Suudi İçişleri Bakanı Prens Nayif'in evinin de siteye yakın olduğu bildirildi. 
   Saldırının ardından ABD ve Fransa, Riyad'daki büyükelçilik çalışanlarının, yerleşim birimlerinden çıkmamalarını istedi. 
   
   'Türk yaralı var' 
   Riyad'daki Türkiye Büyükelçiliği'nden bir yetkili, saldırının düzenlendiği Muhayya sitesi yakınında Türklerin de oturduğunu, ancak saldırıda Türklerden ölen ya da yaralanan olmadığını söyledi. 
   Suudi resmi haber ajansı SPA'in haberinde ise, yaralananların ülkeleri listesinde, Türkiye de yer aldı, ancak kaç Türk'ün yaralandığı konusunda bilgi verilmedi. 
   
   
   
   
</TEXT>
</DOC>
