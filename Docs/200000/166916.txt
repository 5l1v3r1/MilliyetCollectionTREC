<DOC>
<DOCNO> 166916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sontur21.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Miss Globe finali için geri sayım başladı... 
</HEADLINE>
<TEXT>

     ''Miss Globe International''ın finalinin, 16-26 Temmuz tarihlerinde Antalya'da yapılacağı bildirildi. 
     Miss Globe International Türkiye ve Avrupa Temsilcisi Süha Özgermi, Ares Club İşletmecisi Birol Soylu ve Selami Özkan ile birlikte düzenlediği basın toplantısında, Antalya'daki Ares Club'ta yapılacak Miss Globe International'a 30 ülkenin güzelinin katılacağını belirtti. 
     Yarışmanın 1992 yılında Antalya'da Aspendos'ta yapıldığına dikkati çeken Özgermi, ''15 yıldır gerçekleştirilen yarışmanın en güzeli Aspendos'ta yapılmıştı. Bu yılki yarışma Aspendos'takinden daha güzel olacak'' dedi. 
     Yarışmanın final gecesinde ünlü Türk ve yabancı ses sanatçılarının da sahne alacağını vurgulayan Özgermi, yarışmanın jürisinde de çok önemli isimlerin yer alacağını ifade etti. 
     
     TÜRKİYE'Yİ SEZER KARAKAŞ TEMSİL EDECEK 
     Güzellik yarışmasında Türkiye'yi, geçen ay KKTC'de yapılan ''Yakın Doğu Güzellik Yarışması''nda 2. olan Sezer Karakaş'ın temsil edeceğine işaret eden Süha Özgermi, ''21 yaşındaki Sezer Karakaş, KKTC'de bulunan Yakın Doğu Üniversitesi İletişim Fakültesi'nde okuyor. Karakaş'ın Türkiye'yi en iyi şekilde temsil edeceğine inanıyoruz'' diye konuştu. 
     Yarışmaya 30 ülkeden güzelin katılacağını bildiren Süha Özgermi, Meksika, Tataristan, Fas ve Macaristan'ın ise ilk kez katılacağını kaydetti. 
     
</TEXT>
</DOC>
