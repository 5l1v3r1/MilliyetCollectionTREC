<DOC>
<DOCNO> 164495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/ekonomi/eko03.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD'dan yolsuzlukla mücadele kurumu önerisi 
</HEADLINE>
<TEXT>

Başbakan Erdoğan'ın, 'Yolsuzluk ekonomisi yaşanırken sesiniz daha fazla çıkmalıydı' sözüne, TÜSİAD'dan 'Gerekli şartlar yerine getirilsin, yargısız infaz yapmayalım' yanıtı geldi. TÜSİAD Başkanı Özilhan, sivil toplum, meslek örgütleri ve Meclis'le koordinasyon içinde çalışacak bağımsız bir 'yolsuzlukla mücadele kurumu' oluşturulmasını önerdi 
     TURGAY İPEK ERZURUM DHA 

     Başbakan Tayyip Erdoğan'ın, Türk Sanayici ve İşadamları Derneği'nin TÜSİAD Yüksek İstişare Konseyin'de yaptığı "Tepeden tırnağa yolsuzluk ekonomisi yaşanırken sizlerin sesi daha fazla çıkmalıydı" sözüne TÜSİAD'dan, "Önce sistem dışı ranta son verin" yanıtı geldi. 
     TÜSİAD Başkanı Tuncay Özilhan, Erzurum'da yapılan Türkiye SİAD Platformu Başkanlar Kurulu Toplantısı'ndaki konuşmasında Türk ekonomisindeki en önemli sorunun ekonomi alanında faaliyet gösteren bazı aktörlerin sistem dışı rantlarla rekabet koşullarını bozması olduğunu söyledi. 
     
     Sekiz maddelik reçete 
     Özilhan, 'sistem dışı rantı' da 'hukuki boşluklardan yararlanarak, adil olmayan kazançların elde edilmesi, rüşvet ve yolsuzluk, siyasi ilişkilerin ekonomik ranta dönüştürülmesi' olarak tarif etti. Sistem dışı rantın önlenmesi için sekiz temel şart olduğunu belirten Özilhan, bunları şöyle sıraladı siyasi kararlılık etkin yasal düzenleme, şeffaflık, eşitlik yargının hızlandırılması, uzmanlaştırılması uygun çalışma koşulları, e - Devlet, siyasi parti gelirlerinin etkin biçimde izlenmesi, etik kuralların yerleştirilmesi, meslek örgütlerinin etkin denetimi, aktif sivil toplum. 
     "Bu şartları sıralamaktaki amacımız sistem dışı rantların önlenmesinde görevin büyük kısmının siyaset kanadında olduğunu söylemek değil" diyen Özilhan şöyle devam etti "Yukarıdaki şartlar yerine getirilmediğinde, özellikle yargının etkin ve hızlı çalışması sağlanamadığında bizlerin yargısız infazla birilerini kamu vicdanında mahkum etmemiz, telafisi imkansız sonuçlar doğurabilir." 
     'Temiz toplum - adil rekabet - temiz siyaset' kampanyası başlatılması gerektiğini belirten Özilhan, "Bu kampanyanın siyasi - ekonomik hesaplaşmadan uzak tutulması için sivil toplum, meslek örgütleri ve Meclis'le koordinasyon içinde çalışacak bir 'yolsuzlukla mücadele kurumu' oluşturulması yararlı olacaktır. Bunun Batı'da örnekleri bulunmaktadır" dedi. 
     
'IMF programını 2006'ya uzatalım'      Hükümet'in "2004'ten sonra IMF'ye ihtiyacımız olmaz" sözünü eleştiren Özilhan, "Bu açıklama ülke ekonomisini de hükümetin kendi performansını da riks altına sokmaktır. 
     Biz tamamıyla aksi kanaatteyiz. Türkiye IMF programını 2006'ya kadar uzatmalıdır. Kaldı ki tüm limitleri zorlayarak aldığımız borçların ödenmesi sürecinde de IMF denetimi altında olma konusunda bir taahhütümüz olduğu unutulmamalıdır" dedi. 
     Türkiye SİAD Platformu'nun sonuç bildirgesinde de "Mevcut borç yükü, dış ticaret ve dış kaynak açığı göz önüne alındığında, IMF ile ilişkilerin kesilmesinden bahsedebilmek için henüz çok erken" denildi. 
     
'EPDK, mevcut yasaları uyguladı'      Özilhan, Enerji Piyasası Düzenleme Kurulu'nun EPDK , Uzan Grubu'na ait Çukurova Elektrik ÇEAŞ ve Kepez Elektrik'e el koyma kararını değerlendirirken, "Enerji Piyasası Düzenleme Kurulu'nun son tasarrufları, enerji piyasasının daha rekabetçi şartlarda düzenlenmesini öngören mevcut yasaların uygulanmasından başka bir şey değildir" dedi. 
     
'Popülizme karşı canlı kalkan olacağız'      Türkiye SİAD Platformu İcra Komitesi Başkanı Enis Özsaruhan, popülizmin önündeki en iyi canlı kalkanın SİAD'lar olacağını söyledi 
     Türkiye SİAD Platformu İcra Komitesi ve Ege Sanayiciler ve İşadamları Derneği ESİAD Yönetim Kurulu Başkanı Enis Özsaruhan, ülkeye zarar veren popülizmin önünde canlı kalkan olmayı en iyi SİAD'ların yapacağına inandıklarını söyledi. 
     Kendilerinin, ekonomik ve sosyal politikaların belirlenmesinde ağırlıklarını artırmak istediklerini belirten Özsaruhan, bunun için Ekonomik ve Sosyal Konsey'de SİAD Platformu olarak temsil edilmek istediklerini ifade etti. 
     
     Federasyona doğru 
     Özsaruhan, SİAD'lar olarak bölgesel federasyonlar kurma kararı aldıklarını da açıkladı. Oy birliği ile alınan karara göre, Marmara - Karadeniz, Ege - Batı Akdeniz, Doğu - Güneydoğu Anadolu, İç Anadolu ve Doğu Akdeniz'de bölgesel federasyonlar kurulacak. Bu yapılanmanın eylül sonuna kadar tamamlanacak yıl sonunda konfederasyon çatısı altında toplanılacak. 
     SİAD Platformu bildirisinde de uyum paketleri ve Türkiye'yi AB üyeliğine taşıyacak tüm adımlara destek verildi. 
     
'Bizi mayın tarlası utancından kurtarın'GÜNSİAD Başkanı Karaboğa Suriye sınırındaki 3.5 milyon dönümlük mayınlı tarım arazisinin temizlenmesini istedi 
     Türkiye SİAD platformunda konuşan GÜNSİAD Güneydoğu Sanayicileri ve İşadamları Derneği Başkanı Bedrettin Karaboğa, komşu ülkelerle ticaretin geliştirilmesini isterken, "3.5 milyon dönümlük tarım arazisi mayınla döşeli. Biz bu sınır komşusu ülkelerle nasıl ticaret yapacağız. Bu bir utanç duvarıdır. Doğu Almanya'da bile utanç duvarı yıkıldı yıllar önce" dedi. 
     
     'Suriye bizden iyi' 
     Karaboğa, "Liberal bir ülke olmayan serbest piyasa ekonomisinden uzak olan Suriye savaştan sonra Irak'a 750 bin tane Uzakdoğu ülkelerinden getirdiği çanak anteni sattı. Serbest piyasada iş yapan Türk işadamı ise sadece 70 bin çanak anten sattı. Biz bu mayınla döşeli utanç duvarlarını yoketmedikçe, ekonomik gelişme sağlayamayız"diye konuştu. 
     
     Tabi 20 çocuk yaparlar 
     Karaboğa, SİAD Platformu'nda konuşan Erzurum Valisi Mustafa Malay'ın devletin hantal yapısının bölge halkını tembellikle sevkettiğini belirtip, "Gelin ekolojik tarım yapın diyoruz. Bize para olarak ne vereceksinizdiye soruyorlar. Devletin yaptığı yakacak, yiyecek yardımı insanları tembelleştirmiş. 
     Bilinçsiz nüfus artışı var. 30 - 40 çocuğu olan aileler var" dedi. Karaboğa bu sözlere tepki olarak, "Tabi ki 10, 20, 30 çocuk yapacaklar. Bölgeye eğitim sağlık hizmeti mi getirdiniz" dedi. 
     

</TEXT>
</DOC>
