<DOC>
<DOCNO> 193845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sontur13.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay'da YÖK'ü protesto eden öğrencilerle polis çatıştı... 
</HEADLINE>
<TEXT>

     ''Öğrenci Koordinasyonu'' tarafından Kızılay'da düzenlenen ''YÖK'ü protesto'' eyleminde olay çıktı. Polis, eylemci öğrencilere göz yaşartıcı gaz ve tazyikli su ile müdahale etti. Öğrenciler de polislere ellerindeki sopalar ile yerden söküp parçaladıkları kaldırım taşlarını fırlattı. 
     ''Öğrenci Koordinasyonu'' ve bu grubu destekleyen Emek Gençliği'ne mensup kalabalık bir öğrenci grubu, öğlen saatlerinde Ziya Gökalp Caddesi'nin Kızılay Meydanı tarafında toplandı. 
     Burada pankart açan, alkış ve sloganlarla YÖK'ü protesto eden öğrenciler, Kızılay'da sabah saatlerinden itibaren önlem alan polis güçleriyle karşı karşıya geldi. Polisin uyarısına karşın dağılmayan ve protesto eylemini sürdüren gruba, önce göz yaşartıcı gaz atılarak müdahale edildi. 
     Öğrenciler de polisin bu müdahalesine, ellerindeki sopalar ile yerden söktükleri kaldırım taşlarını parçalayıp fırlatarak karşılık verdi. 
     Bunun üzerine polis, panzerlerden eylemcilerin üzerine tazyikli su sıkmaya başladı. 
     Bu arada, polisin öğrencilerin üzerine attığı göz yaşartıcı bombalardan, gazeteciler ile pek çok polis de etkilendi. 
     
     10 ÖĞRENCİ GÖZALTINDA 

     Yükseköğretim Kurulu'nun YÖK kuruluş yıldönümünü Ankara'da protesto eden öğrencilerden 10'u gözaltına alınırken, Çevik Kuvvet Şube Müdürü Mehmet Yüksel de başına aldığı darbe nedeniyle hastaneye kaldırıldı. 
     YÖK'ü protesto etmek üzere Ankara'da gerçekleştirilen eylem çatışmalı 3 saatin ardından sona erdi. Ankara Üniversitesi Siyasal Bilgiler Fakültesi'nde toplanan 200-250 kadar öğrenci Kızılay Meydanı'nın girişindeki SSK İşhanı'nın önüne kadar herhangi bir engelle karşılaşmadan gelirken, burada panzerlerle ve Çevik Kuvvet ekipleriyle oluşturulan barikatla karşılaştı. Barikatların önünde 30 dakika boyunca sloganlar atarak bekleyen öğrenciler, saat 12.00 sıralarında barikatın Çevik Kuvvet polislerinden oluşan bölümünden Kızılay Meydanı'na girmek istedi. Kalkanlı polislere ellerindeki sopalarla vuran öğrencilere polisin de karşılık vermesi üzerine yaklaşık bir saat boyunca sürecek olan çatışmalar başladı. Bu sırada Kızılay Meydanı'na Maltepe tarafından girişi sağlayan Gazi Mustafa Kemal Bulvarı üzerinde toplanan öğrencilerle de polis arasında çatışmalar başladı. 
     Çatışmalar ağırlık olarak Ziya Gökalp Caddesi üzerinde yaşanırken, Çevik Kuvvet ekipleri çok sayıda göz yaşartıcı bomba kullandı. Atılan bombalardan öğrencilerin yanı sıra yoldan geçen vatandaşlar da etkilendi. Çevik Kuvvet ekiplerinin boyalı ve tazzikli su da sıktığı eylemde öğrenciler taş ve sopalarla karşılık verdi. 
     Polisle öğrenciler arasında karşılıklı süren çatışma saat 13.00 sıralarında öğrenci grubunun Kolej kavşağına çekilmesi üzerine sona erdi. Öğrenciler, burada sloganlar eşliğinde beklerken, trafiği de kapattı. Bu sırada içinde Devlet Bakanı Güldal Akşit'in içinde bulunduğu resmi aracın öğrenci grubunun içine yanlışlıkla girmesi şaşkınlık yarattı. Eylemden habersiz olduğu anlaşılan Akşit'in korumaları herhangi bir müdahale olmadan geldikleri yöne geri döndüler. 
     
     CHP'LİLERDEN ÖĞRENCİLERE DESTEK 

     Kolej kavşağında eylemlerini bir süre daha devam ettiren öğrencilere KESK Genel Başkanı Sami Evren, TMMOB Genel Başkanı Kaya Güvenç ile CHP İzmir milletvekilleri Abdülrezzak Erten, Enver Öktem ile CHP Kırşehir Milletvekili Hüseyin Bayındır'ın da içinde bulunduğu bir grup destek verdi. Grup adına açıklama yapan Sami Evren ile Kaya Güvenç, polisin olayları provake etttiğini kaydetti. 
     Öğrenciler daha sonra eylemlerini sonlandıracaklarını açıklayarak, Ankara Üniversitesi SBF Cebeci kampüsüne doğru yürümeye başladı. Çevik Kuvvet ekiplerinin de takip ettiği öğrencilerin kampüse girmesiyle eylem sona erdirildi. 
     TKP'li bir grup öğrenci de SBF'nin önünde YÖK'ü protesto eden bir basın açıklaması yaptıktan sonra dağıldı. 
     
     10 ÖĞRENCİ GÖZALTINA ALINDI 

     Ankara'daki olaylı eylemde toplam 10 öğrencinin gözaltına alındığı bildirildi. Çok sayıda öğrencinin de jop darbeleriyle yaralandığı eylem sırasında Sağlık Bakanlığı'nda çalışan Yener Doğan isimli vatandaş ile İhlas Haber Ajansı İHA muhabiri Çevik Kuvvet ekiplerince tartaklandı. 
     Çevik Kuvvet Şube Müdürü Mehmet Yüksel kafasına aldığı darbe nedeniyle hastaneye kaldırılırken, 4 polis memurunun da hafif yaralandığı öğrenildi. 
     
</TEXT>
</DOC>
