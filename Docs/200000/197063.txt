<DOC>
<DOCNO> 197063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sonspo11.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor, Beşiktaş karşısında şansına güveniyor... 
</HEADLINE>
<TEXT>

     Ligde sezon başından bu yana istediği çıkışı yakalayamayan Konyaspor, yarın yapılacak Beşiktaş maçında büyük takımlara karşı iyi giden şansına güveniyor. 
     Konyaspor Kulübü Başkanı Mehmet Köseoğlu, 5-6 haftadır takımın, alınan olumsuz sonuçlar nedeniyle bir durgunluk dönemi yaşadığını, ancak yarın Beşiktaş karşısına, lider takımla oynayacak olmanın bilinciyle çıkacaklarını söyledi. 
     Konyaspor'un sezon başından bu yana Trabzonspor, Galatasaray ve Fenerbahçe karşısında farklı ve üstün bir futbol ortaya koyduğunu hatırlatan Köseoğlu, ''Büyük takımlara karşı iyi oynayan Konyaspor'un Beşiktaş karşısında da başarı şansı yüksek. Son haftalarda rakiplerimizle hep berabere kalıyoruz. Bakarsınız, bu beraberlik serimizi lider karşısında da sürdürürüz'' dedi. 
     Dün karayoluyla İzmir'e hareket eden yeşil-beyazlı ekibin moralinin üst düzeyde olduğunu ifade eden Köseoğlu, ''Biz herşeyden önce iyi bir futbol ortaya koymayı ve bayram öncesinde centilmenliğe yaraşır, seyirciye keyif veren bir maç istiyoruz. Güzel bir futbol ortaya koyarsak, istediğimiz sonucu alabileceğimizi biliyoruz. Kendimizi iyi sonuçlar için hazır hissediyoruz'' diye konuştu. 
     Köseoğlu, Beşiktaş'a verilen saha kapatma cezasının uygulama biçimine bir anlam veremediklerini belirterek, şunları kaydetti 
     ''Maçın İstanbul yerine İzmir'e alınması Beşiktaş'a ceza mı, ödül mü bilemiyorum. Çünkü İstanbul'da 20 bin seyirci önünde oynayacak Beşiktaş, İzmir'de 40 bin taraftarının desteğini alacak. Bu maç İstanbul'da oynansaydı bizim için daha iyi olurdu. Ancak bu durumu da lehimize çevirmek için harekete geçtik. İzmir, Konyalılar'ın en yoğun yaşadığı büyük kentlerden biri. Konyalılar Derneği İzmir Şubesi'ni örgütleyerek, karşılaşmada taraftar desteğimizi artırmayı düşünüyoruz.'' 
     
</TEXT>
</DOC>
