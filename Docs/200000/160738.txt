<DOC>
<DOCNO> 160738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/sondun01.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Kore "Kore yarımadasında nükleer savaş tehlikesi artıyor" 
</HEADLINE>
<TEXT>

     Kuzey Kore, Güney Kore donanmasına ait savaş gemilerinin batı deniz sınırını ihlal ettiğini duyurarak, olası bir çatışmanın savaşa yol açabileceği uyarısında bulundu. 
     Pyonyang'ın resmi haber ajansı KCNA, Kuzey Kore Halk Ordusu Deniz Komutanlığı sözcüsünün, ''Kore yarımadasında nükleer savaş tehlikesi artıyor. Kuzey ve Güney Kore arasındaki herhangi bir çatışma, savaşa neden olabilir'' şeklindeki sözlerini aktardı. 
     Askeri sözcü, Güney Kore'yi gerilimi tırmandırmakla suçlarken, Kuzey Kore'nin 3 yıl önceki gibi bir deniz savaşına meydan vermemek için son derece dikkatli olduğunu belirtti. 
     Kuzey Kore, Güney Kore savaş gemilerinin son günlerde her gün batı denizinde karasularına sızdığını öne sürerken, bu tip iddialar Güney Kore tarafından yalanlanıyor. 
     Savaş çıkabileceği uyarısı, Güney Kore donanmasının 2 gün önce karasularını ihlal ettiği gerekçesiyle 8 Kuzey Kore balıkçı teknesine uyarı ateşi açılmasının arkasından geldi. 
     
</TEXT>
</DOC>
