<DOC>
<DOCNO> 159474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/soneko14.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener Görevimiz, ülkemize yatırım yapanların haklarını korumaktır 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ''Görevimiz, yerli olsun, yabancı olsun şirketimize ya da ülkemize yatırım yapanların haklarını layıkıyla korumaktır'' dedi. 
     Şener, hükümet olarak kurumsal yönetişim ilkelerine büyük önem verdiklerini de vurguladı. 
     Başbakan Yardımcısı Şener, Stratejik Teknik ve Ekonomik Araştırmalar Merkezi STEAM organizasyonunda, Bilkent Otel'de yapılan ''Kurumsal İyi Yönetim İlkeleri Arenası''nın açılışında konuştu. 
     Yönetimin, tarihin her döneminde önemli olduğuna işaret eden Şener, insanlık tarihinin ilk döneminden bugüne kadar gerek siyasi gerekse ekonomik organizasyonların, diğer toplumlara karşı en önemli avantaj biçimini oluşturduğunu vurguladı. 
     Kurumsal yönetişim ilkelerinin bir taleple ortaya çıktığını kaydeden Şener, ''Güçlü bir talebim vardı, kurumsal yönetişim ilkelerinin ortaya çıkmasında çok önemli bir etkendir'' diye konuştu. 
     Bu ilkelerin siyasetten ticarete, vekil-müvekkil ilişkisi olan her alanda olabildiğince uygulanmasının önemine dikkati çeken Şener, bu ilkelerin her alanda adalet duygusunu, disiplini, bağımsızlığı ve hesapverebilirliğini gözönüne aldığını kaydetti. 
     Kaliteli yönetimin, güvenin kaynağı olduğunu ve böyle bir yönetimin ''emanete hıyanet etmeyeceğini'' söyleyen Şener, bilgilendirdiği kişilere mutluka doğru ve gerçekleri yansız, basit, belli kurallar çerçevesinde vermeyi temel aldığını vurguladı. 
     Bakan Şener, kurumsal yönetişim ilkelerinin, dünden bugüne hemen oluşuveren bir ilkeler bütünü olmadığı gibi, her yerde kabul gören bir kurallar bütünü de olmadığını vurguladı. 
     
     ULUSLARARASI PİYASALARDAKİ ÖNEMİ 
     Özellikle kurumsal yatırımcıların en öncelikli sorguladığı alanlardan birisinin, kurumsal yönetişim ilkelerinin yeterli düzeyde uygulanıp uygulanmadığı olduğunu anlatan Şener, bir firma ya da ülkeye kredi açarken, bu ilkelerin varlığının önemli bir etken olduğunu ifade etti. 
     ''Uluslararası piyasalarda her kimki belli bir payı, makul fiyatla almak istiyorsa, iyi yönetişim ilkelerini mutlaka uygulamak zorundadır'' diyen Şener, ulusal ya da uluslararası finans piyasalarına girmenin yolunun kurumsal yönetim ilkelerini dikkate almaktan geçtiğini söyledi. 
     Spekülatif amaçlı kaynak yerine ekonomik büyümeye imkan sağlayacak uzun vadeli finansman isteniyorsa, paranın emin eller tarafından yönetildiğini gösteren ilkelerin mutlaka hayata geçirilmesi gerektiğini anlatan Şener, ''Bugün hiçbir ülkenin, hiçbir şirketin kurumsal yönetişim alanındaki gelişmeleri gözardı edebilme lüksü yoktur'' şeklinde konuştu. 
     Görevlerinin yerli olsun, yabancı olsun bir şirkete ya da ülkeye yatırım yapanların haklarını layıkıyla korumak ve kurumsal yönetişim ilkelerini hayata geçirmek olduğunu vurgulayan Şener, tasarruf sahiplerine güvenin ancak bu şekilde verilebileceğine dikkati çekti. 
     Hükümet olarak kurumsal yönetişim ilkelerine büyük önem verdiklerini yineleyen Şener, ''tüm tasarruf sahiplerinin haklarının korunması konusunda son derece duyarlıyız'' dedi. 
     Şener, iyi kurumsal yönetişimin daha güçlü ekonomi ve mali piyasa daha fazla yabancı sermaye, daha ucuz kaynak, daha fazla yatırım, iş, aş ve eleman anlamına geldiğini kaydetti. 
     Bunun aynı zamanda özelleştirme uygulamalarında kolaylık anlamına geldiğini ve Avrupa Birliği ile entegrasyon sürecine katkı demek olduğunu belirten Şener, bu ilkelerin kamu yönetimi reformu çalışmaları için de önemli bir dayanak anlamına geldiğini sözlerine ekledi. 
     
</TEXT>
</DOC>
