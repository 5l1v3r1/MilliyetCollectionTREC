<DOC>
<DOCNO> 186444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/son/soneko03.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hortumla gitti, damlayla geliyor 
</HEADLINE>
<TEXT>

     El konulan bankaların sahiplerinden, hem kendi hem de el konulan diğer bankalara olan borçları nedeniyle 11.6 milyar dolar alacaklı bulunan Tasarruf Mevduatı Sigorta Fonu, bu yıl ocak-ağustos döneminde hakim ortaklardan sadece 45 milyon dolarlık tahsilat yapabildi. 
     Aylık ortalama tahsilat yaklaşık 7 milyon dolar düzeyinde seyrederken, bu hızla söz konusu alacağın, hiç faiz yürütülmemesi koşuluyla en erken 140 yılda tahsil edilebileceği hesaplandı. Tasarruf Mevduatı Sigorta Fonu TMSF tahsilat dairelerinin Ağustos ayı raporları açıklandı. 
     Buna göre TMSF'nin ağustos sonu itibariyle batan bankaların hakim ortaklarından olan toplam alacağı 11 milyar 615 milyon dolar düzeyinde bulunuyor. Bunun 9 milyar 876 milyon doları banka sahiplerinin kendi bankalarından, 1 milyar 733 milyon doları da, diğer batık bankalardan kullandıkları kredilerden kaynaklanıyor. TMSF, 3 milyar 693 milyon dolarlık bölümünün geri ödenmesi konusunda protokol imzalamasına rağmen bu alacağın şimdiye kadar sadece 276 milyon dolarlık bölümünü tahsil edebildi. 
     Bu tahsilatın 45 milyon dolarlık bölümü bu yıl ocak ayından sonra gerçekleştirildi. Buna göre TMSF'nin, söz konusu bankaların eski sahiplerinden yaptığı aylık ortalama tahsilat yaklaşık 7 milyon dolar düzeyinde seyrediyor. TMSF'nin bu hızla ve hiç faiz yürütülmemesi koşuluyla batık banka sahiplerinden olan sadece kredi alacaklarını tahsil edebilmesi için 140 yıla yakın bir süre gerekiyor. 
     Batık bankalar nedeniyle şimdiye kadar milyarlarca dolarlık batık kredi ve birikmiş zarar devralan TMSF'nin bu kredileri ve zararları devraldıktan sonra banka sahipleri de dahil, yaptığı toplam tahsilat ise 432.8 milyon dolar oldu. Bunun 383.7 milyon dolarlık bölümü hakim ortaklar ve diğer kurumsal kredi borçlularından, 49 milyon dolarlık bölüm ise bireysel kredi müşterilerinden yapıldı. Tahsilatın 400 milyon doları nakit, geri kalan bölümü ise gayrimenkul alımı yoluyla gerçekleştirildi. Tahsilatın 102 milyon dolarlık bölümü ise bu yıl ocak ayı sonundan ağustos ayı sonuna kadar olan dönemde yapılabildi. 
     
     PROTOKOLE BAĞLANAN BORÇLAR 

     TMSF, 7'si bu bankaların hakim ortakları ve diğerleri de bireysel ve kurumlar kredi borçlusuyla olmak üzere, tahsilat konusunda toplam 2 bin 696 protokol imzaladı. Bu protokoller 3 milyar 693.7 milyon doları hakim ortaklardan, 669.8 milyon doları kurumsal, 5.7 milyon doları da bireysel kredi müşterilerinden olmak üzere toplam 4 milyar 369.2 milyon dolarlık alacağı kapsıyor. Ancak yapılan protokoller kapsamında gerçekleştirilen tahsilatlar da oldukça düşük bir hızda seyrediyor. 
     Hakim ortaklardan protokole bağlanan 3 milyar 693 milyon doların şimdiye kadar sadece 13.4 milyon doları nakit ve mal alımı yoluyla tahsil edilebildi. Kurumsal müşterilerden yapılan tahsilat 111.8 milyon dolar olurken, bireysel kredi müşterilerinden ise 2.5 milyon dolarlık tahsilat yapıldı. 
     
</TEXT>
</DOC>
