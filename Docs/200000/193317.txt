<DOC>
<DOCNO> 193317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sonspo23.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre Moskova'da net değil, sakatlığı sürüyor .. 
</HEADLINE>
<TEXT>

     FC Inter, yarın gece San Siro'da Lokomotiv Moskova'yı ağırlamaya hazırlanırken, kasığında ağrısı süren milli oyuncu Emre Belözoğlu'nun ilk 11'de şans bulup bulamayacağı henüz netlik kazanmadı. 
     Avrupa Şampiyonlar Ligi B Grubu'nda Lokomotiv Moskova ile 21 Ekim'de yapılan ilk karşılaşmadan 3-0'lık yenilgiyle ayrılan FC Inter, teknik direktör değişikliğinin ardından San Siro'da Rus rakibinden puan almayı hedefliyor. 
     Mavi-siyahlıların savunmasında Cannavaro, Materazzi ve Cordoba'nın oynatılması bekleniyor. FC Inter cephesinden gelen haberlere göre Teknik Direktör Alberto Zaccheroni, orta alanda Emre Belözoğlu'na da görev vermeyi planlıyor. Ancak Emre'nin ilk 11'de şans bulması, kasıklarındaki ağrı konusunda doktorların yapacağı son değerlendirmede belli olacak. Orta alanda Emre dışında forma giymesine kesin gözüyle bakılan 3 oyuncu ise Coco, Brechet ve Zanetti'den oluşuyor. 
     Forvette Vieri ve Recoba'ya eşlik edecek üçüncü isim de henüz belirlenmedi. Van Der Meyde'nin pek formda olmadığı, dolayısıyla Cruz veya Martins'e şans tanınabileceği ifade ediliyor. 
     
</TEXT>
</DOC>
