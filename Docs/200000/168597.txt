<DOC>
<DOCNO> 168597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/sontur36.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, AP Sosyalist Grup Üyeleri ile görüştü 
</HEADLINE>
<TEXT>

     Avrupa Parlamentosu Sosyal Demokrat Meclis Grup Başkan Yardımcısı Hannes Swoboda, Türkiye'de devam etmekte olan reform sürecine destek verdiklerini belirterek, 7. Reform Paketi'nin parlamento tatile girmeden önce kabul edileceğini umduklarını bildirdi. 
     Başbakan Recep Tayyip Erdoğan, Başbakanlık Merkez Binası'nda, Swoboda ve beraberindeki heyeti kabul ederek, 1 saat süren bir görüşme yaptı. 
     Swoboda, Başbakanlık'tan ayrılırken gazetecilere yaptığı açıklamada, görüşmenin oldukça uzun ve ayrıntılı olduğunu söyledi. 
     Türkiye'de devam etmekte olan reform sürecine destek verdiklerini belirten Swoboda, reformların sadece Türkiye için değil, Türkiye'nin AB'ye katılma süreci için de önemli olduğunu vurguladı. 
     Swoboda, 7. Reform Paketi'nin de parlamento tatile girmeden önce kabul edilmesini umduklarını kaydederek, parlamento tatilinin bitiminin ardından reformların uygulanmasına geçilmesi gerektiğini söyledi. 
     Önemli olanın, reformların, yasaların parlamento tarafından kabul edilmesi değil, uygulanması olduğunu dile getiren Swoboda, AP'nin daima sivil otorite ile askeri otorite arasında iyi bir ilişki olması ve idarede sivillerin ağırlığının olmasını savuna geldiğini kaydetti. 
     Swoboda, AP'nin din ve devlet ayrımı ilkesini desteklemekle birlikte daha ziyade sivil otoritenin mahkemeler ve parlamento tarafından korunmasını istediğini ifade etti. 
     Başbakan Erdoğan ile görüşmede ayrıca, kamu idaresindeki merkezi yönetim konusunu ele aldıklarını belirterek, reform sürecinde yerel yönetimlere daha fazla imkan ve kaynak verilmesinin önemli olduğuna dikkat çektiklerini anlattı. Swoboda, ''Kürt kökenli Türk vatandaşlarının yaşadıkları yörelerdeki sivil idarecilerin yerel ve bölgesel çalışmalarını sürdürebilmeleri gerektiğini'' söyledi. 
     Swoboda, hükümetin ve başbakanın reformlara ilişkin açıklamalarından etkilendiklerini ama önemli olanın reformların uygulanması olduğunu yineledi. 
     Swoboda, yarın Adalet Bakanı Cemil Çiçek ve muhalefet partisi ile görüşeceklerini belirterek, reform sürecinde muhalefetin desteğinin de olmasının önemine değindi. 
     Swoboda, hükümetin muhalefete, reform sürecinde yer alması için imkan vermesi gerektiğine işaret ederek, bunun AB ve reform süreci için önemli olduğunu sözlerine ekledi. 
     
</TEXT>
</DOC>
