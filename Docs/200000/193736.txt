<DOC>
<DOCNO> 193736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sondun37.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Felluce'de ABD karşıtlığını intikam isteği besliyor 
</HEADLINE>
<TEXT>

     Irak'taki Amerikan karşıtlığının merkezi olan Felluce'de, makineli tüfekli Amerikan askerleri, kendilerine yönelecek yeni saldırıları önleme umuduyla, dar sokaklarda devrik Devlet Başkanı Saddam Hüseyin'in taraftarlarını arıyor. 
     Bağdat'ın 50 kilometre batısındaki Felluce şehrinde yaşayanlar ise işgal güçlerine roketlerle saldıranların, ölen yakınlarının öcünü almak isteyen sıradan taksi sürücüleri, işçiler ve serbest meslek sahipleri olduğunu söylüyor. 
     Reuter ajansının bölgedeki izlenimlerine göre, yüksek teknoloji ürünü silahlarla donanmış ABD askerleri, kendilerine yönelik ölümcül saldırıların birçoğunun yaşandığı ara sokaklarda hüküm süren ''feodal intikam yasalarını'' gözden kaçırıyor. 
     Felluce'li Muthanna Salih, ''Eğer Felluce'de yaşayan insanların Amerikan askerlerinden neden bu kadar nefret ettiğini bilmek istiyorsanız, buna bakın'' diyerek, sargıların altındaki kesilmiş bacağını gösteriyor. 
     ''Amerikan askerleri ateş etmeye başladığında evimdeydim. Ben bacağımı kaybettim, kardeşimi öldürdüler. Beni 8 çocuğumla işsiz bıraktılar'' diyen Salih'in evinin yakınında Nisan ayında yapılan protesto gösterilerinde, ABD askerlerinin ateş açması üzerine 16 kişi hayatını kaybetmişti. 
     Amerikan askerlerinin açtığı ateşle tek bacağını kaybeden Salih, 4 çocuğunun yanında şunları söylüyor 
     ''Amerikalı bir general evime gelip özür diledi. Bana büyük sözler verdi, ama yalan söyledi. Bütün verdikleri sadece 500 dolar.'' O zamandan beri, Felluce'deki aşiretlerin intikam saldırılarına hedef olan Amerikan askerleri, Saddam yanlısı olduğundan şüphelendikleri kişileri öldürerek, intikam almak için yıllarını harcayabilecek aşiretlerin öfkelerini üzerlerine çekiyor. 
     Polis Haytam Abdülvahap, Amerikalıların araçları yol üzerinde bir bombaya çarptıktan sonra, sorumluları yakalamak yerine etrafta bulunan herkese ateş açtığını belirtti ve ''Felluce'nin kaynamasının nedeni bu'' dedi. 
     Felluce'de, saldırılar nedeniyle sürekli Saddam Hüseyin'in Baas Partisi'ni destekleyenleri ya da yabancı köktendinci militanları suçlayan Washington'daki politikacıların, asla dile getirmedikleri bir kısır döngü yaşanıyor. 
     Arka planda kalan Felluce halkı ise akan kanların nedenini, basit cümlelerle açıklıyor. 
     
     ''SALDIRILARIN SADDAM İLE İLGİSİ YOK'' 
     Amerikalıların masum insanları öldürdüğünü söyleyen Ebu Taha, ''Bir Amerikalı görürsem, onu mutlaka öldürmeye çalışırım'' diyor. 
     Felluce'nin yakınında Pazar günü düşürülen Chinook helikopterinde, 15 Amerikan askeri hayatını kaybetmiş, savaşın bittiği Mayıs ayından beri öldürülen asker sayısı 138'e yükselmişti. 
     Askerlere yönelik saldırıların büyük bölümü, 300 bin nüfuslu Felluce'nin de içinde bulunduğu, Saddam Hüseyin'in eski iktidar merkezi ''Sünni üçgeni''nde meydana geldi. 
     Felluce halkı, Saddam Hüseyin ile ilişkilerinin takdirden değil, korkudan kaynaklandığını söylüyor. 
     Muhafazakar Müslümanların yaşadığı Felluce'de halk, bölgedeki düzinelerce aşiretin, ABD askerlerini ve düşmanlarını hor gören yaşlı üyelerine saygı duyuyor. Halk, sadece sivillerin öldürülmesine değil, Amerikan askerlerinin küçük düşürücü ev aramaları yapmasına, eşyalarını kırmasına, kadınlarla erkeklerin üstünü aramasına ve değerli eşyalarını çalmasına da öfkeleniyor. 
     Bir dükkanda çalışan Hamid Kasım, ''Saddam yanlıları çok kötüydü, ama bizi hiç bu şekilde küçük düşürmediler. Biz bir aşiret toplumuyuz, sıcak kanlıyız. Ne olacağını sanıyordunuz ki '' diye soruyor. 
     
</TEXT>
</DOC>
