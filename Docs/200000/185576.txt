<DOC>
<DOCNO> 185576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sonspo02.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakemlere atletik sınav... Barajı aşamayana 2 ay görev yok 
</HEADLINE>
<TEXT>

     Adana'da, bölge futbol hakemlerinin atletik sınavlarının 7 Ekim Salı günü yapılacağı bildirildi. 
     Futbol Federasyonu Merkez Hakem Kurulu MHK üyesi Mahmut Çetiner, Yüreğir İlçesi'nde bulunan Atletizm Pisti'nde yapılacak sınavlara Adana, Mersin, Gaziantep, Kilis, Osmaniye ve Hatay bölgelerinden toplam 79 klasman hakeminin katılacağını söyledi. 
     Eğitime büyük önem verdiklerini hatırlatan Çetiner, şunları kaydetti 
     ''Hakemleri gençleştirdik. Özellikle üniversite mezunu ve yabancı dil bilen hakemler üzerinde duruyoruz. Klasman hakemlerini 2 ayda bir atletik sınavlara tabi tutuyoruz. Baraj olarak belirlenen, 50 metreyi 7 saniye 50 salise, 200 metreyi 32 saniye ve 2800 metreyi 12 dakikanın altında koşamayan hakemlere 2 ay görev vermeyeceğiz. Bu nedenle tüm hakemlerin futbolcular gibi sürekli antrenman yaparak, sağlık, beslenme ve diğer konularda kendilerini hazır tutmaları gerekiyor.'' 
     
</TEXT>
</DOC>
