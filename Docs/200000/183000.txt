<DOC>
<DOCNO> 183000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sontur29.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta freni patlayan çekici yayayı ezip öldürdü 
</HEADLINE>
<TEXT>

     Beşiktaş'ta, freni patlayan çekicinin kaldırımda çarptığı yaya öldü. 
     Mehmet Çağlar yönetimindeki özel bir otomobil şirketine ait 34 AB 1598 plakalı çekicinin freni, Barbaros Bulvarı'nı inerken patladı. 
     Durumu farkeden Çağlar, Sait Çiftçi Polikliniği önünde sağa yanaşmak için hamle yapınca, Ömer Ayhan idaresindeki 34 TFJ 68 ve Bayram Uğur'un kullandığı 34 TKH 01 plakalı ticari otomobillere çarparak hasar verdi. 
     Ardından kaldırıma çıkarak burada bekleyen Ayten Ergen'e 59 çarpan çekici, bir sinyalizasyon direğine de çarptıktan sonra Garanti Bankası'nın otomatik para çekme makinesine vurarak durdu. 
     Poliklinikten ilaç aldıktan sonra bir yakınının otomobille kendisini alması için kaldırımda beklediği belirtilen Ergen, ağır yaralı halde Şişli Etfal Eğitim ve Araştırma Hastanesi'ne kaldırıldı. Ergen, burada yapılan tüm müdahalelere rağmen kurtarılamadı. 
     Çarptığı 2 otomobil ile sinyalizasyon direği ve bankanın otomatik para çekme makinesinde de hasara neden olan çekicinin sürücüsü Çağlar, polis tarafından gözaltına alınarak hakkında yasal işlem başlatıldı. 
     
</TEXT>
</DOC>
