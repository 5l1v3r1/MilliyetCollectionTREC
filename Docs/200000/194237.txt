<DOC>
<DOCNO> 194237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/son/sonspo06.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Gençlerbirliği maçına hazır... 
</HEADLINE>
<TEXT>

     Yenilgisiz lig lideri Beşiktaş, Gençlerbirliği ile yarın yapacağı Birinci Süper Futbol Ligi maçının hazırlıklarını tamamladı. 
     Siyah-beyazlıların, teknik direktör Mircea Lucescu yönetiminde, BJK Nevzat Demir Tesisleri'nde basına kapalı olarak gerçekleştirdikleri idmanda, taktik ağırlıklı bir çalışma yaptıkları öğrenildi. 
     Beşiktaş kafilesi, akşam üzeri uçakla Ankara'ya gidecek. 
     
     3 EKSİK 
     Beşiktaş'ta, sakatlıkları süren Sergen Yalçın, Kaan Dobra ve Ahmet Dursun'un Ankara'ya götürülmeyecekleri bildirildi. 
     Kulüp doktoru Ayhan Optur, 3 futbolcunun da forma giyecek durumda olmadıklarını, bu nedenle de kafileye dahil edilmediklerini söyledi. Dr.Optur, takımda başka sakat futbolcularının bulunmadığını sözlerine ekledi. 
     
     TÜMER VE OKAN'A GÖREV 
     Teknik direktör Lucescu'nun, Gençlerbirliği karşısında sakatlıkları bulunan Sergen Yalçın'ın yerine Tümer Metin, Kaan Dobra'nın yerine de sağ kanatta Okan Koç'u görevlendireceği öğrenildi. 
     Beşiktaş'ın, Ankara 19 Mayıs Stadı'nda saat 17.45'ta başlayacak ve Erol Ersoy'un yöneteceği Digitürk LİG TV'den naklen yayınlanacak maça şu muhtemel 11 ile çıkması bekleniyor 
     Cordoba, Zago, Ronaldo, Emre Ahmet Yıldırım , Okan, Tayfur, Giunti, Pancu, İbrahim, Tümer ve İlhan. 
     
     ZAGO VE EMRE, SARI KART CEZASI SINIRINDA 
     Siyah-beyazlılarda 3'er sarı kartları bulunan Carlos Antonio Zago ve Emre Aşık, Gençlerbirliği karşısında sarı kart görmeleri durumunda cezalı duruma düşecek. 
     2 futbolcu da cezalı duruma düşerlerse 13. haftadaki Konyaspor maçında görev alamayacak. 
     
</TEXT>
</DOC>
