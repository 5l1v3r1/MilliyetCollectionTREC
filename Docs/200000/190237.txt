<DOC>
<DOCNO> 190237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sontur12.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'den TÜBİTAK tasarısı için Ak Parti'ye tepki... 
</HEADLINE>
<TEXT>

     CHP Grup Başkanvekili Haluk Koç, AK Parti'nin TÜBİTAK Yasa Tasarısı ile kurumu siyasallaştırmayı amaçladığını bildirerek, ''Hukuka uymak yerine hukuku kendilerine uydurmaya çalışıyorlar'' dedi. 
     CHP Grup Başkanvekili Koç, Parlamento'da düzenlediği basın toplantısında, TÜBİTAK başkanlarının dünya ilkeleri çerçevesinde belirlenen bir sistemle 1963 yılından bu yana seçimle göreve geldiklerini anımsattı. Bu sistemin tüm tartışmalardan uzak olduğunu kaydeden Koç, ''AKP yine aklın yoluyla çelişti. Hukuka uymak yerine hukuku kendilerine uydurmaya çalışıyorlar. Ampul kadrolarını TÜBİTAK'a takarak kurumu medreseleştirmeyi amaçlıyorlar'' diye konuştu. 
     Koç, tasarıya gerekçe olarak ''Karar yeter sayısı kalmamasının'' gösterilmesinin de Meclis'le, halkla alay etmek anlamına geldiğini söyledi. Başbakan Recep Tayyip Erdoğan'ın, Bilim Kurulu'nun Mayıs ayında başkan olarak belirlediği Namık Kemal Pak'ı onaya sunmaması nedeniyle karar yeter sayısının kalmadığını bildiren Koç, ''Türkiye'nin en önemli bilim adamlarından olan Sayın Pak mı bu göreve layık değil Herhalde Başbakan'ın vücut diliyle konuşmama hatası var'' diye konuştu. Koç, Başbakan Erdoğan'ı ''Demokrat ilan edenlerin'' yaşananları görmezden geldiğini de ifade ettiği açıklamasında, ''Demokrasi oyunu devam ediyor'' dedi. 
     
     ''ESKİ BİR ASKER OLARAK...'' 
     Açıklamasını ''CHP Grup Başkanvekili'' sıfatıyla yaptığını vurgulayan Koç, ''Açıklamama eski bir asker, emekli asteğmen sıfatıyla yaparsam belki daha kolay geri adım atarlar. Hükümet sivil muhalefetin de sesini dinlemeli'' dedi. Koç, sorular üzerine, ''asker kökeninin normal askerlik görevini yapmaktan ibaret'' olduğunu belirtti. 
     
     ''80 YAŞINDA YÖNETİM KURULU ÜYESİ'' 
     Koç, basın toplantısında, Hükümet'in ''Gençlere yer açmak'' iddiasıyla 65 yaşında emeklilik yasası hazırladığını, ancak bir icraatıyla ''Suçüstü'' yakalandığını söyledi. Hükümet'in amacının kadrolaşmayı kolaylaştırmak olduğunu ifade eden Koç, ''BOTAŞ Genel Müdürü Mehmet Takiddin Bilgiç'in Danışmanı Levent Akkoyunlu'nun babası 80 yaşındaki Müfit Akkoyunlu 3 bin dolar maaşla kuruma yönetim kurulu üyesi olarak atandı'' dedi. 
     
     CUMKHURİYET RESEPSİYONU DAVETİYELERİ 
     Gazetecilerin, Cumhurbaşkanı Ahmet Necdet Sezer'in Cumhuriyet Bayramı Resepsiyonu için farklı davetiye göndermesine ilişkin sorularına Koç, ''Ben bana gönderilen davetiyenin gereğini yaparım'' yanıtını verdi. Koç, ısrarlı sorular üzerine bunun muhatabının Cumhurbaşkanlığı olduğunu belirterek, ''Bu tartışmaların içine girmek istemiyoruz. Bir tespitte bulunulmuş ve böyle bir uygulamaya gidilmiş'' dedi. 
     Koç, basın toplantısında Irak krizi konusunda parti yetkilileri ile milletvekillerinin yaptıkları konuşmaların yer aldığı ''CHP'nin Irak Günlüğü'' isimli bir kitabı da gazetecilere dağıttı. 
     
</TEXT>
</DOC>
