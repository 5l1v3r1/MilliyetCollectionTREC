<DOC>
<DOCNO> 195623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/ekonomi/eko05.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi istihdam yaratamıyor 
</HEADLINE>
<TEXT>

   İşsizlik oranı yüzde 9.4'e geriledi ama sanayideki istihdam oranı azaldı, eğitimli genç işsizlerin oranı da yükseldi 
   EKONOMİ SERVİSİ 
   
   Ekonomideki büyüme eğilimiyle birlikte işsizlik oranında da azalma başladı. Ancak gençler arasındaki işsizlik oranı ve sanayideki istihdam kaybı dikkat çekiyor. Devlet İstatistik Enstitüsü, temmuz - eylül aylarını kapsayan bu yılın üçüncü üç aylık dönemine ilişkin Hanehalkı İşgücü Anketi sonuçlarını açıkladı. 
   Buna göre geçen yılın aynı döneminde yüzde 9.6 olan işsizlik oranı, istihdam edilenlerin sayısındaki azalmaya rağmen, işgücüne katılma oranının yüzde 52.4'ten yüzde 50.5'e düşmesi nedeniyle yüzde 9.4'e indi. 
   
   Gençlerin üçte biri işsiz 
   Eksik istihdamdakilerin oranı ise yüzde 5'ten yüzde 4.6'ya indi. Ancak özellikle eğitimli gençler arasındaki işsizlik artıyor. Türkiye'deki lise ve daha yüksek eğitimli gençlerin yüzde 31.8'i işsiz. Eğitimli genç işsizlerin oranı geçen yılın üçüncü çeyreğine göre yüzde 30.7'den yüzde 31.8'e çıktı. Eğitimli gençler arasında erkeklerdeki işsizlik oranı yüzde 27.5'ten, yüzde 29.3'e, kadınlarda yüzde 36.2'den, yüzde 36.4'e çıktı. 
   Bu yıl üçüncü çeyrekte istihdam edilenlerin yüzde 28.7'sini 6 milyon 439 bin kadınlar oluşturdu. Kadın istihdamı geçen yılın aynı dönemine göre yüzde 6.6 454 bin kişi azaldı. 
   Toplam istihdamda kamunun payı ise yüzde 13.8'den, yüzde 13.5'e geriledi. Hizmetler sektörünün payı yüzde 39.5'den yüzde 40.3'e yükselirken, tarımın payı yüzde 38.1'den yüzde 37.4'e, sanayinin payı yüzde 17.5'den yüzde 17.3'e düştü. İnşaat sektörünün payı yüzde 4.9'da kaldı. 
   
   
</TEXT>
</DOC>
