<DOC>
<DOCNO> 166289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/siyaset/siy06.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizmi Irak'taki askerler mi patlatacak 
</HEADLINE>
<TEXT>

     Büyükelçi Uğur Ziyal, 15 - 19 Haziran tarihlerinde Washington'a yaptığı ziyaret sırasında bir araya geldiği yetkililere, Türkiye'nin Irak'ta şimdiye kadar neler yaptığının yer aldığı ve bundan sonra yapılabileceklerle ilgili önerileri içeren bir paket iletmişti. 
     Pakette, belli başlı öneriler arasında insani yardım, ikinci bir sınır kapısının açılması, hastaneler kurulması, Irak Dışişleri Bakanlığı'nın yeni bilgisayar sisteminin kurulması, sağlık ve haberleşme alanında yardım, Türk müteahhitlik hizmetleri, bugüne kadar yapılan helikopter yakıt yardımının devamı, Bağdat'a uçuşların başlaması, bankacılık sektöründe yardım, itfaiye, polis ve askeri eğitim, üniversitelerarası işbirliği bulunuyordu. 
     Pakette bulunan ve gözden kaçan bir öneri ise Türk turizminin Irak'ta görev yapan askerler tarafından patlatılmasıydı. Öneride, Irak'taki koalisyon kuvvetlerinde görev yapan Amerikalı askerlerin eşleriyle birlikte Türkiye'de tatil yapma olanaklarının sağlanması isteniyordu. 
     
     

</TEXT>
</DOC>
