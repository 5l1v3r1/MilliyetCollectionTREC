<DOC>
<DOCNO> 199333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sontur06.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sandık seçmen listeleri bugün askıya çıktı... 
</HEADLINE>
<TEXT>

     Sandık seçmen listeleri, 28 Mart 2004 tarihinde yapılacak mahalli idareler seçimleri için güncelleştirilmek üzere bu sabah askıya çıkarıldı. Listeler, 35 gün süreyle askıda kalacak. 
     Sandık seçmen listeleri, saat 08.00 itibariyle muhtarlık bölgeleri esas alınarak mahalle veya köylerde halkın kolaylıkla görüp okuyabileceği yerlerde askıya çıkarıldı. 
     Taksirli suçlardan hükümlü ve tutuklu sandık seçmen listeleri de ceza infaz kurumları ve tutukevi idarelerince koğuşlarda askıya çıkarıldı. 
     Yüksek Seçim Kurulu YSK , yeni seçmen sıfatını kazananlar ile ikametgahlarını değiştiren seçmenlerin seçmen listelerine yazılabilmelerini sağlamak amacıyla askı süresini uzun tuttu. 
     Askıya çıkarılan sandık seçmen listeleri, 5 Ocak 2004 Pazartesi günü saat 17.00'de indirilecek. 
     
     LİSTELERE KİMLER YAZILABİLECEK 
     YSK'nın belirlediği esaslara göre, askı süresince -3 Kasım Milletvekili Genel Seçimi sonucunda elde edilen seçmen kütüklerinden oluşturulan sandık seçmen listelerine veya daha sonra yapılan seçimlerde güncelleştirilen listelere herhangi bir sebeple yazılmayanlar, -28 Mart 1986 tarihinde ve ondan önce doğanlar, -Başka bir sandık seçmen listesinde yazılı olup da sürekli oturmak amacıyla listenin askıya çıkarıldığı seçim muhtarlık bölgesine gelenler, -Sandık seçmen listesinde veya tutuklu seçmen listesinde kendisine ait bilgilerde yanlışlık veya eksiklik bulunanlar, -Taksirli suçlardan hükümlü veya tutuklu olduğu halde seçmen listesini yazılmamış bulunanlar, -Askerlikten terhis olup da seçmen kütüğünde kaydı bulunmayanlar seçmen yazılmak için bizzat başvuracaklar. 
     Başvurularda, durumu açıklayan belgelerin ibrazı zorunlu olacak. 
     Bu arada, kısıtlı veya kamu hizmetlerinden yasaklı olanlar, silah altında bulunan erler, onbaşılar, kıta çavuşları ile askeri öğrenciler izinli olsalar bile listelere yazılamayacaklar. 
     Sandık seçmen listelerine askı süresi içinde itiraz edilebilecek. 
     İtirazlar en geç 7 Ocak 2004 Çarşamba günü karara bağlanacak. Kesinleşen listeler üzerinde hiçbir değişiklik yapılmayacak. 
     
     İKAMETGAHLARINI DEĞİŞTİRENLERİN YAZIMI 
     Daha önceki seçimlerde kullanılan sandık seçmen listelerinin kesinleşmesinden sonra ikametgahını aynı ilçe içinde başka muhtarlık bölgesine nakledilenler ile bir ilçeden diğer bir ilçeye nakledenler, askı süresi içinde yeni ikametgahlarını belirten belgeyle birlikte bizzat ilçe seçim kurulu başkanına başvurdukları takdirde gerekli işlemler yapılacak. 
     
     TAŞIMA SEÇMENE ÖNLEM 
     Sandık seçmen listeleri kesinleştikten sonra gelen ''Silme formları'' hemen işlenecek. Yeni seçmen listeleri çoğaltılmış ise ''Nakil'' olarak işlenecek. Bu seçmen için seçmen bilgi kağıdı yazılmayacak ve oy kullandırılmayacak. 
     Bilgisayar destekli merkezi seçmen kütüğüne sonradan dahil edilen İstanbul, İzmir, Kocaeli ve Manisa'nın ilçeleri içinde adres değişikliği nedeni ile sandık seçmen listesine ilave edilen seçmenler eski adreslerinin bulunduğu sandık seçmen listesindeki kayıtları bulunarak isimlerini hizasına ''İç Nakil, Oy Kullanamaz'' ibaresi yazılacak. Ölüm, nakil ve itiraz gibi nedenlerle silinmesine karar verilen seçmenler sandık seçmen listelerinde bulunarak isimlerinin hizalarına silme nedenleri ile birlikte ''Oy kullanamaz'' ifadesi yazılacak. 
     İlçe seçim kurulu başkanlıkları kesinleşen listelere göre ilçenin toplam ve kesin seçmen sayısı ile sandık sayısını en geç 25 Ocak 2004 tarihine kadar YSK'ya bildirecek. Listelerin çoğaltılması ise 27 Şubat 2004 akşamına kadar bitirilecek. 
     En geç 8 Mart 2004 akşamına kadar hazırlanacak olan seçmen bilgi kağıtlarının dağıtımı en geç 20 Mart 2004 tarihini akşamına kadar bitirilecek. 
     Bu tarihe kadar herhangi bir nedenle dağıtılamayan seçmen bilgi kağıtları ilçe seçim kurulu başkanına iade edilecek. Alınmayan seçmen bilgi kağıtları oy verme gününde sahipleri tarafından istenildiğinde verilmek üzere sandık kurulu başkanına teslim edilecek. 
     
</TEXT>
</DOC>
