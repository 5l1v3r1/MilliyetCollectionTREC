<DOC>
<DOCNO> 173404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/siyaset/siy07.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevinde işkence iddiası 
</HEADLINE>
<TEXT>

   YALÇIN ATA 

   
   Aydın E Tipi Cezaevi'nde tecavüz suçundan tutuklu A.D'nin dayak sonucu felç olduğu iddia edildi. Cezaevindeki çocuk tutuklulara işkence yapıldığı iddiası, İHD Aydın Şubesi'ne 15 Temmuz'da verilen dilekçeyle gündeme geldi. İddiaya göre, cezaevinin 4. koğuşunda yatan A.D.'nin 15 işkence sonucu felç olduğu öne sürüldü. İzmir Atatürk Eğitim ve Araştırma Hastanesi'nde yatan A.D'nin felç olmasının mikrobik rahatsızlıktan kaynaklandığına ilişkin doktor raporu bulunmasına karşılık A.D.'nin babası Ahmet D., oğlunun vücudunda dayak izlerine rastladığını savundu. İddialar üzerine harekete geçen TBMM İnsan Hakları İnceleme Komisyonu'nun AKP'li üyeleri Faruk Ünsal ve Cavit Torun, A.D.'yi hastanede dinledi. A.D., komisyon üyelerine arkadaşları ile top oynarken camı kırdıklarını, bunun üzerine gardiyanların kendilerini dövdüğünü ve yediği dayak nedeniyle felç geçirdiğini söyledi. Cezaevinde de inceleme yapan Torun, "A.D.'nin dayak nedeniyle felç olmadığı kanısındayız. Ancak Aydın Cezaevi'nde kötü muamele yapıldığı iddialarının doğru olduğunu düşünüyoruz" dedi. 
   
   
</TEXT>
</DOC>
