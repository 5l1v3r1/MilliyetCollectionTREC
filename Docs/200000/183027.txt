<DOC>
<DOCNO> 183027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/guncel/agun.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuklar okumayı bu kitaptan mı öğrenecek 
</HEADLINE>
<TEXT>

   Birinci sınıf Hayat Bilgisi ve Türkçe kitaplarında imla hataları dikkat çekiyor. Özel isimler küçük harfle başlıyor, kesme işaretleri unutulmuş 
      ÜMRAN AVCI 

   
   İlköğretim öğrencilerine bu yıl ücretsiz dağıtılan ders kitaplarında birçok imla hatası göze çarpıyor. Özel isimlere eklenen takılar zaman zaman kesme işaretiyle ayrılmazken, cins isimler de özel isim muamelesi görüp büyük harfle başlıyor, ekler kesme işaretiyle ayrılıyor. 1. sınıf Hayat Bilgisi ve Türkçe ders kitaplarında dikkat çeken hatalardan bazıları şöyle n "Atatürk'ün annesi Zübeyde Hanımdır", "Babası Ali Rıza Efendidir" cümlelerindeki özel isimler, "Zübeyde Hanım'dır, babası da Ali Rıza Efendi'dir" şeklinde olmalıydı. Hayat Bilgisi sf 54 
   
   NO YERİNE NU 
   Adres tarifi verilirken numara kelimesi "nu" şeklinde kısaltılmış. Doğrusu "no" olmalıydı. Hayat Bilgisi sf 79 "Gece Güneş'i göremeyiz" cümlesinin doğrusu "Gece güneşi göremeyiz" olmalıydı. Hayat Bilgisi sf 117 Günlük kullanım diline "eczane" olarak yerleşen kelime, kitapta "eczahane" olarak yazılmış. Hayat Bilgisi sf 142 "Uluslararası" kelimesi bileşik yazılması gerekirken "uluslar arası" şeklinde yazılmış. Hayat Bilgisi sf 157 "29 Ekimi" diye verilen özel tarih "29 Ekim'i" şeklinde yazılmalıydı. Türkçe sf 36 
   
   ÖZEL Mİ, CİNS Mİ 
   "Lahana" kelimesindeki ilk "a" harfinin üzerine inceltme işareti konulmuş. Bu kelime için inceltme işareti gereksiz. Türkçe sf 95 "Nasrettin Hocanın" ifadesi "Nasrettin Hoca'nın" şeklinde olmalıydı. Türkçe sf 98 Ayrıca "kurtuluş savaşı" yazılırken iki başlangıç harfi de büyük yazılmalı ve "Kurtuluş Savaşı" şeklinde olmalıydı. Türkçe sf 128 
   
   Kitaptaki Türk ailesi tipi değişti...    Nineler makyajlandı       Ders kitaplarında göze çarpan olumlu değişiklik ise karakterlerin, modern Türkiye'ye uygun olması. Örneğin bugüne kadar ev kadınlığı görevini üstlenen anneye iş kadınlığı rolü biçiliyor. Kitapta annenin ailenin gelirine katkıda bulunduğu belirtilirken ev hayatında iş bölümü olduğu vurgulanıyor. 
   
   BAŞÖRTÜSÜ YOK 
   Geçtiğimiz aylarda ortaya atılan "Sarışın Türk olmaz" tezi de kitaplardaki sarışın anne, baba, akraba, öğrenci modelleriyle çürütülüyor. 
   Bir başka göze çarpan değişiklik de başı kapalı ve bastonlu büyükannelerin yerini bakımlı, saçı açık, az da olsa makyaj yapmış olanlara bırakması. Dedeler de tıraşlı, modern kıyafetler içinde görünüyor. "Kurtuluş Savaşı" konularında bugüne kadar cephane taşıyan, başı örtülü, zorluklardan neredeyse kamburu çıkmış fedak r Türk kadını tipi yerine de saçı açık genç kız figürleri kullanılmış. 
   
   
</TEXT>
</DOC>
