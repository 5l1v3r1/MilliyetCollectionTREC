<DOC>
<DOCNO> 199803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sonspo18.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'de umduğunu bulamayanlar... 
</HEADLINE>
<TEXT>

     Fenerbahçe'ye transfer olarak spor yaşamında yeni bir dönemi başlatmak isteyen birçok futbolcu, düş kırıklıklarıyla karşı karşıya. 
     Sarı-lacivertli ekibin geçen sezon transfer ettiği İsmail Güldüren ile bu sezon takıma dahil edilen Alper, Servet ve Mahmut'un forma özlemi büyük. Fenerbahçe'ye gelmeden önce takımlarının vazgeçilmez isimleri olan bu oyuncular, ancak sakat ve cezalı oyuncuların boşluğunda kadroda yer bulabiliyor. 
     Mustafa Denizli ve Oğuz Çetin dönemlerinin önemli isimleri arasında yer alan Hakan Bayraktar ve Erhan Albayrak, Daum ile tam bir düş kırıklığı yaşadı. 
     Geride kalan 3 sezonda 70 lig maçında sarı-lacivertli formayı taşıyan Ali Güneş ise, Christoph Daum yönetimindeki Fenerbahçe'de yedek kalmaktan kurtulamadı. 
     
     İSMAİL, 1 MAÇTA OYNADI 

     İsmail Güldüren, geçen sezonun başında Gençlerbirliği'nden transfer edildi. 
     Savunmanın solunda görev yapan Ümit Milli Takım futbolcusu, transferinin ardından sakatlığı nedeniyle ameliyat olduktan sonra yeniden sahalara dönmek için çok çaba harcadı. Geçen sezon 2 hazırlık maçı dışında sarı-lacivertli formayı giyemeyen İsmail, bu sezon yalnızca 1 maçta görev aldı. 
     İsmail, 2001-2002 sezonunda Gençlerbirliği formasıyla 28, 2000-2001 sezonunda ise 30 lig maçına çıkmıştı. 
     
     ALPER, 18'E ZOR GİRİYOR 

     Teknik direktör Christoph Daum'un isteği doğrultusunda Gaziantepspor'dan sezon sonuna dek kiralanan Alper Akıcı, maçlarda 18 kişilik kadrolara dahi zor giriyor. 
     Eski takımında geçen sezon 28 lig maçında forma giyen savunma oyuncusu, Fenerbahçe'de 14 haftada yalnızca Elazığspor maçında 5 ve Diyarbakırspor maçında da 2 dakika oynadı. 
     
     SERVET 

     Galatasaray'ın da talip olduğu bilinen ve ilk transfer döneminin son günü kadroya dahil edilen Servet Çetin de ikinci planda kalan yıldızlar arasında. 
     Kartalspor'da parlayan, 2001-2002 sezonunda Göztepe'de, geçen sezon da Denizlispor'da toplam 62 lig maçına çıkan Ümit Milli Takım oyuncusu, transferinden önce bu sezon 4 maçta Denizlispor formasını giydi. 
     Servet, sarı-lacivertli formayla sonradan oyuna dahil olduğu Gençlerbirliği maçında 5, Konyaspor maçında da 8 dakika görev yaptı. Samsunspor maçında Daum'un süpriz kadro değişikliği ile 11 kişilik kadroda yer bulan Servet, 57. dakikada gördüğü kırmızı kartla 2 maç ceza aldı. 
     
     MAHMUT 11'İ ZORLUYOR 

     Fenerbahçe formasını giydiği ilk resmi müsabaka olan Trabzonspor maçında sergilediği başarılı performansla dikkati çeken Mahmut Hanefi, bu maçın ardından Elazığspor ve Diyarbakırspor maçlarında da yer bulduğu 11 kişilik kadroya 10 haftadır giremiyor. 
     Sarı-lacivertli takımda maç kadrolarında genelde yedekler arasında yer alan Mahmut Hanefi, 2001-2002 sezonu ve geçen sezon formasını giydiği Sakaryaspor'da toplam 63 lig maçına çıktı. 
     
     HAKAN VE ERHAN, DAUM'UN GÖZÜNE GİREMEDİ 

     Teknik direktör Mustafa Denizli ve teknik sorumlu Oğuz Çetin döneminin önemli isimleri arasında yer alan Hakan Bayraktar ve Erhan Albayrak, Christoph Daum döneminde tam bir düş kırıklığı yaşadı. 
     2001-2002 sezonunda teknik direktör Denizli'nin isteği doğrultusunda transferi için yoğun çaba sarfedilen Hakan Bayraktar, aynı sezon 24 lig maçına çıktı. Geçen sezon 26 lig maçında sarı-lacivertli formayı taşıyan orta alan oyuncusu, takımın huzurunu bozduğu gerekçesiyle Samsunspor maçı öncesi kadro dışı bırakıldı. Hakan bu sezon yalnızca ligin ilk maçında forma giydi. 
     Fenerbahçe için kötü geçen 2002-2003 sezonunun devre arasında Almanya'nın DSC Arminia Bielefeld takımından transfer edilen Erhan Albayrak, bu sezon yalnızca ilk hafta maçında forma giydi. 
     Geçen sezon ligin ikinci yarısında 12 lig maçında görev alan Erhan, 13 haftadır kendisine şans verilmesini bekliyor. 
     2001-2002 sezonunda DSC Arminia Bielefeld ile Almanya'da 2. ligden 1. lige çıkma heyecanı yaşayan Erhan, geçen sezon Almanya'da forma giydiği yarım sezonda 16 maçta görev aldı. 
     
     ALİ GÜNEŞ ''KAYBOLDU'' 

     Takımda 4. sezonunu yaşayan Ali Güneş, Daum'un Fenerbahçe'sinde yedeklikten kurtulamıyor. 
     Bu sezon yalnızca Beşiktaş maçında 11 kişilik maç kadrosunda yer alan Ali, Konyaspor maçında da son 3 dakika forma giyme şansı bulmuştu. 
     Fatih'in rahatsızlığı nedeniyle Beşiktaş maçında kadroda yer bulan Ali'nin, Ankaragücü maçında da görev alması bekleniyor. 
     Fenerbahçe'nin en son şampiyonluk yaşadığı 2000-2001 sezonunda transfer edilen sağ kanat oyuncusu, aynı sezon 27, 2001-2002 sezonunda 20 ve geçen sezon da 23 lig maçında olmak üzere toplam 70 lig maçında forma giydi. 
     Ali, Fenerbahçe'ye gelmeden önce Almanya'da 4 sezon Freiburg formasını taşıdı. 
     
</TEXT>
</DOC>
