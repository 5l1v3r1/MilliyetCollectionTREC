<DOC>
<DOCNO> 182886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sondun34.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basınından Ege'de sivil hava trafiği anlaşmasına tepki 
</HEADLINE>
<TEXT>

     Yunanistan hükümeti sözcüsü Hristos Protopapas, Türkiye ile Yunanistan arasında imzalanan Ege'de sivil hava trafiğini düzenlemeye yönelik anlaşmanın, Yunanistan'ın ulusal çıkarlarını güvence altına aldığını söyledi. 
     Protopapas, yaptığı basın toplantısında, anlaşmanın hava trafiği kapasitesini artırdığını, daha çağdaş bir düzenleme sağladığını ve Yunan adaları arasındaki hava ulaşımını kolaylaştırdığını belirtti. 
     Anlaşmanın Ege'deki sivil hava trafiğini düzenlediğini ve askeri faaliyetlerle hiçbir bağlantısı bulunmadığını kaydeden Protopapas, bu konunun Türkiye ile Yunanistan arasında yürütülen diğer görüşmelerle de ilişkisi olmadığını belirtti. 
     Protopapas, Türkiye'nin 25 Aralık'ta yürürlüğe girecek bu anlaşmayı imzalamasının olumlu bir gelişme olduğunu da kaydetti. 
     
     YUNAN BASINI 
     Bu arada, Yunan basını, imzalanan sivil hava trafiği anlaşmasının Türkiye'nin ''Ege göklerinde de gri bölge yaratmaya çalıştığını kanıtladığını'' öne sürdü. 
     Atina'nın anlaşmaya ilişkin bir açıklama yapmadığına ve konunun Türk basınından öğrenildiğine dikkati çeken gazeteler, Ankara'nın olimpiyatlar bahanesiyle ''Atina FIR hattının kontrolunu sağladığı için sevinç çığlıkları attığını'' savundular. 
     Yunanistan'ın sessizce geri adım atarak Türkiye ile 5 hava koridoru üzerinde anlaşma sağladığını kaydeden Yunan basını, bu hava koridorlarının ikisinin Türkiye'nin Limni adası bölgesinde askeri faaliyette bulunmasına izin verdiğini iddia etti. 
     
</TEXT>
</DOC>
