<DOC>
<DOCNO> 178710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/soneko26.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
FIAT'ın çevreci motoru Eylül'de Türkiye'de... 
</HEADLINE>
<TEXT>

     Fiat'ın, dizel pazarı için ürettiği çevre dostu 1.3 Multijet 16 v motor, Türkiye'de ilk olarak Eylül ortalarında devreye girecek Punto araçlara takılacak. 
     Fiat Auto ve General Motor GM Powertrain ortak girişimiyle Bologno'da üretilen multijet teknolojisinin son ürünü olan motor, diğer motorlarla karşılaştırıldığında egzozundan çıkan gazın kirlilik oranının azlığıyla dikkat çekiyor. 
     4 silindirli, 70 beygir gücünde olan ve 100 kilometrede 4.9 litre yakıt tüketen motor, tüm aksesuarlarıyla birlikte 130 kilogram ağırlığında ve büyük bir motorun sahip olduğu tüm faydaları sunuyor. Motorun 250 bin kilometreye kadar bakıma ihtiyacı bulunmuyor. 
     Fiat'ın yeni motoru, Tofaş Ticari Grup Direktörü Müfit Ataseven ve Araştırma Geliştirme Bölümü Müdürü Orhan Alankuş tarafından düzenlenen bir toplantıyla tanıtıldı. 
     Ataseven, konuşmasında, Tofaş olarak ilk amaçlarının ürün gamlarını geliştirmek olduğunu belirterek, ürün gamının yıl sonuna kadar yavaş yavaş multijet motorla donatılacağını söyledi. 
     Ataseven, şöyle konuştu 
     ''Eylül ortalarında Punto devreye girecek. Punto'nun üzerinde multijet motoru bulunacak. Ama bizim için mevcut pazarın geliştirilmesi bakımından ilk gelişme Albea ile ortaya çıkacak ve Ekim ayında da Albea, multijetle tanışacak. Daha sonra Palio ve Doblo da multijetle donanacak. Yani kaç zamandır eksikliğini duyduğumuz ve üstünlüğünü müşterilerimizle paylaşmak istediğimiz bir silahımız bugünden itibaren ürünlerin programı çerçevesinde devreye girmiş olacak.'' Tofaş Araştırma Geliştirme Bölüm Müdürü Orhan Alankuş da yeni dizel motorun özellikleri hakkında bilgi vererek, 250 bin kilometreye kadar motorun bakıma ihtiyacı bulunmadığını, 30 bin kilometrede yağ değişiminin yapıldığını kaydetti. 
     Alankuş, motorun daha az motor gürültüsü olduğunu ve yakıttan tasarruf sağladığını ifade ederek, ''Bu çevreci motor, 2006 yılında uygulanmaya başlanacak Euro 4 emisyon limitlerini şimdiden karşılıyor'' dedi. 
     
</TEXT>
</DOC>
