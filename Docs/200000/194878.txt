<DOC>
<DOCNO> 194878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sontur26.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Çilingiroğlu'nun avukatı 'Kaya bey saldırganı tanımıyor' 
</HEADLINE>
<TEXT>

     İşyerinin önünde silahlı saldırıya uğrayan işadamı Kaya Çilingiroğlu'nun avukatı Osman Hacıbekiroğlu, ''Çilingiroğlu'nun saldırganı tanımadığını, ancak eşkalini bildiğini'' bildirdi. 
     Avukat Hacıbekiroğlu, Çilingiroğlu'nun ameliyatta bulunduğu Metropolitan Florence Nightingale Hastanesi'nde yaptığı açıklamada, Kaya Çilingiroğlu'nun bugün saat 11.00'de işyerinin önünde ''alçakça bir saldırıya uğradığını'' söyledi. 
     Çilingiroğlu'nun sağ ve sol dizleri ile ayağından yaralandığını anlatan Hacıbekiroğlu, ''Hayati bir tehlikesi yok, ama sağ dizinde bir hayli zedelenme var'' dedi. 
     Emniyet güçlerinin tüm detaylarıyla olayı araştırdıklarını vurgulayan Hacıbekiroğlu, ''Kaya Bey saldırganı tanımıyor, ama eşkalini biliyor. Kaya Bey'in vereceği detaylar, olayın aydınlanmasını sağlayacaktır'' diye konuştu. 
     Hacıbekiroğlu, Çilingiroğlu ile olay sonrası görüştüğünü, ancak ilaçların etkisiyle anlaşamadıklarını kaydederek, Kaya Çilingiroğlu'nun saldırganla göz göze geldiğini bildirdi. 
     Basın mensuplarının sorularını da yanıtlayan avukat Hacıbekiroğlu, ''Kaya Çilingiroğlu'nun tehdit aldığına dair savcılığa bir başvurusu olmadığını, her zaman tek başına rahatça hareket ettiğini'' söyledi. 
     
     ''HİÇ KİMSEYE BORCU YOK'' 
     ''Çilingiroğlu'nun hiç kimseye bir borcu bulunmadığını'' da belirten Hacıbekiroğlu, olayın meydana geldiği işyerinin önünde güvenlik kamerası olmadığını ifade etti. 
     ''Çilingiroğlu'nun evinin de daha önce kurşunlandığını'' söyleyen bir gazetecinin ''olayın aynı kişiler tarafından düzenlenmiş olması ihtimalinin bulunup bulunmadığı'' yolundaki sorusu üzerine Hacıbekiroğlu, ''bu olayın o olayla bir irtibatı olabileceğini zannetmediğini'' bildirdi. 
     Osman Hacıbekiroğlu, ''Kaya Çilingiroğlu'nun silah ruhsatı başvurusu yaptığının'' belirtilmesi üzerine de, ''Kaya Bey'in çok eskiden beri taşıma ruhsatlı silahı var. Ruhsatı yenilemek için başvuru yaptı'' dedi. 
     ''Çilingiroğlu'nun eşi Hülya Avşar'ın da rahatsızlandığı yolunda birtakım söylentiler çıktığını, ancak bunun gerçekle ilgisi olmadığını'' vurgulayan Hacıbekiroğlu, ''Hülya Hanım gayet iyi. Tabii ki üzüntülü. Eşinin ameliyattan çıkışını bekliyor'' diye konuştu. 
     Bu arada Kaya Çilingiroğlu'nun annesi Gülümser Çilingiroğlu ve kayınvalidesi Emral Avşar da hastaneye geldi. Ayrıca olayı öğrenen Beşiktaş Jimnastik Kulübü Başkanı Serdar Bilgili, Yönetim Kurulu Üyeleri Yıldırım Demirören ve Kıvanç Oktay, menajer Sinan Engin, milli basketbolcu İbrahim Kutluay ve manken Demet Şener de hastaneye gelerek, Çilingiroğlu'nun sağlık durumu hakkında bilgi aldılar. 
     
     DR. MÜCAHİT ATMANOĞLU 
     Öte yandan, Florence Nightingale Hastaneleri Grubu Genel Koordinatörü Dr. Mücahit Atmanoğlu, Kaya Çilingiroğlu'nun hayati tehlikesinin olmadığını açıkladı. 
     ''Damarlarda bir parçalanma olmadığını, ancak parçalı kemik bulunduğunu'' kaydeden Atmanoğlu, ''2 profesörden oluşan bir ekibin ameliyatı sürdürdüğünü ve operasyon bitmeden Çilingiroğlu'nun sakat kalıp kalmayacağını söylemenin mümkün olmadığını'' bildirdi. 
     Dr. Atmanoğlu, bu tür vakalarda iyileşme sürecinin uzun zaman alabileceğini de sözlerine ekledi. 
     
</TEXT>
</DOC>
