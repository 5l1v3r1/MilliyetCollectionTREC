<DOC>
<DOCNO> 188658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/ekonomi/eko01.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay'dan denetim uyarısı 
</HEADLINE>
<TEXT>

   Maliye müfettişlerinin, kamu yönetim ve mali yönetim tasarısıyla teftiş kurullarının kaldırılarak, 'yolsuzlukların önünün açılacağı' uyarısı Genelkurmay'ı harekete geçirdi 
   AHMET ERHAN ÇELİK - ÖNDER YILMAZ Ankara 
   
   Devletin işleyişini bütünüyle değiştirecek olan kamu yönetimi ve mali yönetim yasa tasarılarını Bakanlar Kurulu'ndan geçirerek TBMM'ye sunmayı hedefleyen hükümet, Genelkurmay Başkanlığı ve Maliye'nin devreye girmesi üzerine istediği adımı atamadı. 
   Genelkurmay uyarısına uzanan süreç, tasarılara karşı çıkan Maliye müfettişlerinin, temmuz ayı sonunda Maliye Bakanı Kemal Unakıtan'a gizli bir dosya sunmalarıyla başladı. Denetim sistemiyle ilgili yeni düzenlemelerle "bakan adına" vergi inceleme ve soruşturma yetkilerini kaybedeceklerini tespit eden müfettişler, Maliye Müsteşarı Hasan Basri Aktan'ı da sergilediği tutum nedeniyle eleştirdiler. 
   Müfettişler, geçen hafta sonunda da Genelkurmay'a bir bilgi notu gönderdiler. Notta, "Kamu reformu kapsamlı bir köleleştirme operasyonudur" denilirken, teftiş kurulları kaldırılarak denetim sisteminin "kötürüm" bırakılacağı ve "yolsuzlukların önünün açılacağı" savunuldu. 
   Genelkurmay'ın harekete geçmesinde bu bilgi notu da etkili oldu. Alınan bilgiye göre, Genelkurmay İkinci Başkanı Orgeneral İlker Başbuğ, konunun ele alındığı Bakanlar Kurulu'ndan sonra dün ilgili Başbakan Yardımcısı Mehmet Ali Şahin ile görüşerek, "öngörülen sistemin yönetimi zaafa uğratabileceği" kaygılarını iletti. 
   
   Köşk'e brifing 
   Başbuğ - Şahin görüşmesi sonrasında kamu yönetimi reformuyla ilgili olarak Genelkurmay ve Cumhurbaşkanlığı'nda bilgilendirme toplantısı yapılması kararı alındı. Şahin ile reform çalışmalarını yürüten ekibin başında bulunan Başbakanlık Başdanışmanı Ömer Dinçer'in yarın Çankaya Köşkü'ne ve Genelkurmay'a giderek brifing vereceği belirtildi. 
   
   Tasarı esnetiliyor 
   İtirazların ardından, kamu yönetimi ve mali yönetim tasarılarında "Maliye, İçişleri, Milli Eğitim ve Çalışma Bakanlıkları ana hizmet birimi olarak rehberlik ve denetim birimi oluşturabilir" şeklinde düzenlemeye gidilmesi gündeme geldi. Böylece bu kurumlar ile hesap uzmanlarının mevcut yetkilerini koruyarak, faaliyetlerini bütün teftiş kurullarını altında toplayacak "iç denetim koordinasyonu" dışında yürütebilmeleri öngörüldü. 
   
   Tartışmalı konular    Kamu yönetimi temel yasa tasarısında denetim, bakanlıkların birleştirilmesi ve dış temsilcilikler konuları tartışma yarattı. 
   Tasarıda öngörülen bazı düzenlemeler şöyle 
   Sivil toplum örgütlerinin yönetime katılmalarını sağlamak amacıyla "halk denetçileri" sistemine geçilecek.Müsteşarların, başkanların ve genel müdürlerin görev süresi hükümetin görev süresi ile sınırlı olacak.Adalet, Milli Savunma, İçişleri, Maliye ve Çalışma bakanlıkları dışındaki bütün bakanlıkların taşra teşkilatı il özel idarelerine bırakılacak. 
   Teftiş kurulları kalkıyor 
   Bütün teftiş kurulları "İç Denetim Koordinasyon Kurulu" altında toplanacak. Yedi üyeden oluşacak kurul, hükümet tarafından belirlenecek. Mevcut düzenlemede müfettişler üçlü kararnameyle atanıyor.Kamu idarelerinin harcama sonrası denetimini "dış denetim" adı altında Sayıştay yapacak.Kamu idarelerine iç denetçi atamalarını müsteşar ya da genel müdürler yapacak. Bütün denetim elemanları ve müfettişler iç denetçi olacak. Saymanlar, vergi dairesi müdürü, askeri deftardar gibi kadroların unvanları "muhasebe yetkilisi ve mali kontrol yetkilisi" olarak değiştirilecek. 
   
</TEXT>
</DOC>
