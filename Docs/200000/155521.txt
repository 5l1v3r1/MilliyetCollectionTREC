<DOC>
<DOCNO> 155521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/yasam/yas03.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu adam 25 Bush ediyor 
</HEADLINE>
<TEXT>

Wall Street Borsası Başkanı Grosso, 'bir emriyle ülke sahibi olan' Başkan Bush'un tam 25 katı kazanıyor 
     Amerika'nın ve dünya finans çevrelerinin önde gelen gazetelerinden The Wall Street Journal, Amerika'nın en çok kazanan üst düzey yöneticileri ile ilgili bir haber yayımladı. 
     Gazetenin haberine göre, Amerikan finans çevrelerinin kalbinin attığı Wall Street Borsası'nın Başkanı Richard Grosso, ABD Başkanı George Bush'tan tam 25 kat fazla maaş alıyor. Grosso'nun yıllık ücretinin 10 milyon doları yaklaşık 15.4 trilyon lira aştığını bildiren The Wall Street Journal gazetesi, buna karşılık dünyanın tek süper gücü Amerika Birleşik Devletleri'nin en tepesindeki adam olan George W. Bush'un ise yıllık kazancının sadece 400 bin dolar yaklaşık 616 milyar lira olduğunu kaydediyor. 
     
     Tazminatı cabası 
     Wall Street Journal'ın haberinde, emekli olduğunda 80 - 100 milyon dolarlık 123 - 154 trilyon lira tazminat da alacak 56 yaşındaki Grosso'nun, bu muazzam rakamlara rağmen en çok kazanan yönetici olmadığı da belirtiliyor. 
     Grosso'yu, finans piyasasında en az kazananlar arasında gösteren gazeteye göre, dünyaca ünlü finans şirketi Merrill Lynch'in yöneticilerinden David Komansky ve Stan O'Neal'in yıllık ücretleri 14 milyon, Goldman Sachs yöneticisi Henry Paulson'un 12.1 milyon, Morgan Stanley'in başında bulunan Philip Purcell'in 11 milyon ve Lehman Brothers patronu Richard Fuld'un ise 12.5 milyon doları buluyor. 
     

</TEXT>
</DOC>
