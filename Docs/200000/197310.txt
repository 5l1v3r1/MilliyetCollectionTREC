<DOC>
<DOCNO> 197310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/sontur18.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İçişleri Bakanı Bunları yapanlarda akıl ve izan olamaz 
</HEADLINE>
<TEXT>

     İçişleri Bakanı Abdülkadir Aksu, ''uluslararası camianın, huzurlu bir dünya için teröre karşı dayanışma ve işbirliğini bugün her zamankinden daha çok aradığını'' belirterek, ''Biz Türkiye olarak, teröre karşı uluslararası işbirliğine sonuna kadar açığız ve terörle mücadele etmeye devam edeceğiz'' dedi. 
     Bakan Aksu, şehit polis memurları için İstanbul Emniyet Müdürlüğü'nde düzenlenen törende yaptığı konuşmada, İstanbul'da 5 gün arayla terörün kanlı yüzünün bir kez daha görüldüğünü vurguladı. 
     Zalimlerin, kan dökücülerin son bombalı eylemleri sonucu 27 kişinin hayatını kaybettiğini hatırlatan Aksu, bütün insanların canının aziz ve kutsal olduğuna dikkat çekti. 
     ''Ölümü kabullenmenin her zaman zor olduğunu, bunun acı verdiğini, ama hainlerin mazlumları hedef alan saldırılarının kendilerine daha fazla elem verdiğini'' anlatan Aksu, ''İslam inancına göre, zalimlerin saldırısına maruz kalanların şehit olduğunu'' kaydetti. 
     Aksu, kaybedilen 27 kişiden 2'sinin polis olmasının güvenlik güçlerini ayrı bir acıya sürüklediğini ifade ederek, sözlerini şöyle sürdürdü 
     ''Ateş ancak düştüğü yeri yakıyor. Bu menfur saldırıda yakınlarını kaybedenlere, bütün milletimize, emniyet teşkilatına başsağlığı diliyorum. 
     Şehit ailelerine, yakınlarına ve silah arkadaşlarına sesleniyorum Acınız çok büyük. Aziz millet, bu yüce devlet, kederli gününüzde sizlerle birlikte acınızı paylaşıyor. Şehitlerin ailelerini, aziz milletimize kutsal bir emanet olarak görüyoruz. Emniyet teşkilatı, emanete devlet ve millet adına sahip çıkacak. Bundan kimsenin kuşkusu olmasın.'' 
     
     ''YAPANLARDA AKIL VE İZAN OLAMAZ'' 
     İçişleri Bakanı Abdülkadir Aksu, ''insan olanın, insanlıktan nasibini almış olanın, tören alanında bulunan yavruları yetim, genç hanımları dul bırakamayacağına'' işaret ederek, ''Bunları yapanlarda akıl ve izan olamaz'' dedi. 
     ''Hiç kimsenin can alamayacağını, ancak katillerin cana kast edebileceğini'' dile getiren Aksu, konuşmasına şöyle devam etti 
     ''Katiller, hiçbir şekilde yaptıkları terör eylemini başka gerekçeler ardına saklamaya kalkışmasın. Hiçbir gerekçe, masum insanların kanlarının dökülmesine, çocukların anasız-babasız bırakılmasına ve ocakların sönmesine değmez, değmemelidir. 
     Şayet katiller akıl ve izan sahibi olsalardı, başkalarının oyuncağı olduklarının farkına varırlardı. 
     Aziz milletimiz, bu ihanet oyununun senaryosunu yazanları da, figüranlığını yapanları da tanıyor, biliyor ve lanetliyor. Bu bakımdan milletimiz, eylemlerin birlik ve beraberliğimizi sabote etmeyi amaçladığının, demokrasimize, cumhuriyetimize, bölünmez bütünlüğümüze yöneldiğinin farkında. Bugünlerde, hainlerin oyununu boşa çıkartmak amacıyla birbirine her zamankinden daha yakın durup, daha fazla sarılıyor.'' Bakan Aksu, ''terörü bir siyaset aracı olarak kullanmak isteyenlerin ve onların destekçilerinin dünya kamuoyunca yakından takip edildiğini'' de anlatarak, şunları kaydetti 
     ''Uluslararası camia, huzurlu bir dünya için teröre karşı dayanışma ve işbirliğini bugün her zamankinden daha çok arıyor. 
     Biz Türkiye olarak, teröre karşı işbirliğine, uluslararası işbirliğine sonuna kadar açığız ve terörle kararlılıkla mücadele etmeye devam edeceğiz. Bu haince saldırılar güvenlik güçlerini yıldırmayacak ve hainlerle mücadelemiz devam edecektir.'' 
     
     İSTANBUL VALİSİ GÜLER 
     İstanbul Valisi Muammer Güler de, ''özgürlüğün kıymetini bildiklerini ve bunun bir bedelinin olduğunu'' vurgulayarak, huzur ve barışı bozmak için yürütülen planlı eylemlerin hiçbir zaman amacına ulaşamayacağını söyledi. 
     Güler ''İstanbul, teröre ve şiddete asla teslim olmayacaktır'' dedi. 
     Törende, konuşmaların ardından dua okundu. Şehit polis memurlarının Türk bayraklarına sarılı cenazeleri, tören mangası tarafından omuza alınarak cenaze arabasına kadar taşındı. 
     Bu sırada şehitlerin aileleri ve yakınları ile birlikte Başbakan Recep Tayyip Erdoğan, İçişleri Bakanı Aksu, Çalışma ve Sosyal Güvenlik Bakanı Murat Başesgioğlu, Vali Güler, 1. Ordu Komutanı Orgeneral Yaşar Büyükanıt, Büyükşehir Belediye Başkanı Ali Müfit Gürtuna, İstanbul Emniyet Müdürü Celalettin Cerrah ve diğer katılımcılar ile polisler, şehitlerin cenazelerinin arkasından kortej halinde yürüdü. 
     Şehit polislerin bazı yakınları ile meslektaşları tören sırasında gözyaşlarını tutamazken, şehitlerin cenaze arabasına konuluşu sırasında da fenalık geçirdiler. 
     
     ŞEHİT POLİS APAYDIN, İSTANBUL'DA TOPRAĞA VERİLDİ 
     Beyoğlu'ndaki bombalı saldırıda şehit olan polis memurlarından Hüseyin Apaydın'ın cenazesi, İstanbul Emniyet Müdürlüğü'ndeki törenden sonra Fatih Camii'ne götürüldü. 
     Apaydın'ın cenazesi, burada öğleyin kılınan namazın ardından Edirnekapı Şehitliği'nde toprağa verildi. 
     Diğer şehit polis memuru Salih Çapkın'ın cenazesinin de, ailesi tarafından defnedilmek üzere Balıkesir'e götürüldüğü öğrenildi. 
     
</TEXT>
</DOC>
