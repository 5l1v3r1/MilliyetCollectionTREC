<DOC>
<DOCNO> 155124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sonspo03.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Birinci Lig'de en golcü savunma oyuncusu Malatyasporlu Tolga... 
</HEADLINE>
<TEXT>

     Birinci Süper Futbol Ligi'nde sezonun en golcü savunma oyuncusu Malatyasporlu Tolga Seyhan. 
     Sarı-kırmızılı takımın defans oyuncusu Tolga, sezon başından bu yana filelere gönderdiği 6 golle, birçok forvet oyuncusundan bile çok gol kaydetti. 
     Çoğunlukla duran toplarda rakip yarı alana girerek gol arayan Tolga, 9. haftada Gençlerbirliği, 11. haftada Samsunspor, 13. haftada Kocaelispor, 17. haftada Trabzonspor, 23. haftada Elazığspor ve 24. haftada da Altay maçlarında takımı adına 1'er gol attı. 
     Gollerinin tamamını maçların ilk yarılarında kaydeden Tolga, bunlardan 3'ünü de kafayla filelere gönderdi. 
     
     GOLCÜLERİ GERİDE BIRAKTI 

     Karşılaşmaların 44. dakikalarında 3 kez rakip fileleri havalandırarak, ilginç bir grafik çizen Tolga Seyhan, aynı zamanda ligde bu sezon takımlarının forvet hattında oynayan birçok hücum oyuncusunu da attığı gol sayısı bakımından geride bıraktı. 
     Tolga, Trabzonsporlu Mehmet Yılmaz, Ankaragücülü Hakan Keleş ve Gaziantepsporlu Erdal ile aynı sayıda gol atarken, Denizlisporlu Ersen Martin, Fenerbahçeli Serhat, Adanasporlu Cafer ve Ali Asım, Gençlerbirliği'nden Okan, Galatasaraylı Lukunku, Gaziantepsporlu Cesar ve Samsunsporlu Oktay'ı da geride bırakmayı başardı. 
     
     SAVUNMANIN DİĞER GOLCÜLERİ 

     Ligde bu sezon ayrıca savunma oyuncuları arasında 4'er golü bulunan 4 oyuncu yer alıyor. 
     Malatyasporlu Mert Korkmaz, Gaziantepsporlu Riadh Ben Khemais Bouazizi ve İbrahim Toraman ve İstanbulsporlu Deniz Uygar Uche , 4'er golü bulunan savunma oyuncuları olarak dikkat çekiyor. 
     
     TAKIMLARINI TAŞIYORLAR 

     Bu arada, Malatyaspor ve Gaziantepspor'un defans oyuncuları, takımlarının aynı zamanda gol yükünü de sırtlıyor. 
     Malatyaspor'da Tolga 6, Mert de 4 olmak üzere, 2 savunma oyuncusu 10 gol atarken, toplam 48 gol atan takımlarının gol sayısına büyük katkı yaptı. 
     Gaziantepspor'da ise İbrahim Toraman ve Bouazizi 4'er golle, 52 gol kaydeden takımlarına 8 golle yardımcı oldu. 
     
</TEXT>
</DOC>
