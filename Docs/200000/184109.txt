<DOC>
<DOCNO> 184109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/soneko22.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti Enflasyonun yüzde 20'nin altında çıkma ihtimali de var 
</HEADLINE>
<TEXT>

     Merkez Bankası Başkanı Süreyya Serdengeçti eski alışkanlıkları bir kenara bırakmak gerektiğini vurgularken, ''eskiden olduğu gibi Merkez Bankası'nın enflasyonla mücadeleyi bir kenara bırakıp, kur politikasını bir takım kesimler için ayarlaması rüyasından vazgeçmek gerekiyor'' dedi. 
     Serdengeçti, CNN Türk'ün sorularını yanıtlarken, ABD'den gelecek 8.5 milyar dolarlık kredinin cari açık için bir rahatlama getireceğini söyledi. 
     Serdengeçti, enflasyon hedefine ilişkin soru üzerine, ''Geçen yıl yüzde 35 dedik kimse inanmadı. Şu anda yüzde 20 diyoruz, yüzde 20'nin altında çıkma ihtimali de var'' diye konuştu. 
     Serdengeçti, enflasyonla mücadelede tek haneli rakamlara düşüşte karşılaşılacak olası zorluklara ilişkin soruya karşılık ise şunları söyledi 
     ''Eşik meselesi var, eşik meselesi tartışmalıdır. Enflasyonla mücadelede ciddi dirençle karşılaşacağımız eşikler, genellikle bekleyişler neredeyse o noktalardadır. Tek haneye geçmek kolay mı, bunda en önemli kredibilite güvenirliktir. 
     İlk defa bu dönemde ciddi şekilde enflasyonla mücadele hem sonuç almakta hem de kararlılık sergilenmekte olduğundan, hem hükümetin hem de Merkez Bankası ve diğer kurumların kredibilitesi arttı. Ben bunu tek rakamlı enflasyona giderken bir artı olarak görüyorum. Hiçbir hata yapmamak lazım, yapısallarda gecikme olmaması lazım. Hiç bir şekilde rahat etmememiz, arkamıza yaslanmamamız lazım.'' Serdengeçti, Anadolu'nun enflasyona mücadeleye çok daha hazır olduğunu da belirtti. 
     
     İMAR BANKASI 
     Başkan Serdengeçti, kapatılan İmar Bankası'na ilişkin soruyu üzerine ise şunları kaydetti 
     ''Hazine, Bankacılık Düzenleme ve Denetleme Kurumu ve Merkez Bankası olarak bunu nasıl çözüleceği konusunda çalışılıyor. Buna çözüm getirilirken, Merkez Bankası'nın yardımcı olabilmesi söz konusu olabilecek. Diyelimki Tasarruf Mevduatı Sigorta Fonu'na açılacak bir avans desteği verdi, verilecek desteğin miktarın makul olması şartıyla açık piyasa işlemi, likidite konusunda hiç bir endişemiz olmaz. O kanala piyasaya verilecek likiditenin, bir şekilde piyasadan Merkez Bankası'na döneceğini biliyoruz. O bakımdan bir endişemiz yok.'' 
     
</TEXT>
</DOC>
