<DOC>
<DOCNO> 160654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/guncel/gun04.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Zorunlu eğitim 12 yıl olmalı' 
</HEADLINE>
<TEXT>

Cumhurbaşkanı Sezer'in eşi Semra Sezer, 8 yıllık zorunlu temel eğitim süresinin Avrupa Birliği ülkelerinde olduğu gibi 12 yıla çıkarılması gerektiğini belirtti 
     ANKARA Milliyet 

     Cumhurbaşkanı Ahmet Necdet Sezer'in eşi Semra Sezer, Ankara Üniversitesi Rektörlüğü'nde düzenlenen panelde yaptığı konuşmada, zorunlu temel eğitim - öğretim süresinin 1997'de sekiz yıla çıkarılmasının büyük bir kazanım olduğunu, bu sürenin Avrupa ülkelerinde olduğu gibi 12 yıla çıkarılması gerektiğini söyledi. Okullaşma oranı bakımından Türkiye'nin AB ülkeleriyle arasında ciddi farklar bulunduğunu kaydeden Sezer, AB ülkelerinde ilk ve ortaöğretimde okullaşma oranının yüzde 100'e ulaşmış olmasına karşın Türkiye'de ilköğretimin yüzde 97.6, ortaöğretimin 59.4 düzeyinde bulunduğunu kaydetti. Sekiz yıllık zorunlu eğitimle ilköğretimde okullaşma oranında önemli artış sağlandığını kaydeden Sezer, yükseköğretimde AB ülkelerinde yüzde 43 seviyesindeki okullaşma oranının Türkiye'de yüzde 29 düzeyinde kaldığını belirtti. 
     

</TEXT>
</DOC>
