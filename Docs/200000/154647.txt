<DOC>
<DOCNO> 154647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sonspo17.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe'de istifa... 
</HEADLINE>
<TEXT>

     Birinci Süper Futbol Ligi'nde küme düşme hattındaki Göztepe'de Halil Kiraz, ''mücadele gücünün bittiğini'' söyleyerek, Profesyonel Şube Sorumluluğu'ndan istifa etti. 
     Kiraz, kulüpte hiç kimseyle bir sorunu olmadığını belirterek ''Mücadele gücüm bitti. Yorgun düştüm. Zamansız bir karar olabilir ancak benim için gerekliydi'' diye konuştu. 
     Öte yandan geçen hafta Trabzonspor karşılaşması için Trabzon'a gitmeyen Halil Kiraz'a, Göztepe A.Ş Başkanı Feyyaz Gülmen'in ''İstersen bu hafta da sahaya çıkma, istirahat et'' dediği, bunun üzerine de Kiraz'ın ''yorgun düştüğünü'' belirterek, görevinden ayrıldığı öğrenildi. 
     Kiraz'ın istifasının ardından Profesyonel Şube Sorumluluğu'na herhangi bir kişinin getirilmeyeceği belirtildi. 
     Sarı-kırmızılılar, Gaziantepspor maçı hazırlıklarına saat 18.00'de yapılacak antrenmanla başlayacak. 
     
</TEXT>
</DOC>
