<DOC>
<DOCNO> 173636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/yasam/yas06.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ev kadınlarında sporcu hastalığı 
</HEADLINE>
<TEXT>

   Sporcu hastalığı olarak bilinen menüsküs yırtılmalarının oluşumunda, ev kadınları ikinci sırada yer alıyor. Nedeni de diz üstü çalıştıktan sonra aniden kalkmaları... 
   
   
   Hilal şeklinde kıkırdak doku 
   ERCİYES Üniversitesi Tıp Fakültesi Ortopedi ve Travmatoloji Ana Bilim Balı Başkanı Prof. Dr. Ali Baktır, düz olan eklem yüzeylerinin derinliğini artıran, bunların yüzeylere uyumunu sağlayan menüsküsün, hilal şeklinde kıkırdaktan bir doku olduğunu söyledi. Menüsküsün, vücuda binen yükün bacaklara aktarılmasını sağladığını belirten Baktır, "Menüsküs, daha çok bacak sabitken, vücudun diz eklemi üzerinde dönmesiyle zedelenip yırtılabilir" dedi. 
   
   Aniden ayağa kalkmayın 
   PROF. Baktır kadınlara şu uyarılarda bulundu "Sporcular, bu tür zedelenmelere daha çok maruz kaldıkları için hastalığın görülme sıklığı açısından ilk sırada yer alır. Menüsküs yırtığı oluşumunda, ikinci sırayı ev kadınları alıyor. Uzun süre diz üstü çalıştıktan sonra kalkmaya çalışmak, menüsküs yırtılmalarına neden olabilir. Ev kadınları eğer uzun süre diz üstü halı silme gibi iş yapmışlarsa, aniden ayağa kalkmaktan kaçınmalıdır." 
   
   
</TEXT>
</DOC>
