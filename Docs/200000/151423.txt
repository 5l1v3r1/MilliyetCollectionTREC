<DOC>
<DOCNO> 151423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sonspo38.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe'de umutlar azalıyor... 
</HEADLINE>
<TEXT>

     Galatasaray'a yenilerek küme düşme hattından kurtulamayan Göztepe, kalan 6 haftada 4 galibiyeti hedeflerken, golcülerin suskunluğu yönetimdeki tedirginliği artırdı. 
     Profesyonel Şube Sorumlusu Halil Kiraz, zirvedeki takımlara karşı sergilenen mücadelenin diğer takımlara gösterilmemesi nedeniyle zor bir döneme girdiklerini belirterek, ''Şansları göz göre göre harcadık. Ne yazık ki ihtimaller her geçen gün azalıyor'' dedi. 
     Ligde çemberin iyice daraldığını, Bursaspor, Samsunspor ve Adanaspor'un galibiyetleriyle barajın yükseldiğini kaydeden Kiraz, Göztepe'nin ligde kalabilmesi için mutlak surette 4 galibiyete ihtiyacı bulunduğunu söyledi. 
     Kiraz, sözlerini şöyle sürdürdü 
     ''Geçen haftaya kadar 32-33 puanın yeteceğini düşünüyorduk. Ama artık düşme barajı 36'nın aşağısı olmaz. Bu da bizim 4 galibiyete ihtiyacımız olduğunu gösterir. Bu aşamada golcü oyuncularımızın suskunluğu endişemizi iyice artırdı. Eskiden orta saha ve savunma elemanları da gol atardı. Şimdi iyice sustuk. Ligin en az gol atan ekiplerindeniz. Böyle olunca ümitler de azalıyor. Adanasporlu Necati haftalardır tabela değiştiriyor. İşte bizim de buna ihtiyacımız var. Çember artık tamamen daraldı. Bu girdaptan ancak maç kazanarak çıkılabilir.'' Trabzonspor maçıyla bir çıkış yapmak durumunda olduklarını söyleyen Kiraz, ''Trabzon'dan puanla dönemezsek, kötümserlik daha çok devreye girecektir. Allah yardımcımız olsun'' dedi. 
     





</TEXT>
</DOC>
