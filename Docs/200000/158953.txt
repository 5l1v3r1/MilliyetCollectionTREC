<DOC>
<DOCNO> 158953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/spor/ygokce.html </URL>
<DATE> 2003/05/26/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Ter, gol ve gözyaşı 
</HEADLINE>
<TEXT>

     Beşiktaş - Galatasaray derbisi fikstürün azizliği, puan cetvelinin oluşturduğu ikili ilişki ile tam anlamıyla bir lig finaline dönüşmüştü. İnönü Stadı'ndaki finale gelenler Beşiktaş tarihinin en sağlam temelini oluşturan sabrın da sınavını verdiler. Hem kulübede, hem tribünde, hem de saha içinde. Çünkü büyük onuru getiren gol için maçın başlangıç vuruşundan itibaren tam 89 dakika 22 saniye süreyle sabretmek, saç - baş yolmak ve bu ağır hasret dakikalarına dayanmak zorundaydılar. İşte kronometrenin 89.22'yi gösterdiği o anda kaptan Sergen hışımla ilerledi Galatasaray yarı alanında. Galatasaray kaptanı Bülent'i ekarte etmek üzere Tümer'e attı topu. İkisi birlikte cezaalanına girdiler. Tümer bu...Bırakır mı kaptanını Asisti tercih etti ve golcüyü seçti. Sergen'di o golcü. Beşiktaş için beraberlik yetiyordu, ama gönüller bu gol için yanıp tutuşuyordu. Herkesin gönlündeki gibi oldu. 
     Hayır, bu gole bir tesadüf damgasını yapıştırmak mümkün değil. Lucescu her ne kadar kontrollü oyunun, savunma felsefesinin sahibi de olsa Beşiktaş bu gole kadar Pancu, İlhan ve kaptan Tayfur'la en az dört kez yüzde yüz gol pozisyonuna girip galibiyetin ön mesajlarını zaten vermişti seyircisine. 
     Yine de bu büyük başarı için kaleci Cordoba ile savunmanın üç büyük kahramanını Zago, Ronaldo ve Ahmet Yıldırım'ı alkışlamalıyız. Guinti ve Tayfur'la kazandıkları orta alan savaşına saygı duymalıyız. Galatasaray maçın ilk 15 dakikasında ve ikinci yarının başlarında müthiş presli, hücum ağırlıklı bir oyun sergiledi. Ancak Beşiktaş savunmasının içine giremediler. Arif oyuna girdikten sonra Revivo ve Ümit Karan'la üçlü forvet oluşturdu, ama sakatlanıp dışarı çıkması hem takımı adına, hem kendi için büyük bir talihsizlik oldu. 
     Keşke şu kırmızı kartlar olmasaydı. Bu kadar gerilime teslim olmasaydı iki takım da. Çünkü onlar nereden bakarsanız bakın asırlık dosttular...İkisi de Şampiyonlar Ligi'nin yolcusuydular. Kırmızı kartlar Beşiktaş'ın coşkusuna da gölgeler vurdu. Şampiyon ortadaydı ama herkes duruyordu. O sevinç ağırlığının içinde sahanın içi pazar yerine döndü. Turun parıltısı söndü. 
     Şimdi Beşiktaş'ı yönetimi, teknik ekibi, menaceri ve tüm futbolcularıyla kutlamalıyız. Onlar zaten doğuştan şampiyondular. Hak ettikleri zaferin doruklarına kondular. 
     
     

</TEXT>
</DOC>
