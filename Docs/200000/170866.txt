<DOC>
<DOCNO> 170866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/yasam/yas04.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Pitbull yasağına kimse aldırmıyor 
</HEADLINE>
<TEXT>

   Tarım Bakanlığı'nın yasağına rağmen, vahşi 'pitbull' köpekleri üretiliyor, ithal ediliyor ve internet üzerinden satılıyor 
      ASLI ÖKTENER İstanbul 
   
   Tarım Bakanlığı 'çok tehlikeli oldukları'nı gerekçe göstererek yasaklasa da, 'pitbull' cinsi köpeklerin ithalat, üretim ve satışı sürüyor. 
   Yavru pitbull'lar özellikle internet üzerinden ulaşılan kişilerle yapılan telefon görüşmeleri sonucu, 150 - 500 dolar yaklaşık 200 - 700 milyon lira arasında fiyatlarla satılıyor. Bazı internet sitelerinde '2 - 3 aylık yavrular yurtdışından geliyor. Yavru alana bir adet köpek dövüşü CD'si hediye...' deniliyor. İnternetten bulduğumuz telefon numarasından ulaştığımız G. adlı kişi de, bakanlık yasağına rağmen, "Erkeklere 450, dişilere 250 dolar istiyoruz. Annesi ve babaları yine bizim köpeklerimiz. Bütün Türkiye'de kendilerini ispatlamış köpeklerdir. İstiyorsanız köpeği Kurtuluş'tan alacaksınız. 6 - 7 aylık olduktan sonra eğitim verilecek" diyor. 
   
   Peki ama sorumlu kim 
   İnternetten 'pitbull' satışı sürerken, Tarım Bakanlığı ve İstanbul Büyükşehir Belediyesi ise 'topu' birbirine atıyor. Bakanlık yetkilileri, "Yasağa uymayan merkezlerdeki köpeklerin toplanmasına Tarım İl Müdürlüğü karar veriyor, belediye de toplayıp köpekleri kısırlaştırıyor" diyor. 
   İstanbul Tarım İl Müdürü Tahir Sütlüoğlu, "Hiç üretim çiftliğine rastlamadık. Satıldığını da görmedik. Toplama görevi belediyelerin. Üretim ve satış yaptığı tespit edilenler hakkında savcılığa suç duyurusunda bulunulacak" derken, Belediye Veteriner Müdürlüğü yetkilileri ise şunları söylüyor 
   "Tarım İl Müdürlüğü'nden 'Pitbull'ların ithalatı ve üretimi yasaklanmıştır' diye bilgi geldi. Karar gereği üretim yerini denetleme ya da saptama onlara ait. Bizim çiftlikleri denetleme yetkimiz yok. Sokakta bulursak alırız. Tarım İl Müdürlüğü yardım isterse ederiz, ancak bugüne kadar böyle bir talep gelmedi." 
   
   
</TEXT>
</DOC>
