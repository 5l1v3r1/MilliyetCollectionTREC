<DOC>
<DOCNO> 152518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/yasam/yas04.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kadın müftüye mevzuat engel' 
</HEADLINE>
<TEXT>

36 erkek arasında ihtisasını başarıyla bitiren Münevver Güngör, 'İlk kadın müftü olmak isterim' dedi ama, karşısına mevzuat çıktı 
     TURGAY İPEK Erzurum DHA 

     Erzurum Mehmet Nuri Yılmaz Diyanet Eğitim Merkezi'nde ikinci dönem ihtisas eğitim kursunu başarıyla bitiren din görevlisi Münevver Güngör, 36 erkek meslektaşıyla diplomasını aldı. 
     Müftü olabilmenin önkoşulu olan 30 ay süreli kursu başarıyla tamamlayan din görevlileri için düzenlenen mezuniyet törenine Vali Mustafa Malay, Müftü Mustafa Uçar, Din İşleri Yüksek Kurulu Başkanı Doç. Dr. Şamil Dağcı katıldı. 
     Dadaşkent'te bulunan Diyanet Eğitim Merkezi'ndeki mezuniyet töreninde diplomasını alan tek kadın din görevlisi 36 yaşındaki Münevver Güngör, mutluluğunu "Türkiye'nin ilk kadın müftüsü olmak istiyorum" sözleriyle dile getirdi. 
     
     Vaiz olacak 
     Ancak Güngör'ün "Zaman neyi gösterir bilinmez. Gönlümde Türkiye'nin ilk kadın müftüsü olmak yatıyor. Müftülük görevini de severek yaparım" şeklindeki dileği, ağzından çıktığı anda mevzuata takıldı. 
     Münevver Güngör'ün bu dileği üzerine Din İşleri Yüksek Kurulu Başkanı Doç. Dr. Şamil Dağcı, "Kadınların müftü olmasına mevzuat izin vermiyor" diye konuştu. 
     Atatürk Üniversitesi İlahiyat Fakültesi mezunu, evli ve iki çocuk annesi olan Münevver Güngör, mevzuatı aşamazsa, vaiz olarak görev yapacak. 
     


YAŞAM 




















</TEXT>
</DOC>
