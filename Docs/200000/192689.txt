<DOC>
<DOCNO> 192689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/son/soneko12.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener "Azerbaycan ile ilişkilerimiz daha da ileri gidecek" 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Azerbaycan Cumhurbaşkanı İlham Aliyev'in Türkiye ile ilişkilere büyük önem verdiğini belirterek, ''Kardeş ülke Azerbaycan ile ilişkilerimiz daha da ileri gidecek'' dedi. 
     Devlet Bakanı ve Başbakan Yardımcısı Şener, Azerbaycan'da, Cumhurbaşkanı İlham Aliyev'in yemin töreni ile ''Karadeniz Ekonomik İşbirliği KEİ Dışişleri Bakanları 9'uncu Konsey Toplantısı''na katılmak üzere gittiği Bakü'den bugün Ankara'ya döndü. 
     Esenboğa Havaalanı'nda soruları yanıtlayan Başbakan Yardımcısı Şener, Azerbaycan Cumhurbaşkanı İlhan Aliyev'in kendisine büyük ilgi gösterdiğini ve konuşmalarında Türkiye ile ilişkilere verdiği önemi vurguladığını söyledi. 
     İki ülke arasındaki dostane ilişkilerin hızla geliştiğini anlatan Şener, 2005 yılında Bakü-Tiflis-Ceyhan ham petrol boru hattının tamamlanması ve yakın zamanda inşaatına başlanacak doğalgaz boru hattının hizmete girmesiyle önemli mesafeler katedilmiş olacağını, Türkiye'nin bölge ülkelerinin kaynaklarının uluslararası piyasalara ulaştırılması ve refahında önemli rol oynayacağını vurguladı. 
     
     KEİ TOPLANTISI 
     Öte yandan KEİ Dışişleri Bakanları Konseyi 9. toplantısıyla ilgili açıklamalarda bulunan Şener, toplantıda KEİ'nin proje üreten bir örgüt haline dönüşmüş olmasının önemini vurguladığını, ülkeleri bu fona katkıda bulunmaya çağırdığını bildirdi. 
     Enerji, ulaştırma, turizm, güvenlik ve ekonomik işbirliği konularındaki faaliyetlerin de değerlendirildiği toplantıda ''KEİ Parlamenterler Asamblesi KEİPA Ayrıcalıklar ve Bağışıklıklar Protokolü''nün de imzalandığını belirten Şener, şunları kaydetti 
     ''Bu protokolün yazmanlığı ülkemizde bulunan KEİPA'nın daha etkin ve verimli bir şekilde çalışmasına katkıda bulunacağına inanıyoruz. 
     Ülkemiz, KEİ üyesi ülkeler arasındaki işbirliğinin gelişmesinin bu ülkelerle olan ikili ilişkilere de olumlu yansımaları olacağına inanmaktadır. Bu nedenle yazmanlığına ev sahipliği yaptığımız bu örgüt kuvvetle desteklemeye devam edeceğiz.'' 
     
</TEXT>
</DOC>
