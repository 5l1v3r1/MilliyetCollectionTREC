<DOC>
<DOCNO> 163716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/soneko37.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO Başkanı Ekonominin çarkları kardan fedakarlıkla dönüyor 
</HEADLINE>
<TEXT>

     İstanbul Ticaret Odası'nın İTO iş dünyasının genel ekonomik eğilimini belirlemek için gerçekleştirdiği ankette, artan maliyetlerin satış fiyatlarına yansıtılamamasının oldukça yaygın bir durum olduğu belirlendi. 
     Ticaret, üretim ve hizmet sektörlerini temsil eden İTO Meclis üyeleri ve meslek komiteleri üyelerinden 634 kişiyle yapılan anketin sonuçları açıklandı. 
     ''Ekonominin çarkı kardan fedakarlıkla dönüyor'' diyen İTO Yönetim Kurulu Başkanı Mehmet Yıldırım'ın verdiği bilgiye göre, genel ekonomik durum, ankete katılanların yüzde 14,2'si tarafından iyi, yüzde 29,3'ü tarafından kötü olarak değerlendirildi. Çoğunluk ekonomik durumu vasat bulurken, duruma kötü demeyenlerin ağırlığı yüzde 69,5'e ulaştı. 
     Genel ekonomik durumu iyi bulanların payı yüzde 21,0 ile orta ölçekli firmalar arasında en yüksek, yüzde 10,9 payla büyük ölçekli firmalar arasında en düşük seviyede yer aldı. Kötü bulanların oranı ise mikro ölçekli firmalar arasında yüzde 33,5 pay ile en yüksek ve büyük ölçekli firmalar arasında yüzde 19,6 pay ile en düşük düzeyde. 
     Genel ekonomik durumu kötü bulmayanların oranı büyük ölçekli firmalarda yüzde 80,4 ve ana faaliyet alanı üretim olan firmalar arasında yüzde 81,1 olarak belirlenirken, bütün firma gruplarında firmaların yarıdan fazlası genel ekonomik durumu vasat olarak değerlendirdi. 
     İTO anketinde, siyasi iktidarın ekonomik olaylara yaklaşımını iyi bulanların en yüksek olduğu firma gruplarını yüzde 41,3 pay ile küçük ölçekli firmalar oluşturdu. Kötü bulanların nispeten yaygın olduğu gruplar ise yüzde 13,2 pay ile mikro ölçekli firmalar olarak belirlendi. Siyasi iktidarın dış politika uygulamaları ekonomik olaylara yaklaşımına göre daha olumsuz bulundu. 
     
     6 AYLIK DÖNEMDE TALEPTE ARTIŞ BEKLENTİSİ 
     Gelecek altı aylık dönem için yapılan değerlendirmelerde, bir aylık sürede olduğu gibi enflasyon ve faiz oranında gerileme beklentisi, iç ve dış talepte ise artış beklentisinin hakim olduğu görüldü. 
     Buna karşın döviz kurunda bir aylık beklentide artış beklemeyenler yüzde 60,3 iken, 6 aylık dönemde artış bekleyenlerin oranı yüzde 78,7 oldu. 
     Bir aylık süreçte iç talepte artış beklemeyenlerin oranı yüzde 36,6 düzeyindeyken, 6 aylık süre içinde iç talepte artış beklentisi yüzde 52,3'e çıkıyor. 
     Gerek iç gerekse dış talebin önümüzdeki 6 ay içinde artan ölçüde yükselmesi bekleniyor. Bu beklentinin dış talep için daha yaygın olduğu belirlendi. 
     Firmaların işletme sonuçları ile ilgili yaptıkları değerlendirmeler arasında Mayıs ayında elde edilen en çarpıcı sonuçlar maliyetlerde artış belirtenlerin yüzde 56,4 ile en yaygın grup olmasına karşın, satış fiyatlarında artış olduğunu belirtenlerin yaygınlığı yüzde 18,8'de kaldı. 
     Buna karşın maliyetlerinin azaldığını belirtenlerin oranı yüzde 10,3, satış fiyatlarının gerilediğini belirten firmaların yaygınlığı yüzde 29,7 oldu. 
     Artan maliyetlerin satış fiyatlarına yansıtılamamasının oldukça yaygın bir durum olduğu görülürken, satış fiyatlarındaki gerilemenin maliyet gerilemesinden yaklaşık üç kat daha yaygın olması, piyasada fiyat rekabeti baskısının artması ve kar marjının gerilemesi olarak yorumlandı. 
     Mikro ölçekli firmalarda satışlar ve kapasite kullanımının azaldığını bildiren firmalar sırasıyla yüzde 47,0 ve yüzde 48,6 ile en yaygın yanıt gruplarını oluşturdu. Üretimin arttığını bildirenlerin yüzde 50,0 ile en yaygın olduğu grup orta ölçekli firmalar, satışların arttığını bildirenlerin yüzde 46,8 ile en yaygın olduğu grup büyük ölçekli firmalar oldu. 
     
     YÜKSEK VERGİ YATIRIMI OLUMSUZ ETKİLİYOR 
     Gelecek bir ay içinde en yaygın beklentiler maliyetlerin artması veya aynı kalması olurken, stoklarda azalma beklentisi artış beklentisinden bir kat daha yüksek çıktı. 
     Yatırım yapmayı olumsuz etkileyen faktörler arasında en yaygın belirtilenler yüzde 64,2 ile yüksek vergiler ve yüzde ,0 ile talep yetersizliği olurken, işyeri darlığı, çalışma mevzuatı, teşvik yetersizliği gibi konuların yatırımları olumsuz etkilediği çoğunluk tarafından kabul edildi. 
     Kayıtdışı üretimden kaynaklanan rekabet baskısının ithal ürün rekabetinden çok daha yaygın olarak yatırımları olumsuz etkilediğinin bildirilmesi dikkat çekici ve önemli bulundu. 
     Ankete katılan firmaların yüzde 49,4'ü Merkez Bankası'nın döviz kuruna istikrar kazandırmak için müdahale etmesine ''Evet'' derken, yüzde 42,1 ''hayır'' yanıtı verdi. 
     
</TEXT>
</DOC>
