<DOC>
<DOCNO> 199310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sonspo25.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Cordoba'dan Recep'e tam destek... 
</HEADLINE>
<TEXT>

     Beşiktaş'ın Kolombiyalı kalecisi Oscar Cordoba, derbi maç sonrası eleştirilere maruz kalan Fenerbahçe kalecisi Recep Biler'e destek verdi. 
     Cordoba, BJK Nevzat Demir Tesisleri'ndeki antrenman sonrası yaptığı açıklamada, futbolun bir takım oyunu olduğunu, alınan galibiyet veya yenilgilerde tek oyuncunun ön plana çıkarılmasının doğru olmadığını söyledi. 
     Her futbolcu gibi kalecilerin de hata yapabileceğini anlatan Cordoba, ''Recep'e bu denli yüklenilmesine anlam veremiyorum. Bir gol yiyorsanız takım halinde yiyorsunuzdur, atıyorsanız da takım halinde atıyorsunuzdur. Fenerbahçe kazansa Van Hooijdonk kazandı mı denilecekti. Kaleciler hatalı goller yiyebilir, ancak Recep'in bu denli eleştiriye uğramasının doğru olmadığını düşünüyorum'' diye konuştu. 
     Ahmed Hassan'ın beraberliği getiren golüne de değinen Kolombiyalı kaleci, ''Son golümüzde Ahmed Hassan'ı o bölgede boş bırakanların hiç mi suçu yok Lütfen futbolun bir takım oyunu olduğunu unutmayalım'' şeklinde konuştu. 
     
     ''CHELSEA MAÇINDA OYNARIM'' 

     Cordoba, sakatlığı nedeniyle Adanaspor karşısında oynamasının zor olduğunu, ancak Chelsea karşısında forma giyebileceğini söyledi. 
     Ayağında halen acı hissettiğini vurgulayan Cordoba, Chelsea maçına kadar uygulanacak tedaviyle oynayabilecek duruma geleceğini sözlerine ekledi. 

     
</TEXT>
</DOC>
