<DOC>
<DOCNO> 157507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/sontur02.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiftçi, domatesi kitabına göre yetiştirecek... 
</HEADLINE>
<TEXT>

     Konya'da son günlerin pahalı sebzeleri arasında zirveyi zorlayan domatesin etkin ve verimli üretimi için çiftçiler, kitapçık yoluyla eğitiliyor. 
     Türkiye Ziraat Odaları Birliği tarafından hazırlanan 32 sayfadan oluşan kitapçıkta, ABD ve İtalya'dan sonra en fazla domates yetiştirilen ülke olan Türkiye'de, domates üretiminin diğer tüm sebzelerin üçte birini oluşturduğu belirtiliyor. 
     Sadece Konya'nın Çumra İlçesi'nde yıllık domates üretiminin 165 bin tonu geçtiği vurgulanan kitapçıkta, domates üretiminin daha verimli ve karlı bir şekilde nasıl yapılacağı anlatılıyor. 
     Konya Köy Hizmetleri Araştırma Enstitüsü'nde görevli Ziraat Yüksek Mühendisi Aynur Özbahçe tarafından hazırlanan kitapçık, içerdiği çok sayıda teknik bilgi, sorunların tespiti nedeniyle domates üreticileri için başucu kitabı niteliği taşıyor. 
     Toprak konusunda fazlaca seçici olmayan domatesin en çok kumlu toprakları sevdiği belirtilen kitapçıkta, tohum ekimi, ekim yapılacak alanlarda kullanılacak gübreler, yetiştirme teknikleri, çapalama, sulama ve hastalıklarla mücadele konuları ayrıntılarıyla işleniyor. 
     Ürün kalitesi ve verimin artırılması için toprak yapısına göre erkenci, orta erkenci ve geçci domates ekiminin yapılması gerektiği anlatılan kitapçıkta, şu bilgilere yer verildi 
     ''Özellikle salçalık domates yetiştiriciliği bölgemizde henüz yeni olduğundan çiftçiye yeterince teknik bilgi aktarılamamıştır. Bizim çiftçimiz görerek öğrenmek ister. Çiftçimizin gübreleme, sulama ve tarımsal mücadele gibi işlemler konusunda yeterli bilgisi bulunmamaktadır. Bölgedeki salça fabrikalarının da desteğiyle 'Tarla Günleri' ve 'Yetiştirme Kursları' gibi etkinliklerle, çiftçilerimiz eğitilmelidir. Domates yetiştiricilerin sorunlarının çözümü için yüksek maliyetler ve masraflar gerekmemektedir. Uygulanacak çiftçi bilinçlendirme programlarıyla, aynı maliyetle birim alandan alınacak ürün miktarı iki katına çıkartılabilecektir.'' 
     
</TEXT>
</DOC>
