<DOC>
<DOCNO> 159763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/sonspo08.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum Austria Wien'den kesin ayrılıyor 
</HEADLINE>
<TEXT>

     Austria Wien takımının Alman teknik direktörü Christoph Daum'un 2 Haziran günü görevinden ayrılmasının kesinleştiği açıklandı. 
     Avusturya Haber Ajansı'na APA açıklama yapan Austria Wien Başkan Yardımcısı Andreas Rudas, takımı 2003-2004 sezonunda çalıştıracak yeni teknik direktörün gelecek hafta başında açıklanacağını bildirdi. 
     Yeni teknik direktörün ismini açıklamak istemeyen Rudas, ''Başkan Frank Stronach'ın birçok aday ile görüşmeler yaptığını, yeni teknik direktörün gelecek hafta başında kamuoyuna açıklanacağını'' söylemekle yetindi. 
     APA ise Austria Wien'i yeni sezonda çalıştıracak teknik direktörün, bir dönem Avusturya'nın FC Tirol takımını lig şampiyonu yapan Alman asıllı Joachim Löw olacağını ileri sürdü. Löw, daha önce Fenerbahçe ve Adanaspor takımlarında da görev yapmıştı. 
     Avusturya gazeteleri, ''Christoph Daum'un 2 Haziran günü Kaernten takımı ile oynayacağı kupa finalinden sonra Austria Wien'e veda edeceğinin kesinleştiğini'' yazdı. Daum ise bundan sonra çalıştıracağı takımın ismini hala bir sır gibi saklamakta ısrar ediyor. 
     
</TEXT>
</DOC>
