<DOC>
<DOCNO> 199250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/soneko09.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi kartı kullanımında arife günü yılın işlem rekoru kırıldı... 
</HEADLINE>
<TEXT>

     Ramazan Bayramı ve idari izinlerle birlikte 9 günlük tatil boyunca kredi kartıyla toplam 604 trilyon liralık işlem gerçekleşti, arife günü, yıl boyunca en çok işlemin gerçekleştiği gün oldu. 
     BKM verilerine göre, arife gününü de kapsayan 4 günlük bayram süresince toplam 199.7 trilyon liralık işlem yapıldı. 2002 yılının aynı döneminde ise toplam harcama tutarı 158 trilyon lira olarak gerçekleşmişti. 
     2003 yılında bir günde en çok işlem 24 Kasım 2003 arife günü gerçekleşti ve BKM switch sisteminden 3 milyon 39 bin 277 adet işlem geçti. 2002 yılı Ramazan Bayramı arifesinde ise switch sisteminden geçen işlem adedi 2 milyon 960 bin 749 olarak gerçekleşmişti. 
     22-30 Kasım tarihlerini kapsayan 9 günlük bayram tatili süresince kredi kartları ile 14 milyon 350 bin 240 adet işlem gerçekleşirken, bu işlemlerin tutarı 604 trilyon lira oldu. 
     
     EN ÇOK HARCAMA SÜPERMARKETLERDE 
     Arife günü de dahil olmak üzere bayram süresince en çok harcama süpermarketlerde yapıldı. Kredi kartı işlemlerinin yüzde 28.13'ü süpermarketlerde gerçekleşirken, yüzde 20.79'u ise benzin istasyonlarında yapıldı. 
     Kredi kartı işlemlerinin yüzde 13.15'i giyim ve aksesuar sektöründe, yüzde 3.98'i catering sektörü ve restoranlarda, yüzde 2.55'i ise telekomünikasyon sektöründe gerçekleşti. 
     
     BKM 
     1990 yılında 13 kamu ve özel Türk bankasının ortaklığı ile kurulan Bankalararası Kart Merkezi, kartlı ödeme sistemi içerisinde bankalarararası otorizasyon ve takası gerçekleştirmek, ortak sorunlara çözüm bulmak, Türkiye'deki kredi kartları kural ve standartlarını geliştirmek amacını taşıyor. 
     
</TEXT>
</DOC>
