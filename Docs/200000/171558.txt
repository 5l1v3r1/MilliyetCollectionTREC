<DOC>
<DOCNO> 171558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/yazar/guclu.html </URL>
<DATE> 2003/07/25/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
ÖSYM kafa karıştırıyor 
</HEADLINE>
<TEXT>

   
   Yılda bir iki kez kamuoyunun karşısına çıkan ÖSYM, son bir hafta içinde iki kez basın açıklaması yapmak zorunda kaldı. Çünkü ÖSS'ye ilişkin puanlar ve yüzdelik dilimler konusunda kafalar karmakarışık. 
   Yeni puan sistemine göre düzenlenmiş yüzdelik dilimleri puan kartı ile birlikte adaylara gönderme yerine sürekli basın açıklaması yaparak kafaları karıştırmak ÖSYM'ye hiç yakışmıyor. Sistem ile birlikte başkan da değişince fatura öğrencilere yansıdı. Umarız bundan sonra atılacak adımlarda çok daha dikkatli olurlar... 
   
   Meslek liseleri    AKP seçim öncesinde, iktidara gelir gelmez, meslek lisesi mezunlarının mağduriyetini önleyeceğini vaat etti. Yüz binlerce hatta aileleriyle birlikte milyonlarca seçmenden bu gerekçeyle oy aldı. İktidara geleli neredeyse bir yıl oluyor. Eğer isteseydi bu sorunu bin defa çözerdi. Ama ısrarla çözümden kaçıyor. Seneye erteliyor. 
   Tek maddelik bir yasal düzenleme, meslek lisesi mezunlarının mağduriyetini giderir ve yüz binlerce öğrenci bir yıl daha kaybetmek zorunda kalmazdı. Ama AKP kurmayları, söz verdikleri şekilde sınav sistemine öncelik vereceklerine, YÖK ve üniversitelerde geniş çaplı bir tasfiye hareketine girişince, işin içinden çıkamaz noktaya geldiler. Bu kafa ile gelecek yıl da tren kaçarsa hiç şaşırmamak gerekir. 
   
   Asistanların askerliği    Erkek araştırma görevlileri arasında bir heyecan dalgası esiyor. Temel eğitimden sonra askerliğin geri kalanının kendi üniversitelerinde ya da başka üniversitelerde yapılacağına ilişkin söylentiler aldı başını gidiyor. Hemen her gün bu konuda yüzlerce mail geliyor. Olayın içyüzü soruluyor. 
   Hatırlanacağı gibi bu öneri aylarca önce bu sütunlarda yer almıştı. Sonra bazı milletvekilleri bunu yasa teklifi haline getireceklerini söylediler. Ama şu anda kesinleşmiş somut bir adım yok. 
   Olursa iyi olur. Hem gelişmekte olan pek çok üniversite öğretim üyesi açığını kapatmış olur hem de zaten asker fazlalığı olduğu için araştırma görevlileri mesleklerinden uzunca bir süre kopmamış olurlar. 
   
   Öğrenci affı    Israrla sorulan bir diğer soru ise üniversite öğrencilerine yönelik bir affın çıkıp çıkmayacağı. AKP iktidarının ilk günlerinde dile getirildi. Teklif hazırlandı ama sonra unutuldu gitti. Şimdi yine yakında üniversiteyi kazanıp da liseden mezun olmayanlara af çıkar ve bir, iki dersten atılma durumuna gelenlere yeni bir hak tanınmaz ise çok büyük haksızlık olur. 
   Dahası neredeyse her suçun, her suçlunun affedildiği bir ortamda öğrencilere karşı bu kadar katı davranılması ne kadar doğru. 
   YÖK, hükümet istiyor diye karşı. Hükümet de affa sıra gelinceye kadar daha çok iş var. Önce şu YÖK'ün ve rektörlerin canına okuyayımın peşinde. Olan da öğrenciye oluyor. 
   
   Hayatı kurtuldu    Neden ille de af diyoruz Alın size bir örnek. Geçtiğimiz günlerde bir öğrenci geldi. Ekonomik kriz nedeniyle ailesi çok zor durumda olduğu için harcını yatıramamış ve tek ders yüzünden atılmış. Sonra bir şekilde süre uzatıldı, kaydı yenilendi ve sınavına girdi. Dün aradı ve hukuku bitirdim abi müjdesini verdi. Bundan daha büyük mutluluk olur mu Mezun olmayıp sürünse idi kime ne faydası olacaktı 
   Özetin özeti Ne olur gençlere karşı biraz daha toleranslı olalım. Kendi çocuklarımız için gösterdiğimiz özeni, başkaları için de gösterelim... 
   
      
   
</TEXT>
</DOC>
