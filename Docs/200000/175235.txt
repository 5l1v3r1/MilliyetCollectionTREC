<DOC>
<DOCNO> 175235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/soneko10.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek taşıt vergisi Eylül ayı sonuna kadar ödenecek 
</HEADLINE>
<TEXT>

     Ek taşıt vergisinin uygulanmasına ilişkin esaslar belirlendi. 
     Maliye Bakanlığı'nın konuya ilişkin tebliği, bugünkü Resmi Gazete'de yayımlandı. 
     Buna göre, taşıt vergisi, taşıtların kayıt ve tescilinin yapıldığı yerin vergi dairesi tarafından, bu kanunun yayımı tarihinde 7 Ağustos 2003 , bu tarihten 31 Aralık 2003 tarihine kadar, ilgili sicillere ilk defa kayıt ve tescil edilecek olan taşıtlar için ise kayıt ve tescilin yapıldığı tarihte tahakkuk ettirilmiş ve tebliğ edilmiş sayılacak. 
     Taşıt vergisinin mükellefi, Kanunun yürürlüğe girdiği 7 Ağustos 2003 tarihi itibariyle trafik, belediye veya liman sicili ile Ulaştırma Bakanlığı tarafından tutulan sivil hava vasıtaları siciline adlarına taşıt kayıt ve tescil edilen veya noter satış sözleşmesiyle taşıta sahip olanlar ile bu Kanunun yayımı tarihinden 31 Aralık 2003 tarihine kadar söz konusu sicillerde adlarına ilk defa taşıt kayıt ve tescil edilecek olan gerçek ve tüzel kişiler olacak. 
     
     İSTİSNA VE MUAFİYETLER 
     Motorlu Taşıtlar Vergisi Kanunu'nun ilgili maddesinde yer alan istisnalar, taşıt vergisi için de uygulanacak. 
     Ayrıca, Bingöl ve ilçelerinde depremin meydana geldiği 1 Mayıs 2003 tarihi itibariyle, Bingöl trafik sicilinde kayıt ve tescilli bulunan taşıtlar ile bu tarihte ikametgahının buralarda bulunduğunu tevsik edenler adına aynı tarih itibariyle Bingöl trafik tescil kuruluşu dışındaki diğer illerde kayıt ve tescilli olan taşıtlar taşıt vergisine tabi tutulmayacak. 
     Bu istisna hükmünden yararlanacak olanlar tarafından depremin meydana geldiği tarihte ilgili sicilde adına tescilli taşıt bulunan kişinin Bingöl ve ilçelerinde ikametgahının bulunduğuna ilişkin ikamet edilen mahallenin muhtarından onaylı ''ikametgah İlmuhaberi'' ile birlikte, Bingöl ve ilçelerine ait 1 Mayıs 2003 tarihini veya bir önceki son dönemi kapsayan elektrik, su veya telefon faturalarından birisinin veya görev yapılan kurumdan alınan resmi yazının, taşıtın kayıt ve tescilli olduğu ilin motorlu taşıtlar vergisini tarh, tahakkuk ve tahsile yetkili olan vergi dairelerine tevsik edilmesi gerekiyor. 
     Ancak, bu tarih itibarıyla Bingöl trafik sicilinde kayıt ve tescilli olan taşıtlar ile bu tarihte Bingöl ve ilçelerinde ikametgahının bulunduğunu tevsik edenlere ait taşıtlar, 1 Mayıs 2003 tarihinden sonra Bingöl ve ilçeleri dışındakilere satılması halinde taşıt vergisine tabi tutulacak. 
     
     VERGİNİN ÖDENMESİ, MAHSUP VE İADESİ 
     Taşıt vergisi, ilgili Kanunun yayımlandığı tarihte ilgili sicillere kayıt ve tescil edilmiş olan veya noter satış sözleşmesi ile sahip olunan taşıtlar için, bu Kanunun yayımını izleyen ayın sonuna kadar Eylül ayı sonuna kadar , 7 Ağustos 2003 ile 31 Aralık 2003 tarihleri arasında ilgili sicillere ilk defa kayıt ve tescil edilecek olan taşıtlar için de kayıt ve tescilin yapıldığı ayı izleyen ayın sonuna kadar bir defada ödenecek. 
     Taşıt vergisi, taşıtın kayıt ve tescil olduğu yerin vergi dairesine veya Maliye Bakanlığı tarafından motorlu taşıtlar vergisi tahsiline yetki verilen banka şubelerine ödenecek. Ödeme dönemi içerisinde ilişik kesme işleminin yapılması halinde, taşıt vergisi bu işlemin yapılmasından önce ödenecektir. 
     
     MAHSUP VE İADE İŞLEMLERİ 
     İlgili kanun hükümlerine göre ek motorlu taşıtlar vergisinin birinci taksitini veya birinci ve ikinci taksitini birlikte ödeyen mükelleflerin ödedikleri tutarlar, mükelleflerin bu konuda herhangi bir müracaatına gerek olmaksızın, ödenecek olan taşıt vergisine mahsup edilmiş sayılacaktır. 
     Ancak, ek motorlu taşıtlar vergisini ödeyen mükelleflerden bu Kanunun yayımı tarihinden önce söz konusu taşıtlarını satmış olup yerine başka bir taşıt satın atmış olanların, satmış oldukları taşıttan dolayı ödemiş oldukları ek motorlu taşıtlar vergisinin, yeni satın alınan taşıtla ilgili olarak ödenmesi gereken taşıt vergisine mahsup edilebilmesi için mükelleflerin ilgili vergi dairesine müracaatta bulunmaları gerekiyor. 
     Ayrıca, taşıt vergisi mükellefleri olmamaları nedeniyle mahsup işlemi yapılamayanların ödemiş oldukları ek motorlu taşıtlar vergisi, mükellefler tarafından talep edilmesi halinde iade edilecek. 
     Kanunun yayımı tarihi itibarıyla ödenmemiş olan ek motorlu taşıtlar vergisi ise terkin edilecek. 
     Bu arada, ödenen taşıt vergisinin ticari, zirai ve mesleki kazançların tespitinde gider olarak indirilmesi de mümkün bulunuyor. 
     
</TEXT>
</DOC>
