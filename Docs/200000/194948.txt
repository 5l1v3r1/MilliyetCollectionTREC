<DOC>
<DOCNO> 194948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/yasam/ayas.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Cinayeti telefon konuşması çözdü 
</HEADLINE>
<TEXT>

   Alman kadın turistler ile Türk arkadaşlarının katil zanlılarına, yaptıkları 80 saniyelik görüşmelerinin kaydından ulaşıldı... 
      TESLİME TOSUN-AHMET İSTEK - ÖNER ŞAN-GÖKHAN ÇALBAY DHA 
   
   Antalya'da kaybolduktan 22 gün sonra cesetleri toprağa gömülü halde bulunan Alman kadın turistler Anja Höfken 34 ve Sebine Bader 43 ile arkadaşları Erdoğan Özdoğan'ın 40 katil zanlıları, Özdoğan'la yaptıkları 80 saniyelik telefon görüşmesinin kaydı sonucu bulundu. 
   
   'Çok zenginler' 
   Jandarma, 7 Kasım'da yakaladığı Kudret Kaptan 33 ile arkadaşı Gündoğan Tansel'e 24 dün, cinayetin işlendiği Manavgat Beşkonak Sağırın mevkiinde tatbikat yaptırdı. Cinayeti para için işlediklerini söyleyen zanlıların ifadelerine göre olay şöyle gelişti 
   Rafting için Beşkonak'a gitmek isteyen grup, 16 Ekim'de Kaleiçi'ndeki Mevlana Turizm Rent A Car şirketinde Kaptan'la tanıştı. Özdoğan, bir laf arasında turistlerin çok zengin olduğunu söyledi. 
   
   İlk, Türk'ü öldürdüler 
   Ertesi gün, 30 euro'ya anlaştığı grubu pansiyona bıraktıktan sonra Tansel'le cinayet planı yapan Kaptan, 18 Ekim'de cep telefonuyla aradığı Özdoğan'a kendilerini almaya Tansel'i göndereceğini söyledi. Tansel, Özdoğan'ı alıp Sağırın mevkiine götürdü. İkili, Erdoğan Özdoğan'ın karnına 6 kez bıçak saplayıp boğazını keserek öldürdü. 
   Özdoğan'ı ağılda gömen katiller, Köprülü Kanyon'da bekleyen turistleri de alıp aynı yere döndüler. Kaptan, turist kadınlara Almanca "Bu bir soygundur" dedi. Turistlerin üzerindeki 450 euro ve dört kredi kartıyla şifrelerini alan Tansel, Serik'teki bir bankaya giderek şifrelerin doğruluğunu kontrol etti. Şubeden 1 milyar 900 milyon lira çeken Tansel, dönüşte kazma ve kürek satın aldı. 
   
   Ağaca asıp boğazlarını kestiler... 
   İkili, ağaca bağladıkları turistleri boğazlarını keserek öldürdü. Turistleri bellerine kadar gömen ikili, fotoğraf makinesi ve üç cep telefonunu da alarak Antalya'ya döndü. Suç aletlerini ormana, kazma ve küreği havalimanı yakınındaki su kanalına, cep telefonlarını da aynı akşam Lara'da denize atan zanlılar, bir banka ATM'sinden de 3 bin 500 euro çekti. 19 Ekim'de 450 milyon lira daha çeken ikili, daha sonra para çekememeleri üzerine kredi kartlarını keserek imha etti fotoğraf makinesini de çöpe attı. 
   
   Uyuşturucu aldılar 
   Tansel, olay yerine gelene kadar cinayetten haberi olmadığını öne sürdü. Antalya Emniyet Müdürlüğü Kayıplar Şubesi ekiplerinin de, Kaptan'ı 10 gün önce gözaltına aldığı ve serbest bıraktığı öne sürüldü. İkili, tatbikatın ardından adliyeye sevk edildi. Mahkemeye çıkarılan sanıklar tutuklandı. 
   
   
</TEXT>
</DOC>
