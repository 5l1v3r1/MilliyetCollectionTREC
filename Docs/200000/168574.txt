<DOC>
<DOCNO> 168574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/sontur13.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı Çiçek "6. uyum paketinin geçmesinde fayda var" 
</HEADLINE>
<TEXT>

     Cumhurbaşkanı Ahmet Necdet Sezer tarafından 2 maddesi tekrar görüşülmek üzere TBMM'ye geri gönderilen AB 6. Uyum Yasası, Adalet Komisyonu'nda aynen benimsendi. 
     Terörle Mücadele Yasası'nın 8. maddesinin yürürlükten kaldırılmasını savunan CHP'li üyeler, ''Cumhurbaşkanı'nın itirazlarında haklı olduğunu'' belirtirken, Adalet Bakanı Cemil Çiçek ile AK Parti'li üyeler, ''düzenlemenin geldiği gibi geri gönderilmesi gerektiğini'' savundu. 
     TBMM Adalet Komisyonu'nda görüşülen AB 6. Uyum Paketi'nin geri gönderilen 2 maddesinin okunmasının ardından görüşme açıldı. CHP Adana Milletvekili Ziya Yergök, Terörle Mücadele Yasası'nın TMY 8. maddesinin yürürlükten kaldırılmasının doğru olduğunu, ancak Hükümet'in bunun gerekçesini ortaya doğru koyamadığını söyledi. Cumhurbaşkanı Sezer'in itirazlarını daha önce kendilerinin ve Yargıtay temsilcisinin de ifade ettiğini anlatan Yergök, ''Cumhurbaşkanı'na haksız eleştiriler yöneltildi AB'ye, ifade özgürlüğünün genişletilmesine karşıymış gibi gösterildi'' dedi. 
     CHP Niğde Milletvekili Orhan Eraslan da Cumhurbaşkanı Sezer'in ''seçkin hukukçu'' kimliğiyle görüşlerini ortaya koyduğunu belirterek, ''TMY 8. maddenin kaldırılmasıyla boşluk doğmaktadır'' dedi. 
     CHP'li Eraslan, TMY'in 8. maddesinin yürürlükten kaldırılması için oy kullanacaklarını, ancak Cumhurbaşkanı'nın gerekçelerine uygun düzenleme yapılmasını istedi. 
     
     ''CUMHURBAŞKANI'NIN ISRARI VAR'' 
     AK Parti Gaziantep Milletvekili Mahmut Durdu, ''Cumhurbaşkanı'nın kişiliğine ve hukukçuluğuna söyleyecek sözleri olmadığını'' ifade ederek, ''Cumhurbaşkanı'nın ısrarı var'' dedi. 
     Türkiye'de iç dinamiklerin bozulduğunu, AB gibi bir medeniyet projesine girmek için öncelikle toplumsal uzlaşmanın sağlanması gereğine işaret eden Durdu, TMY 8. maddenin kaldırılması ve Yasa'nın da aynen geri gönderilmesini istedi. 
     
     ''BİRDEN FAZLA HÜKÜM VAR'' 
     Adalet Bakanı Cemil Çiçek, Türkiye'de özgürlük alanlarını genişletmeye çalıştıklarını, bunun başında ifade ve örgütlenme özgürlüğünün geldiğini, Türkiye'de bu alanlarda bazı sıkıntılar olduğunu dile getirdi. 
     ''Türkiye'de bir koruma refleksi'' olduğunu anlatan Çiçek, şöyle konuştu 
     ''Korumaya çalıştığımız değeri bir tek maddeyle değil, yeri geldiğinde birden fazla kanun maddeleri ile daha fazla kuvvetlendirmeye çalışıyoruz. Ayrı ayrı zamanlarda çıkarılan yasalar, farklı sebepler ve farklı konjonktürde çıkarıldığı için eylem aynı ama o eyleme verilecek ceza ve suçun unsurları farklı farklı oluyor. Bu da uygulamada farklılıklar meydana getiriyor. Türkiye'nin içinden geçtiği süreçte de ifade ve örgütlenme özgürlüğünü genişleteceğiz derken, konjonktürsel sebeplerle çıkarılan yasalardan dolayı bu özgürlük alanı giderek daralıyor.'' Çiçek, ifade özgürlüğünün özüne dokunmadan onu genişletmek amacıyla bazı düzenlemeler yapılabileceğini belirterek, ''Yazılış tarzı ne olursa olsun yapmak istediğimiz şey ,özgürlük alanını genişletmektir. Bu anlamda TCK'da, TMY ve başka kanunlarda da bu alanı düzenleyen birden fazla hüküm var. Bu farklılıkların ortadan kaldırılması gerekiyor'' dedi. 
     ''Kanun'un geldiği gibi geçmesinde fayda olduğunu'' savunan Çiçek, Cumhurbaşkanı Sezer'in geri gönderme gerekçesinin kendileri açısından da önemli olduğunu, bunun daha sonra yapılacak düzenlemelerde dikkate alınabileceğini kaydetti. Çiçek, CHP'li Yergök'ün ''nitelikli çoğunluk'' gerektiği görüşlerinin hatırlatılması üzerine, bu konuda farklı görüşlerin olduğunu belirterek, ''bir fiilin suç olmaktan çıkması'' nedeniyle nitelikli çoğunluk aranmayacağını söyledi. 
     Görüşmelerin tamamlanmasının ardından Yasa, aynen kabul edildi. 
     
</TEXT>
</DOC>
