<DOC>
<DOCNO> 194815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/soneko37.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
TEKEL Sigara İşletmeleri için yapılan ihale iptal edildi... 
</HEADLINE>
<TEXT>

     Tekel'e Sigara Sanayi İşletmeleri Ticaret A.Ş'nin özelleştirilmesine ilişkin açılan ihale iptal edildi. 
     Özelleştirme İdaresi Başkanlığı'ndan yapılan açıklamada, Tekel'in Sigara Sanayii İşletmeleri Ticaret A.Ş'nin özelleştirilmesi için 7 Haziran 2003 tarihinden itibaren ihaleye çıkıldığı ve tekliflerin 24 Ekim 2003 tarihinde alındığı hatırlatıldı. Açıklamada, iptal kararı konusunda ise şöyle denildi 
     ''5 Kasım 2003 tarihinde alınan nihai teklifler, İhale Komisyonu tarafından değerlendirilmiş ve ihalenin iptaline karar verilmiştir.'' Özelleştirme kapsamındaki Tekel'e bağlı Sigara Sanayii İşletmeleri ve Ticareti A.Ş'nin satışı için geçen hafta yapılan ihalede en yüksek teklifi, 1 milyar 150 milyon dolarla Japon Tobacco International JTI vermişti. 
     ÖİB Başkan Yardımcısı Hasan Köktaş'ın komisyon başkanlığını yaptığı ihalede, Tekel'e bağlı Sigara Sanayii İşletmeleri ve Ticareti A.Ş için, JTI ile British American Tobacco BAT teklif verirken, BAT'ın verdiği teklif miktarı açıklanmamıştı. 
     1 milyar 150 milyon dolarlık en yüksek teklifin beklentilerin oldukça altında kalması, "yeni teklif" isteneceği söylentilerine neden olmuştu. 
     Bu sabah JTI yetkilileriyle biraraya gelen Maliye Bakanı Kemal Unakıtan, teklifin revize edilmesini istemediklerini açıklamıştı. 

     
</TEXT>
</DOC>
