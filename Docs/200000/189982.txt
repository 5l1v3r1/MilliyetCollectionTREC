<DOC>
<DOCNO> 189982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sontur19.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
17 kişinin ölümüne yolaçan Tır şoförü adliyede... 
</HEADLINE>
<TEXT>

     Silivri'de 17 kişinin öldüğü, 9 kişinin de yaralandığı kazaya yol açan TIR'ın sürücüsü Necip Cengiz, geniş güvenlik önlemleri altında Silivri Adliyesi'ne sevk edildi. 
     Silivri'de dün TEM Otoyolu'na ters yönden giren Necip Cengiz yönetimindeki 50 FF 366 plakalı TIR ile Murat Gül'ün kullandığı 34 TME 37 plakalı yolcu minibüsünün çarpıştığı trafik kazasına ilişkin gözaltına alınan TIR sürücüsü Cengiz'in, İlçe Jandarma Komutanlığı'ndaki sorgusu tamamlandı. 
     Sorgu ve işlemlerinin tamamlanmasının ardından TIR sürücüsü Cengiz, geniş güvenlik önlemleri altında Silivri Adliyesi'ne getirilerek arka kapıdan içeri alındı. 
     Bu arada kazada ölen 17 kişinin cenazesi, Silivri'nin Akören Köyü'nde düzenlenen törenle toprağa veriliyor. 
     Öte yandan, kazada ağır yaralanan ve hayati tehlikesi bulunan İpek Karakartal'ın sağlık durumunun iyiye gittiği bildirildi. Diğer 8 yaralının da hayati tehlikesi olmadığı kaydedildi. 
     
</TEXT>
</DOC>
