<DOC>
<DOCNO> 177981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sondun15.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de siyah kadına beyaz protez bacak tartışması.. 
</HEADLINE>
<TEXT>

     Sık sık sağlık skandalları yaşanan İngiltere'de bu kez de geçirdiği rahatsızlık yüzünden bir bacağı kesilen siyah kadına beyaz protez bacak takılması girişimi tartışmalara yol açtı. 
     Berkshire bölgesindeki Reading Hastanesi'nde bacağı ampute edilen 46 yaşındaki Ingrid Nichols, bu ameliyatın ardından hastane yöneticilerinin kendisine ''ya rutin olarak elimizde bulunan ve herkese taktığımız beyaz protez bacağı tercih edeceksiniz, ya da derinizin rengine uyan siyah bir bacak istiyorsanız bunun için ekstra ödeme yapacaksınız'' dediklerini bildirdi. 
     Bunun üzerine hastane yöneticileriyle arasında büyük tartışmaların yaşandığını belirten Nichols, ''Kabinemizde siyah bakanlarımız var, adliyelerimizde siyah yargıçlarımız hizmet veriyor, pek çok siyah doktor yaşam kurtarıyor, ama ne garip ki sadece beyazlar için protez organlar üretiliyor. Yani bu ülkede sadece beyazların yaşadığı farz ediliyor'' dedi. 
     Yaşanan tartışmaların ardından hastanenin kendisine ekstra ödeme yapmaksızın siyah bir protez takmayı kabul ettiğini belirten Nichols, ''Talebim kabul edilmeseydi hastaneyi ırkçılık suçlamasıyla mahkemeye verecektim'' diye konuştu. 
     Bu arada, Özürlü Haklarını Koruma Derneği, konuyla ilgili bir açıklama yaptı ve İngiltere ulusal sağlık sisteminde siyah hastaların protez ihtiyaçlarının göz önüne alınmamış olmasını ''kabul edilemez bir hata'' olarak niteledi. 
     
</TEXT>
</DOC>
