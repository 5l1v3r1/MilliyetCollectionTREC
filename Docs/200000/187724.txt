<DOC>
<DOCNO> 187724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/sondun09.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, ABD ile mutabakatın 1-2 ay içinde sağlanmasını bekliyor 
</HEADLINE>
<TEXT>

     Türkiye'nin, TBMM'nin kararının ardından, Irak'a asker gönderilmesi konusunda ABD ile imzalaması öngörülen mutabakata en geç bir-iki ay içinde ve muhtemelen daha kısa süre içinde varılmasını beklediği bildirildi. 
     Washington'daki bir Türk diplomatı, ''ABD ile anlaşma konusunda haftalardan, en fazla bir-iki aydan, belki daha kısa bir süreden bahsediyoruz'' dedi. 
     Diplomat, TBMM'nin kararına karşın, özellikle askeri detayların belirlenmesi konusunda henüz çok erken bir aşamada bulunulduğunu belirterek, bu meseleler arasında da ilk sırayı Türk askerinin tam olarak nerede konuşlandırılacağının geldiğine işaret etti. Aynı diplomat, ABD ile asker konusundaki görüşmelerin ağırlıklı olarak Ankara'da askeri düzeyde sürdürüleceğini ve bunun siyasi boyutunun da olacağını söyledi. 
     Bu arada Türkiye'nin Washington Büyükelçisi Faruk Loğoğlu'nun, Irak'a asker konusunda ABD Savunma Bakan Yardımcısı Paul Wolfowitz ve başkanın Ulusal Güvenlik Konseyi'nin üst düzey yetkilisi Dan Fried ile görüşmeler yapmakta olduğu öğrenildi. 
     Öte yandan Türk diplomatı, savaş sonrasında Türkiye'nin zaten Irak'ta ekonomik kazanımlar elde etmekte olduğuna dikkat çekerek, ''Asker gönderilmesi, ticaret açısından olsun, diğer ekonomik açılardan olsun, şüphesiz Türkiye'ye başka iktisadi kazançlar sağlayacak'' dedi. 
     Türk diplomatı, TBMM'nin asker onayının BM Güvenlik Konseyi'nde yeni bir Irak kararı alınmasından önce gelmesinin, Washington için büyük önem taşıdığını ve Amerikan yönetiminin bu gelişmeden çok memnun olduğunu kaydetti. 
     Türk askerinin gönderilmesine Irak içinden bazı itirazların geldiğini hatırlatan diplomat, Irak Geçici Hükümet Konseyi içinde bu konuda mutabakat olmadığını ve sadece bazı üyelerin Türk askerine karşı çıktığını belirterek, ABD'nin bunun aşılması için yoğun bir girişim sürdürdüğüne de işaret etti. Aynı diplomat, ''Bu konsey üyelerinin, ikna edilerek geri çekilmelerinin sağlanmasını bekliyoruz'' dedi. 
     
</TEXT>
</DOC>
