<DOC>
<DOCNO> 183613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/son/sonspo04.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolun kalbi İkitelli'de atacak... 
</HEADLINE>
<TEXT>

     Birinci Süper Futbol Ligi'nde Galatasaray ile Fenerbahçe yarın karşı karşıya gelecek. 
     Dünyanın sayılı derbileri arasında gösterilen karşılaşma, Atatürk Olimpiyat Stadı'nda saat 16.00'da başlayacak. 
     Digitürk LİG TV'den naklen yayınlanacak karşılaşmayı FİFA kokartlı hakem Muhittin Boşat yönetecek. 
     Her iki takım da hazırlıklarını basına ve taraftara kapalı yapacakları idmanlarla tamamlayarak, maç saatini beklemeye başlayacak. 
     
     GALATASARAY CEPHESİ 

     Birinci Süper Lig ve Avrupa Şampiyonlar Ligi'nde son maçlarını yitiren Galatasaray, derbi maça ezeli rakibine oranla daha stresli çıkacak. 
     Derbi maça evsahipliği yapacak Galatasaray'da, dev maç öncesi Ümit Karan, Lukunku, Orhan, Ömer ve Abdullah'ın sakatlıkları bulunuyor. Bu oyunculardan Ümit Karan kesin olarak yok. 2 gün önce yapılan antrenmanda sakatlanan ve MR'ı çekilen Abdullah ile diğer sakat oyuncuların da muhtemelen derbi maçta oynayamayacağı öğrenildi. 
     FC Juventus ile yapılan Avrupa Şampiyonlar Ligi maçında dirseğinden sakatlanan Hakan Şükür'ün ise dirseklikle oynayacağı açıklandı. 
     Teknik direktör Fatih Terim'in, FC Juventus maçından farklı olarak forvette Pinto'nun yerine Bratu'ya şans tanıması, Baliç'e de görev vermesi bekleniyor. 
     
     FENERBAHÇE CEPHESİ 

     Ligdeki son 4 maçını kazanan Fenerbahçe'de ise tüm gözler Van Hooijdonk'a çevrildi. 
     Kırmızı kart cezalısı Tuncay'dan yoksun sarı-lacivertli takımda, dünkü idmanda adalesinden sakatlanan Hollandalı futbolcunun durumu belirsizliğini koruyor. 
     Bu sabah koşu yaptığı öğrenilen Van Hooijdonk'un tedavisine devam edildiği ve oynayıp oynamayacağının maç öncesinde netlik kazanacağı duyuruldu. 
     
     MUHTEMEL 11 

     Ezeli rakiplerinin derbi maça şu muhtemel 11'ler çıkması bekleniyor 
     Galatasaray Mondragon, Prates, Bülent, De Boer, Hakan Ünsal Baliç , Sabri, Batista, Hasan, Ergün, Bratu, Hakan Şükür. 
     Fenerbahçe Recep, Fatih, Ümit, Luciano, Petkov, Serhat, Aurelio, Kemal, Selçuk, Mahmut Hanefi, Van Hooijdonk Semih . 
     
     BİLET FİYATLARI 

     Biletix'te satışı süren derbi maçın bilet fiyatları şöyle 
     VIP 1 215 milyon TL, VIP 2 160 milyon TL, VIP 3 110 milyon TL Numaralı Orta Grup 1 88 milyon TL, Numaralı Orta Grup 2 67 milyon TL, Numaralı Orta Grup 3 ve Numaralı Alt 33 milyon TL, Numaralı Üst 17 milyon TL Kapalı Üst ve Alt 17 milyon TL Yeni ve Eski Açık 12 milyon TL Galatasaray-Fenerbahçe derbisinde, eski açık tribün kombine kart sahibi Galatasaraylı taraftarların, sadece bu maç için geçerli olmak üzere, karşılaşmayı numaralı tribün üst kattan seyredecekleri açıklandı. 
     Sarı-kırmızılı kulüpten yapılan açıklamada, Fenerbahçe maçında eski açık tribün kombine kart sahiplerinin, eski açık tribüne değil, numaralı tribün üst bölüme girmeleri duyuruldu. 
     
</TEXT>
</DOC>
