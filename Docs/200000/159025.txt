<DOC>
<DOCNO> 159025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/soneko16.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk yeni Peugeot Partner yerli olarak üretildi 
</HEADLINE>
<TEXT>

     Karsan Otomotiv Sanayi ve Ticaret A.Ş. ile Automobiles Peugeot arasında Aralık 2002'de imzalanan ve Peugeot Partner araçlarının yeni modellerinin Karsan'da imalatına ilişkin anlaşma gereğince, ilk yeni Peugeot Partner yerli olarak üretildi. 
     Karsan'dan yapılan açıklamaya göre, 5 ay gibi kısa bir süre içinde üretimi gerçekleşen yeni Peugeot Partner 1.9 Dizel klimalı tek kapılı ticari aracın pazara verilmesinin ardından, Karsan her ay yeni bir Peugeot Partner modelinin üretimine geçecek. 
     Böylece 2004 yılı başında Karsan zenginleştirilmiş yeni bir ürün gamı ile pazardaki konumunu güçlendirecek. Karsan, ticari aracın yanı sıra binek otomobil versiyonları da dahil olmak üzere 6 değişik Peugeot Partner modelinin üretimini gerçekleştirecek. 
     
     90 MİLYON DOLAR CİRO, 20 MİLYON DOLAR İHRACAT 
     Karsan Otomotiv Sanayi ve Ticaret A.Ş. Genel Müdürü Mehmet Can Karabağ, daha önce ithal olarak satılan yeni Peugeot Partner 1.9'un üretimini, çok kısa bir süre içinde ve yerli olarak Karsan'da üretmenin mutluluğunu yaşadıklarını kaydetti. 
     Yılın ikinci yarısından itibaren üretim kapasitelerini aylık bazda yüzde 50'lere ulaştıracaklarını bildiren Karabağ, ''Böylelikle, yeni modellerin teknik hazırlık ve yatırım süreci sebebiyle yılın ilk yarısında düşük kalan kapasite kullanım oranımız artarken, 2003 yılı için hedeflediğimiz 90 milyon dolar ciro ve 20 milyon dolar ihracat hedefimiz ağırlıklı olarak yılın ikinci yarısında gerçekleşecek'' dedi. 
     Karsan'ın fason üretim stratejisi doğrultusunda, Peugeot'un yanı sıra diğer üreticilere ait değişik modellerin de Karsan'da üretimine yakında başlanacağını açıklayan Mehmet Can Karabağ, ''Türkiye kriz ortamının sıkıntılarını üstünden atmaya başladı. Otomotiv sanayinin güçlenmesi, diğer tüm sektörleri de etkileyecektir. Mevcut gelişmeler doğrultusunda 2004 yılı, Karsan açısından beklentilerimizin zirvede olduğu bir yıl olacaktır'' dedi. 
     
</TEXT>
</DOC>
