<DOC>
<DOCNO> 156329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/yazar/sazak.html </URL>
<DATE> 2003/05/13/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Beşiktaş rüzgarı 
</HEADLINE>
<TEXT>

     Beşiktaş, Galatasaray, Gençlerbirliği. 
     Bu yıl Beşiktaş’ın 100’üncü kuruluş yıldönümü olduğu için 2003 sezonunun anlamı çok büyük. Son kez 1995 sezonunda kupayı müzesine götüren Beşiktaş ligi önde bitirirse 100’üncü yılı, şampiyonlukla taçlandırmış olacak. 
     Siyah beyazlılar özlemle zafer anı’nı bekliyor. 
     Bu heyecana yürek dayanmaz ama kupa artık Beşiktaş için dokunma mesafesinde.’ Pazar akşamı Galatasaray Ali Sami Yen’de Gençler’le berabere kalarak büyük yara aldı. Matematiksel açıdan şansını sürdürüyor olsa da aradaki 5 puan Galatasaray üzerindeki stresi artırıyor. Bu baskıyı hissetmek için Trabzon’da şampiyonluğu kutlayan’ Fatih Terim’i izlemek yeter 
     Galatasaray’a UEFA Kupası’nı kazandıran ve 2002 Dünya Kupası üçüncüsü Türkiye’nin futboldaki yükselişinde önemli payı bulunan Fatih Hoca iki haftadır sahadaki mücadeleyi unuttu. Tribündeki seyirciyle, maçı yöneten hakemlerle uğraşıyor. 
     Bu gerilimin iki hafta sonraki Beşiktaş - Galatasaray maçına kadar biraz daha tırmanacağını tahmin etmek güç değil. 
     Maç gecesi TV programlarında sahadaki futboldan çok hakemler ve federasyon konuşuluyor. 
     Beşiktaş ve Galatasaray gibi Türkiye’nin asırlık saygın spor kulüplerinin şampiyonluğu, masada’ değil, sahada hak edilmeli. İki takım da dürüstçe, oyuncularının gücüyle, antrenöründen malzemecisine, taraftarından yöneticisine bir sezon boyunca sahaya yansıtılan emekle kazanmalı. 
     Ligin bitimine üç hafta var. 
     Beşiktaş bu pazar Ankara’da Gençlerbirliği ile oynayacak. 
     Zirvede 5 puan farkla önde olan Beşiktaş, Ankara’da Gençlerbirliği’ni yenerse, İnönü’deki Galatasaray maçı bitiminde tur atar 
     Elbette bu iddialı bir tahmin. Ama Beşiktaş’a ilk iki maçta berabere kalması yetiyor. 
     Oysa Mircea Lucescu temkinli bir antrenör, menajer Sinan Engin’le birlikte futbolculara her maça kazanmak üzere’ çıkmaları yönünde teknik ve moral motivasyonu veriyor ama yine de Gençlerbirliği güçlü bir rakip. 
     Beşiktaş Ankara deplasmanından puanla dönerse şampiyonluk ilanı için İnönü’de Galatasaray’ı bekler. 
     Son haftalarda takımı taşıyan Sergen, Bizler inandık, herkes inansın şampiyon olacağız’ diye konuşmuş. 
     100’üncü yılda şampiyonluk artık düş olmaktan çıkıyor. 
     Beşiktaş şampiyonluğa koşuyor. 
     Bayrakları hazırlayın, siyah beyaz’lı renkler yükseliyor. 
     İSTANBUL’UN DEPREM SİTESİ Sohbet Odası’nda dün yayımladığımız İstanbul Büyükşehir Belediyesi’nin internet adresine www.ibb.gov.tr girerek deprem riski taşıyan bölgeleri görebilirsiniz. Okurlarımız haklı haritalar ve bilgi notları çok ayrıntılı değil. Bu eleştirileri Sayın Ali Müfit Gürtuna’ya ilettik. İlgileneceklerini söylediler. D. S. 
     
     

</TEXT>
</DOC>
