<DOC>
<DOCNO> 194530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sondun05.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bikini giyerek ülkesine ihanet etti 
</HEADLINE>
<TEXT>

     DIŞ HABERLER SERVİSİ 

Bir güzellik yarışmasına 30 yıldan bu yana katılan ilk Afgan kadın olan Vida Samadzai'nin Afganistan'a dönmesi durumunda cezalandırılacağı açıklandı. 
     Afganistan Yüksek Mahkemesi İkinci Başkanı Fazıl Ahmed Manawi, Samadzai'nin "Miss Earth" yarışmasında bikiniyle boy göstererek ülkesine ihanet ettiğini söyledi. "Umarım bu kadın yaptıklarından pişmanlık duyuyordur" diyen Manawi, Afgan savcıların bir soruşturma açabileceğini belirtti. 
     Dün Filipinler'in başkenti Manila'da düzenlenen "Miss Earth" yarışmasında yarı finale katılma hakkı elde edemese de, California'da yaşayan üniversite öğrencisi Samadzai, ilk kez verilen "amaç güzeli" ödülüne layık görüldü. Ödüle gerekçe olarak Samadzai'nin, "günümüz kadının yeni güven, cesaret ve ruhunu sembolize etmesi" gösterilirken, Vida Samadzai'nin, "kadın haklarının zaferi ile çeşitli sosyal, kişisel ve dini mücadeleyi temsil ettiği" belirtildi. 
     Bu arada yarışmayı, Honduras güzeli Dania Prince kazandı. 

     
</TEXT>
</DOC>
