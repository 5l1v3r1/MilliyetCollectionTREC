<DOC>
<DOCNO> 178524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sontur21.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğitim-Sen, yoksul öğrenciler için yapılan sınavın iptalini istedi 
</HEADLINE>
<TEXT>

     Eğitim-Sen, özel okullarda ''Yoksul öğrencilerin ücretsiz okutulması'' amacıyla 7 Eylül 2003 tarihinde Milli Eğitim Bakanlığı'nca MEB yapılacak sınavın, yürütmesinin durdurulması ve iptali için Danıştay'a dava açtı. 
     Eğitim-Sen Genel Başkanı Alaaddin Dinçer, dava dilekçesini Danıştay'a sunmadan önce gazetecilere yaptığı açıklamada, Ak Parti iktidarının ve Milli Eğitim Bakanı'nın özel okulları desteklemek için her yolu denediğini ileri sürdü. 
     Yoksul öğrencilerin özel okullarda okutulmasına ilişkin yasa maddesini Cumhurbaşkanı Ahmet Necdet Sezer'in TBMM'ye iade ettiğini anımsatan Dinçer, buna karşın Milli Eğitim Bakanı Hüseyin Çelik'in ''Özel okulların bakanı gibi davrandığını'' savundu. 
     Bakanlığın, 7 Eylül yapacağı sınavla özel okullara öğrenci yerleştirileceğini açıkladığını kaydeden Dinçer, şunları söyledi 
     ''Özel okulların 10 bin öğrenciyi ücretsiz okutacaklarına ilişkin açıklaması kamuoyunu tamamen yanlış yönlendirmeyi amaçlamaktadır. 
     Zaten özel okullar yasa gereği, kontenjanlarının yüzde 10'u üst sınır olmak ücretsiz öğrenci okutmak zorundadır. Milli Eğitim Bakanı'nı uyarıyoruz, yasadışı bir iş yapıyorsunuz. 7 Eylül'de sınavı yapmak, yargı kararlarını hiçe saymaktır.'' Dinçer, daha sonra ''Özel okullara öğrenci seçimiyle ilgili sınavın yapılmasına ilişkin işlemin iptali ve yürütmesinin durdurulması'' istemli dava dilekçesini Danıştay'a verdi. Özel okulların üyesi bulunduğu dernekler, Cumhurbaşkanı Sezer'in özel okullarda yoksul öğrencilerin Milli Bakanlığı'nın katkısıyla ücretsiz okutulmalarına ilişkin yasa maddesini TBMM'ye iade etmesinin ardından Bakanlığa başvurarak, sınavı MEB'in yapması koşuluyla bu yıl öğrencileri ücretsiz okutabileceklerini açıklamışlardı. 
     
</TEXT>
</DOC>
