<DOC>
<DOCNO> 174073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sontur41.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir Valisi Saldırganı tespit ettik 
</HEADLINE>
<TEXT>

     İzmir Valisi Yusuf Ziya Göksu, TSYD Ege Dostluk Kupası'ndaki Karşıyaka-Göztepe maçında çıkan olayda hayatını kaybeden Murat Kongu'nun katil zanlısı olarak Cem Akın'ın belirlendiğini, olaydan sonra kanlı gömleğini kayınpederinin evinde buldukları Akın'ın yakalanması için çalışmaların devam ettiğini söyledi. 
     Vali Göksu, düzenlediği basın toplantısında, maçtaki bıçaklama olayının aydınlığa kavuştuğunu bildirdi. Murat Kongu'yu bıçaklayan şahsın Cem Akın olduğunu ve bu iki kişi arasında daha önce de bir husumet yaşandığını belirten Vali Göksu, şöyle dedi 
     ''Maç sırasında Karşıyakalı taraftarların oturduğu tribünde bulunan bu şahıslar arasında daha önce meydana gelen husumet yeniden ortaya çıkmış. Ölen şahıs yediği sandviçin kağıdını arkaya, Cem Akın ve arkadaşlarının bulunduğu tarafa atınca kavga çıkmış. Kavga büyüyünce bu üzücü olay meydana gelmiş. Cem Akın ile ölen şahıs 25 Mayıs 2003 tarihinde Karşıyaka'da 6 kişinin karıştığı bir kavgada da karşı karşıya gelmişler. Olaydan sonra kayıplara karışan Cem Akın'ın kanlı gömleği, kayınpederinin evinde bulunmuş. Bu şahsın saldırganlık, sarhoşluk, bıçak ve sopa ile saldırma ve karşılıklı darp suçlarından sabıkası var. Zaten bu şahsı ailesi de reddetmiş, kayınpederi ile yaşıyormuş.'' Olayla ilgili olarak 4 kişinin daha gözaltında bulunduğunu ve bu kişilerin cinayetle bağlantılarının araştırıldığını belirten Vali Göksu, ''Bu olay artık faili meçhul değil. Bu olayın maçla yakından uzaktan alakası yok'' şeklinde konuştu. 
     Maçtan sonra statta hasar tespit çalışmalarına da başlandığını belirten Vali Göksu, 350 koltuğun sökülüp sahaya atıldığını, maddi hasarın 2,5 milyar lira olduğunu ve bunun kulüplerden tahsil edileceğini bildirdi. 
     Taraftarlara da seslenen Göksu, ''Lütfen maça stres atmak ve zevk almak için gelin. Kavga etmek için gelmeyin. Bundan sonra maçlarda güvenlik önlemlerini artıracağız. Gerekirse x-ray cihazları da konulacak. Görev yapan emniyet kameralarının sayıları artırılacak, bu kişiler fişlenecek ve bir daha maçlara alınmayacak'' dedi. 
     
     EMNİYET MÜDÜRÜ OLAYLARI ÇIKARTANLAR BELİRLENDİ 
     Emniyet Müdürü Halil Tataş ise maçta gerekli güvenlik önlemlerinin alındığını, olayları çıkartan 250-300 kişinin kameralar tarafından belirlendiğini söyledi. Gözaltındaki 4 kişinin sorgularının devam ettiğini belirten Tataş, maçta 2 emniyet müdür yardımcısı, 4 şube müdürü ve 800 polisin görev aldığını bildirdi. 
     Gençlik ve Spor İl Müdürü Sabri Sadıklar ise biletli 6 bin 700 kişinin bulunduğu maçta, olayı çıkartanların çok küçük bir kesim olduğunu, bu tür olaylara bir daha izin verilmemesi için gereken her türlü tedbiri alacaklarını bildirdi. 
     Sadıklar, bundan sonra maçlarda kadın sayısının artırılması amacıyla tribünlere kadınların ücretsiz gireceğini, bu konuda kulüp başkanlarıyla görüştüğünü ve çalışmaların sonuçlanma aşamasında olduğunu sözlerine ekledi. 
     
</TEXT>
</DOC>
