<DOC>
<DOCNO> 175906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sondun36.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair'in danışmanı Campbell da ifade verecek 
</HEADLINE>
<TEXT>

     İngiltere Başbakanı Tony Blair'in basın danışmanı Alastair Campbell'ın, Savunma Bakanlığı bilim adamlarından Dr. David Kelly'nin ölümünün ardından başlatılan soruşturma kapsamında gelecek hafta ifade vereceği bildirildi. 
     Yetkililer, pazartesi günü ikinci haftasına girecek soruşturma için oluşturulan kurulun Campbell'ı salı günü dinleyeceğini söylediler. 
     BBC muhabiri Susan Watts da önceki gün kurulda, Irak silahlarıyla ilgili dosyanın abartıldığı iddiasının yer aldığı haberin yayınlanmasından bir gün sonra Kelly ile yaptığı röportajın bant kaydını kurula dinletmişti. 
     Bant kayıtlarına göre, Kelly, İngiltere Başbakanı Tony Blair'in personeli tarafından hazırlanan Irak silahlarıyla ilgili istihbarat dosyasındaki anlatımdan rahatsızdı, ancak bunların kasten aldatıcı olduğunu düşünmedi. 
     Kayıtlarda, Kelly ayrıca, başbakanlık iletişim danışmanı Alastair Campbell'in istihbarat raporlarının hazırlanmasındaki rolü konusunda emin olmadığını ifade ederken, Campbell ile hiçbir zaman biraraya gelmediğini, bu nedenle bu olayda doğrudan rolü olup olmadığını söyleyemeyeceğini vurguluyordu. 
     BBC ise istihbarat raporlarının çarpıtılmasıyla ilgili olarak Campbell'ı suçluyor. 
     
</TEXT>
</DOC>
