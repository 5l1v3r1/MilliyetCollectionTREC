<DOC>
<DOCNO> 156145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sondun27.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafik kazaları savaşlardan 4 kat daha öldürücü.. 
</HEADLINE>
<TEXT>

     Trafik kazalarının savaşlardan 4 kat daha öldürücü olduğu bildirildi. 
     Dünya Sağlık Örgütü'nün DSÖ ölümcül yaralanmalarla ilgili olarak yaptığı iki ayrı araştırmanın sonucuna göre, intihar ederek ölenlerin sayısıysa öldürülenlerden fazla çıktı. 
     BM örgütünün raporlarına göre, 2000 yılında kazara veya kasıtlı olaylarda 5 milyondan fazla insan öldü. Yaralanmalara bağlı olarak meydana gelen ölümlerin yüzde 90'ı ise fakir ülkelerde oldu. 
     DSÖ'nün raporlarına göre, 2000 yılında trafik kazalarında 1 milyon 260 bin kişi öldü. Trafik kazalarını 815 bin ölümle intiharlar izledi. Kişiler arasında şiddettense 520 bin kişi hayatını yitirdi. 
     DSÖ, trafik kazalarında 1 milyon 260 bin kişinin ölmesine rağmen, savaş ve çatışmalarda 310 bin kişinin öldüğünü, savaş ve çatışmalarda ölenlerin sayısının zehirlenmeyle olanlardan daha az, düşme nedeniyle olanlardansa daha çok olduğunu belirtti. 
     Örgüt, yaş, cinsiyet, coğrafi bölge ve gelir seviyesinin ölüm oranını doğrudan etkileyen faktörler olduğunu da kaydetti. 
     
</TEXT>
</DOC>
