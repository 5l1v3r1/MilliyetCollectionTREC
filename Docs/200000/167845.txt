<DOC>
<DOCNO> 167845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/sonspo09.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kobe Bryant'ta tecavüz suçlaması 
</HEADLINE>
<TEXT>

     Amerikan Profesyonel Basketbol Ligi NBA yıldızı Kobe Bryant, cinsel tacizde bulunmakla suçlanıyor. 
     Eagle County polis karakolundan yapılan açıklamada, kimliği açıklanmayan bir kadının, cinsel tacizde bulunduğu ve zor kullandığı iddiasıyla 1 Temmuz'da, 24 yaşındaki Bryant aleyhinde şikayetçi olduğu bildirildi. 
     Şikayeti inceleyen bölge savcısının, yeterli kanıt bulunduğuna karar vererek, polis karakoluna Bryant'ı tutuklama yetkisi verdiği belirtildi. 
     Gelişmeler üzerine yetkililere teslim olan Bryant'ın, 25 bin dolar tutarındaki kefalet ücretini ödemesinin ardından aynı gün serbest bırakıldığı kaydedildi. 
     Bölge savcısı Mark Hurlbert, Bryant'ın ifadelerini içeren polis tutanağını henüz görmediğini ve ünlü basketbolcu aleyhinde dava açılıp açılmayacağına henüz karar vermediğini söyledi. 
     Bryant'ın formasını giydiği Los Angeles Lakers takımının genel menajeri Mitch Kupchak, ünlü oyuncuyu 7 yıldır yakından tanıdıklarını ve suçlamaların Bryant'ın kişiliğiyle uyuşmadığını belirtti. 
     NBA'de geçen yılın en çok sayı atan ikinci oyuncusu olan Kobe Bryant, takımına katkısının yanı sıra göze hoş gelen oyun tarzıyla, ünlü basketbolcu Michael Jordan'ın veliahtı olarak gösteriliyor. 
     Bryant, geçen yıl 30 sayı ortalaması ile oynamış ve 9 maç arka arkaya 40 ve üzeri sayı atmayı başarmıştı. 
     Vanessa Laine ile Nisan 2001'de evlenen Bryant'ın Ocak ayında bir kızı olmuştu. 

     
</TEXT>
</DOC>
