<DOC>
<DOCNO> 184900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/siyaset/siy20.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   CHP'den Erdoğan'a YÖK tepkisi    Rektörlere 'edepsiz' diyen Erdoğan'a CHP'den tepki. CHP'li Haluk Koç, tartışmayı kırılma noktası olarak nitelendirerek "Sahte demokratlarla cumhuriyetin gerçek yandaşlarının 80 yıllık mücadelesinin yeni bir kesiti yaşanıyor" dedi. Koç, kendini kontrol etmeye çalışan Erdoğan'ın 'sinirlendiğinde, sıkıldığında kimlik boşalması yaşadığını" kaydetti. Koç, Milli Eğitim Bakanı Hüseyin Çelik'in "ucuz kahramanlar" sözüne de "Bu kadro Türkiye'ye yakışmıyor" tepkisini gösterdi. 
   
   Dev Yol'la davasına dostane çözüm    GÜVEN ÖZALP Brüksel 

   Avrupa İnsan Hakları Mahkemesi'ndeki AİHM , sicilini kabartmamak için Türkiye'nin dostane çözüme gittiği davalar arasına, topluca açılan Dev - Yol kararları da girdi. Örgüt yandaşları tarafından açılan davada dostane çözüme giderek 500 bin euronun üzerinde tazminat ödemeyi bu hafta kabul eden Türkiye'yi 2 Ekim'de bir başka Dev - Yol kararı daha bekliyor. 
   AİHM'nin hafta başında açıkladığı karar gereği Türkiye, Dev - Yol'a üye oldukları gerekçesiyle tutuklanan ve yargılama süreleri 15 yıl süren 37 kişiye toplam 572 bin 900 euro yaklaşık 902 milyar lira tazminat ödemeyi kabul etti. Davada Türkiye, son dönemde sıkça izlediği yöntemle dostane çözüme gitti. 
   
   ÖTP Kongresi'nde Öcalan gölgesi...    ANKARA Milliyet 

   DEHAP'ın kapatılması halinde alternatif parti olarak gösterilen Özgür Toplum Partisi ÖTP 1. Olağan Kongresi'nde Abdullah Öcalan lehine sloganlar atıldı. İstiklal Marşı okunmadı. Öcalan'ın avukatlarının bağlı olduğu Asrın Hukuk Bürosu'ndan gelen mesaj da sloganlar arasında okundu. Öcalan'a ait olduğu iddia edilen mesajda şu ifadelere yer verildi 
   "Türkiye'yi tehlikeli bir süreç bekliyor. Önümüzdeki dönem Türkiye ve AKP için ciddi bir sınavdır." Kongrede "İmralı'ya bin selam", "Öcalan sen bizim her şeyimizsin" sloganları uyarılara rağmen kesilmedi. 
   
   'PKK önerisi tartışılsın' 
   ÖTP Genel Başkanı Ahmet Turan Demir de şöyle konuştu "Topluma Kazandırma Yasası geri çekilmeli. PKK KADEK'in çözüm önerileri tartışılmalı, silahlı güçlerinin Türkiye'nin demokratik yaşamına katılımını sağlayacak düzenlemeler yapılmalı." 
   Alman Büyükelçiliği görevlisi Katrin Elgan ve kamuoyunda travestilerin hakkını savunmasıyla tanınan Okşan Öztoprak da kongreye katılan isimler arasındaydı. 
   
   'Eve dönüş' isteyen hükümlü kendini yaktı    ANKARA Milliyet 

   Topluma Kazandırma Yasası'ndan yararlanmak için bir süre önce başvuruda bulunan hükümlü DHKP-C üyesi Bener Ekmekçi, Sincan F Tipi Cezaevi'ndeki odasında kendini yaktı. Ekmekçi'nin örgüt baskısı nedeniyle kendini yaktığı iddia edilirken, Adalet Bakanlığı F tipi cezaevlerinde örgüt baskısı olamayacağını belirterek, iddiayı yalanladı. 
   DHKP-C üyesi olduğu gerekçesiyle 12 yıl 8 ay ağır hapis ve ayrıca 5 yıl 20 gün hapis cezasına mahk m edilen Ekmekçi, önceki gün okuması için verilen gazeteyi yakarak pantolonunu tutuşturdu. Cezaevi görevlilerinin müdahalesiyle vücudunun üst kısmı yanmadan kurtarılan Ekmekçi, Ankara Numune Hastanesi'ne kaldırıldı. 
   Bir süre önce Topluma Kazandırma Yasası'ndan yararlanmak için başvuruda bulunduğu öğrenilen Ekmekçi'ye örgütün baskı yaptığı ve "ya seni öldüreceğiz ya da kendini yakarak kendini cezalandıracaksın" talimatı gönderdiği iddia edildi. 
   
   12 yıl sonra müebbet    BERİl ÖZCAN 

   İstanbul eski DGM Cumhuriyet Başsavcısı Yaşar Günaydın ile emekli Orgeneral Adnan Ersöz'ün de aralarında bulunduğu 12 kişinin öldürülmesiyle ilgili yargılanan üç sanık, müebbet ağır hapis cezasına çarptırıldı. İstanbul DGM'deki duruşmaya, tutuklu sanıklar Yasemin Okuyucu, Metin Dikme ve Bayram Kaya katıldı. 11 yıl sekiz ay önce başlanan davada, sanıkların haklarında iki defa idam cezası kararı verilmişti. 
   
   
</TEXT>
</DOC>
