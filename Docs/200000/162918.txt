<DOC>
<DOCNO> 162918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sondun31.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell "İsrail, misillemelere son vermeli" 
</HEADLINE>
<TEXT>

     ABD Dışişleri Bakanı Colin Powell, İsrail'in Filistinlilerin saldırılarına karşılık vermekten kaçınması gerektiğini söyledi. 
     Powell, gazetecilere yaptığı açıklamada, İsrail'e yönelik terörün durması gerektiğini belirterek, ''Olayların dizginlenmesini çok istiyoruz ve terörün durdurulmasının önemli olduğunu düşünüyoruz'' dedi. 
     Terörün durması halinde, misillemelere gerek kalmayacağını belirten Powell, ABD'nin, İsrailli ve Filistinli liderlerle ''olumlu görüşmeler'' yaptığını, tarafların Ortadoğu barışı için sunulan yol haritasının uygulanması konusunda kararlı olduğunu bildirdi. 
     Colin Powell, şiddetin yol haritasını çıkmaza sokmasına izin verilmeyeceğini ifade ederek, planın uygulanması konusunda gerekli adımları atmayı sürdüreceklerini belirtti. 
     
</TEXT>
</DOC>
