<DOC>
<DOCNO> 178582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/siyaset/siy01.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce PKK, sonra tezkere 
</HEADLINE>
<TEXT>

   Dışişleri Bakanı'nın AKP'lilere "Amerika PKK konusunda şartlarımızı yerine getirmezse tezkereyi Meclis'e getirmeyebiliriz" dediği öğrenildi 
   ABDULLAH KARAKUŞ Ankara 

   
   Hükümet, Irak'a asker göndermeyle ilgili karar vermek için ABD'nin PKK - KADEK konusunda da açık bir girişimde bulunmasını bekliyor. Dışişleri Bakanı Abdullah Gül'ün AKP'li milletvekillerine "Başta PKK konusu olmak üzere ABD şartlarımızı yerine getirmezse, tezkereyi Meclis'e getirmeyebiliriz" dediği ortaya çıktı. 
   Başbakan Recep Tayyip Erdoğan'ın asker gönderme konusunu görüşmek üzere Meclis'in eylülde toplanmayacağı mesajı vermesiyle AKP'de gözler ABD'ye iletilen şartların yerine getirilip getirilmemesine çevrildi. Hükümetin bir süre önce ABD'ye gönderdiği ve PKK - KADEK şartını açık şekilde ortaya koyduğu mesajda şunlar kaydedildi 
   "Asker gönderme öncesi PKK'nın bitirilmesiyle ilgili samimiyetinizi gösterin. Açıkça bir gelişme olursa bizim asker göndermemiz kolaylaşır. Kamuoyumuzu daha iyi ikna ederiz. Özellikle PKK'nın üst kademesinin bize teslim edilmesi gerekir. Biz bir daha terörle uğraşmak istemiyoruz." 
   ABD ise, "Siz hiç merak etmeyin. Biz gerektiği zaman PKK'lıları bir cezaevine koyarız. Hiçbir şey yapamazlar" yanıtını verdi. Ancak şu ana kadar bu konuda hiçbir gelişme olmadı. 
   AKP İstanbul Milletvekili ve TBMM Dışişleri Komisyonu sözcüsü Emin Şirin de, ABD'nin, Türkiye'nin PKK ile ilgili şartlarını yerine getirmemesi halinde tezkerenin Meclis'e gelmeyebileceğini söyledi. 
   
</TEXT>
</DOC>
