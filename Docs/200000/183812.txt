<DOC>
<DOCNO> 183812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/magazin/amag.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarkan'ı 3 bin 'korsan' izledi 
</HEADLINE>
<TEXT>

   Turnenin İstanbul'daki son konseri için 12 bin biletin tamamı satıldı ancak Tarkan'ı 3 bin de korsan biletli izledi 
      İLKNUR GÜLMEZ 
   
   TARKAN, 28 Ağustos'ta başladığı Opet Full Force konserleri serisini Maslak Park Orman'da verdiği son konserle tamamladı. Konserine 'Dudu'yla başlayan Tarkan, 22 şarkı seslendirdi. Konsere girmek isteyen hayranları uzun kuyruklar oluşturdu. Tarkan, çocukluk ve ilk sahne görüntülerinin barkovizyondan gösterildiği konserinde üç kıyafet değiştirdi. Konserde Tarkan'ın elinden tutan bir kız hayranı sahneye fırladı. Tarkan'ı öpüp terini havluyla silen genç kız ile Tarkan kucaklaşıp uzun süre öyle kaldı. 
   
   Havuzu kapattılar 
   HAYRANLARINA "Hepinizi görüyorum hissediyorum" diyen Tarkan, elini kalbinin üzerine koyarak, "Hepiniz şuradasınız teşekkürler İstanbul" dedi. Konser için basılan 12 bin biletin tamamı satılırken konsere 15 bin kişi gelmişti. Konser organizasyonunu yapanlar 3 bin de korsan bilet satıldığını söyledi. Her Tarkan konserinde olduğu gibi yine maliye ekipleri konser alanına gelip inceleme yaptı. Yoğun talep nedeniyle Park Orman'ın göbeğindeki havuzun bir kısmının üstü kapatılarak dinleyicilere yer açıldı. 
   
   
</TEXT>
</DOC>
