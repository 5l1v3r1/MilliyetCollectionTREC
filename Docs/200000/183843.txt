<DOC>
<DOCNO> 183843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/spor/yozer.html </URL>
<DATE> 2003/09/22/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Şansla bu kadar 
</HEADLINE>
<TEXT>

   
   Galatasaray acaba hangi doksan dakikada şu seyircisine futbol heyecanı yaşatacak, ya da puanları hak edecek Fenerbahçe önünde, arkasında 70 bin kişi var. Ama beş kuruşluk futbol oynamadı. Doksan dakika boyunca bir kez gol pozisyonuna girip, idare etmeye çalıştı. Oyunun hiçbir bölümünde kontrolü eline geçiremeyen ve rakibin her türlü taktik tuzağına, olmuş bir meyve gibi düşen Galatasaray, dünkü maçta sadece şansıyla bir puanı aldı. İkinci yarıda attığı gol değil sahalarımızda, Dünya'nın hiç bir yerinde görülmez Rastgele çekilen ve auta giden bir şut, toptan kaçmaya çalışan arkadaşının kafasına çarpıp ters köşeye ve doksana takılıyorsa buna şanstan başka ne denir 
   Üçlü forvetle oyuna başlayıp, çok koşan Fenerbahçe karşısında güç kaybına uğramak hangi aklın eseridir Ancak dedik ya şans diye... İlk yarının en kötüleri Baliç ve Arif, belki de maç boyunca yapılan tek organize atakta golü attılar. Bu iki oyuncu başka da hiç gözükmediler. Ne etliye, ne sütlüye karıştılar. Hakan Şükür yapayalnız, Luciano ve Tomas arasında boğuşup durdu. 
   Fenerbahçe, Cim-Bom'un her etkili bölgesine tedbir alırken, Galatasaray'ın rakibinin hiçbir silahına önlem almaması dikkat çekiciydi. Orta alanda Volkan sahanın en kötüsü olarak dikkati çekerken, Ergün dura dura, Sabri de bölük pörçük oynadı. Bütün yük Batista'ya yüklendi. Orta alanda organize atak geliştirecek, doğru dürüst pas yapamayan Galatasaray'ın kafasında nasıl gol atacağına dair hiçbir düşünce yoktu. Yine her zaman olduğu gibi, doldur - boşalt tercihi ön plandaydı. 34 yaşındaki Hooijdonk'u yıldız yapan Galatasaray geri üçlüsü, ilk top müdahalesini hep rakibe bıraktı. Ve tüm rakip ataklar Hooijdonk'un pas dağıtımından geldi. Hele ikinci yarı Fenerbahçe, orta alanı ve hücumu öylesine rahat kullandı ki, Galatasaray tam bir seyirciydi. Hooijdonk'un kaçırdığı inanılmaz fırsat herhalde hayatının hatasıydı. 
   Futbol gösterdi ki, artık koşan takım daha üstün... Dün Fenerbahçe, Galatasaray'dan daha fazla koştu. Ayrıca Galatasaray ne moral, ne motivasyon, ne fizik olarak maça hazır değildi. Ancak Galatasaray'ın bu olumsuz yönlerine rağmen son dakikalarda Luciano'nun eline çarpan top kesinlikle penaltıydı. Ayrıca Hooijdonk'a ilk yarıda Bülent'in yaptığı hareket futbol kurallarına göre kırmızı karttı. Hooijdonk'un ilk yarıda yine Bülent tarafından ceza alanı içinde yere indirilmesi de penaltıydı. 
   Şu maç gösterdi ki, Fenerbahçe bu haliyle Galatasaray'dan daha organize ve daha iyi bir takım. Galatasaray için işler iyi gitmiyor. 
   
      
</TEXT>
</DOC>
