<DOC>
<DOCNO> 196476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/siyaset/siy01.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Zihniyeti, El Kaide 
</HEADLINE>
<TEXT>

   Dışişleri Bakanı Gül, İstanbul'daki saldırılarla ilgili polisin bir iz bulduğunu söyledi. Gül, saldırılardaki anlayışın El Kaide'yle bağlantılı olduğunu belirtti 
      ANKARA Milliyet 

   
   Dışişleri Bakanı Abdullah Gül, İstanbul'da iki sinagoga yönelik saldırıların zihniyet ve anlayış olarak El Kaide'yle bağlantılı olduğunun ortaya çıktığını söyledi. Gül, şu anki bilgilerin İstanbul Emniyet Teşkilatı'nın yaptığı çalışmalarla ortaya çıkan bulgular olduğunu, polisin bir iz bulduğunu ve ilişkilerin ortaya konulduğunu kaydetti. 
   21. Yüzyıla Girerken Barış Operasyonlarının Karşılaşmakta Olduğu Sorunlar ve Çözüm Yöntemleri konulu seminerde, "Bir ülkenin, komşusu barış içinde değilken, tam bir barış içinde olamayacağını unutmamalıyız" diyen Gül, herhangi bir çatışmanın sadece bir bölgeyle kısıtlanamayacağını, çünkü bu çatışmaların daha geniş bir coğrafyayı etkisi altına alabileceğini söyledi. 
   Türkiye'nin Kore Savaşı'ndan itibaren Somali, Bosna, Kosova, Doğu Timor ve Kongo'da barış operasyonlarına katıldığını hatırlatan Gül, "Coğrafi açıdan pek çok çatışma ve tehdidin merkezinde yer alan Türkiye, BM Güvenlik Konseyi'ne 2009 - 2010 döneminde üyelik için aday oldu. Türkiye neredeyse yarım yüzyıldır Güvenlik Konseyi'nde temsil edilmiyor. Üye olma durumunda uluslararası barış ve istikrara daha iyi hizmet edeceğiz" diye konuştu. 
   Seminer, Irak'ta ölen BM Irak Özel Temsilcisi Sergio de Mello ve İstanbul'daki hayatını kaybedenler anısına bir dakikalık saygı duruşuyla başladı. 
   
   
   
   
   
</TEXT>
</DOC>
