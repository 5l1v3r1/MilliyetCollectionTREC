<DOC>
<DOCNO> 150517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sonspo29.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolda yenilgisiz tek takım... Şanlıurfaspor... 
</HEADLINE>
<TEXT>

     Beşiktaş'ın Diyarbakırspor'a yenilmesiyle, Türkiye profesyonel futbol liglerinde mücadele eden 166 takım arasında yenilgisi olmayan tek takım Şanlıurfaspor kaldı. 
     Süper Ligi, 2. Lig A ve B Kategorisi ile 3. Lig'de bulunan 166 profesyonel futbol takımı arasında yenilgisi bulunmayan iki takımdan Süper Lig lideri Beşiktaş, bu unvanına Diyarbakırspor ile yaptığı erteleme karşılaşmasında 1-0 yenilerek veda ederken, İkinci Lig B Kategorisi C Grubu lideri Şanlıurfaspor, son 6 haftaya girerken, bu unvanını sürdürüyor. 
     Teknik Direktör Hayri Obüs, başarının birlik ve beraberlik içinde hareket eden tüm camianın olduğunu belirtti. 
     Hayri Obüs, başarıda, takımın başında 9'şar karşılaşma bulunan eski teknik direktörler Ahmet Ertem ile Hüseyin Dağ'ın büyük katkısı bulunduğunu söyledi. 
     Yönetim kurulu, futbolcu, teknik kadro, taraftar ve basın ile birlikte çok güzel bir hava yakaladıklarını ve bu havayı ligin sonuna kadar sürdürmek için çok çalıştıklarını anlatan Obüs, şöyle konuştu 
     ''Tabii ki, kalan 6 karşılaşmayı kazanarak, namağlup şampiyon olmak istiyoruz. Ama bizim öncelikli hedefimiz A Kategorisi'ne yükselmektir. Ama namağlup yükselirsek bu ayrı bir önem ve değer kazanır. Elimde çok kaliteli futbolculardan oluşan bir kadro var. Çok iyi arkadaşlık ve uyum ortamı bulunuyor. Adeta kolej takımı havasındayız. Böyle bir ortamda başarısızlık mümkün olmaz.'' Obüs, hafta sonu sahalarında yapacakları Tarsus İdmanyurdu karşılaşmasına sıkı bir şekilde hazırlandıklarını belirterek, şöyle devam etti 
     ''Rakiplerimiz namağlup olduğumuz için karşılaşmalarımızda daha agresif futbol ortaya koyuyorlar. Tüm rakiplerimiz, namağlup unvanımızı bitirmek istiyor. Bunların bilinci içinde çalışmalarımızı sürdürüyoruz. Amacımız saha ve taraftar avantajımızı iyi kullanarak bir engeli daha aşmaktır.'' 
     
     EN AZ GOL YİYEN, EN ÇOK GOL ATAN KALECİ 
     Bu arada, sezon başında Orduspor'dan Şanlıurfaspor'a transfer olan yılların deneyimli kalecisi Metin Akçevre de şu anda Türkiye ve Avrupa liglerinde kalesinde en az gol gören kaleci olmanın haklı gururunu yaşadığını belirterek, şöyle dedi 
     ''Beşiktaş, Gaziantep ve Siirt Jet-pa gibi takımların formalarını giyme onurunu yaşadım. Şimdi ise Şanlıurfaspor'da çok güzel günler yaşıyorum. Ligin 26 haftasında kalemde sadece 11 gol gördüm. Yine rakip kalelere 5 gol attım. Kalan 6 karşılaşmada kalemi kapattım. Önümde çok kaliteli bir defans var. Ligi namağlup tamamlamak için elimizden geleni yapacağız.'' Şanlıurfaspor formasıyla rakip kalelere 14 gol atan Serdar Özbayraktar ile 12 gol atan Murat Aktaş ise başarıda malzemeciden, tesislerde çalışan tüm personele kadar herkesin payı olduğunu ve bu başarıyı lig sonuna kadar ekip çalışması içinde sürdüreceklerini kaydettiler. 
     





</TEXT>
</DOC>
