<DOC>
<DOCNO> 155925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/yasam/yas04.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tercihli yol değil sanki korku tüneli 
</HEADLINE>
<TEXT>

Yenikapı-Bakırköy arasındaki tercihli yol uygulaması, uyarı levhalarının yetersizliği nedeniyle kazaya davetiye çıkarıyor 
     DİNÇER ŞEREF İstanbul 

     Sahil Kennedy Caddesi'nin Yenikapı - Bakırköy arasındaki tercihli yol uygulaması, kazalara davetiye çıkarmaya devam ediyor. Uyarı levhalarının yetersizliği nedeniyle her gün yeni trafik kazalarının meydana geldiği yol, 'tercihli ölüm yolu' olarak adlandırılıyor. 
     Sahil yolunun 8.5 kilometrelik bölümünde Bakırköy'den, Yenikapı istikametine 06.00 - 13.00 saatleri arasında, Yenikapı'dan Bakırköy istikametine ise 13.00 - 06.30 arası yapılan tercihli yol uygulaması, sürücüleri şaşırtıyor. Sürücüler, uyarı levhalarını ancak yola girdikten sonra görebiliyor. Ters yöne giren araçlar da, sık sık karşı yönden gelen diğer otomobillerle kafa kafaya çarpışıyor. 
     
     "Çok riskli uygulama" 
     Ayda ortalama 4 kazanın meydana geldiği yolun giriş ve çıkışlarında bekleyen trafik ekipleri de plastik bariyerlerle güzerg hı değiştiriyor. İstanbul Teknik Üniversitesi Ulaştırma Ana Bilim Dalı Öğretim Üyesi Prof. Dr. Nadir Yayla, kazaların büyük bölümünün sürücülerin yolu tam bilmemeleri sonucu ters istikamete girmelerinden kaynaklandığını söyledi. Bu tip uygulamaların çok riskli olduğunu vurgulayan Yayla, "Zeytinburnu tarafındaki virajlar çok tehlikeli. keskin ve görüşü kapalı. Kış aylarında çok kaza oluyor. Bunlara 'cehennem virajları' derler" diye konuştu. 
     

</TEXT>
</DOC>
