<DOC>
<DOCNO> 155694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sontur34.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay Başkanı Özkök, F-16 ile uçtu 
</HEADLINE>
<TEXT>

     Genelkurmay Başkanı Orgeneral Hilmi Özkök, Türk uçuş tarihinde bir ilki gerçekleştirerek, ''Savaşan Şahin'' olarak bilinen 3. nesil bir muharip uçak olan F-16 ile uçtu. 
     Orgeneral Özkök, sabah saatlerinde askeri helikopterle geldiği Akıncı Üssü'nde, Hava Kuvvetleri Komutanı Orgeneral Cumhur Asparuk, 1. Taktik Hava Kuvveti Komutanı Korgeneral Faruk Cömert ve 4. Ana Jet Üs Komutanı Tuğgeneral Şirin Ünal tarafından karşılandı. 
     4. Ana Jet Üs Karargahı'na gelişinde düzenlenen askeri törenin ardından Şeref Salonu'nda bir süre dinlenen Orgeneral Özkök, buradan 141. Filo'ya geçti. 
     Filo'da görevli pilotlarla tek tek tanışan ve ellerini sıkan Orgeneral Özkök, daha sonra uçuş öncesi brifingine katıldı. 
     Burada uçuş anındaki yüksek basınca karşı pilotların giydiği ''G-suit'' elbisesini giyen Orgeneral Özkök, uçuş hazırlıklarının tamamlanmasının ardından uçakların bulunduğu havuza geçti. 
     Orgeneral Özkök, 141. Filo Komutanı Hava Pilot Kurmay Yarbay Şenol Karabıyık'ın içinde bulunduğu uçağa binerken, Hava Kuvvetleri Komutanı Orgeneral Asparuk da Hava Pilot Yüzbaşı Tamer Yalçın'ın yer aldığı savaş uçağına geçti. 
     Hava Pilot Binbaşı Müjdat Yararbaş'ın kol liderliğinde havalanan Orgeneral Özkök, belirlenen senaryo gereği, 142. Filo ve Öncel Eğitim Filosu'na bağlı düşman uçaklarıyla temsili hava muharebesi yaptı. Daha sonra İncirlik'teki 10. Tanker Üs Komutanlığı'ndan kalkan tanker uçaktan yakıt ikmali yapan Orgeneral Özkök'ün içinde yer aldığı uçak, hava meydanına taarruz etti. Senaryo, meydanı koruyan uçakların saf dışı edilmesiyle sona erdi. 
     
     ''BUNU YAPMAK ZORUNDAYDIM'' 

     Yaklaşık 1 saat 10 dakika süren uçuş öncesinde ve sonrasında alandakileri selamlayan ve el sallayan Orgeneral Özkök, uçağın havuza çekilmesinin ardından uçağın pilotu Yarbay Karabıyık'a teşekkür ederek, uçuşun çok güzel olduğunu ifade etti. 
     Orgeneral Özkök, uçuşla ilgili duygularının sorulması üzerine de, şunları söyledi 
     ''Büyük bir macera, benim yaşımdaki biri için böyle bir uçuşu yapmak... Ama personelimin motivasyonu için, imkan ve kabiliyetlerimi çok iyi tanıyabilmem için bunu yapmak zorundaydım. Çok büyük mutluluk duydum. İstikbal gerçekten göklerde... Ama yerde ve denizde de kara ve deniz kuvvetlerimiz olmak şartıyla.'' Genelkurmay Başkanı Orgeneral Özkök, uçuşun bir saati aşan bir süreyi bulduğunu ifade ederek, ''Tabii, benim yaşıma göre uçtular biraz. Onların uçuşları çok daha zor, çok daha atik ve kıvrak. Bir-iki manevrayla da gösterdiler. Gerçekten havacılık zor bir meslek'' diye konuştu. 
     Daha sonra 4'lü kol halinde uçuş yaptığı personelle birlikte F-16 önünde hatıra fotoğrafı çektiren Orgeneral Özkök, uçuş personeline de birer hediye verdi. 
     Hava Kuvvetleri Komutanı Orgeneral Asparuk da uçuş senaryosuyla ilgili bir soru üzerine, kalkışın ardından düşman sahasına girişte düşman tanker uçağını koruyan avcı uçaklarıyla karşılaştıklarını belirterek, şunları kaydetti 
     ''Onlarla hava muharebesi yaptık. Sonra kendi tanker uçağımıza yanaştık. Tanker uçağımızdan yakıt aldıktan sonra alçak irtifaya girip, meydana taarruz için profile başladık. Alçak irtifada, tekrar yakalandığımız düşman avcı uçaklarıyla hava muharebesi yaptık. Düşman avcı uçaklarını düşürdükten sonra meydana taarruz ettik ve inişimizi tamamladık.'' Genelkurmay Başkanı Orgeneral Özkök de Orgeneral Asparuk'un sözleri üzerine, basın mensuplarına, ''Keşke siz de uçağın içinde olsaydınız'' dedi. 
     
</TEXT>
</DOC>
