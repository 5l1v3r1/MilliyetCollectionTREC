<DOC>
<DOCNO> 195577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sonspo35.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Başkanı Canaydın, stat için Gürtuna'ya gitti... 
</HEADLINE>
<TEXT>

     Galatasaray Kulübü Başkanı Özhan Canaydın, İstanbul Büyükşehir Belediye Başkanı Ali Müfit Gürtuna'yı ziyaret ederek, Atatürk Olimpiyat Stadı'ndaki eksikliklerin giderilmesi konusunu görüştü. 
     Kulüp İkinci Başkanı ve Basın Sözcüsü Ali Dürüst ile Saraçhane'deki belediye binasına gelen Canaydın, Gürtuna ile makam odasında yaklaşık 30 dakika süren görüşme yaptı. 
     Görüşmenin ardından basın mensuplarının sorularını yanıtlayan Özhan Canaydın, Atatürk Olimpiyat Stadı ile ilgili problemler için başkanı ziyaret ettiklerini belirterek, ''Biz rüzgar panellerinin direklerini dikmeye başladık. Galatasaray Kulübü üstüne düşenleri yapıyor. Belediyenin bir-iki eksik kalan işi vardı. Başkandan rica ettik. Bir ay içinde eksikliklerin giderileceğini söyledi ve bizleri ferahlattı. Kendisine teşekkür ediyoruz. Ama işin peşini bırakmış değiliz. Sonuna kadar mücadele edeceğiz'' diye konuştu. 
     Canaydın, rüzgar panellerinin ne zaman tamamlanacağı konusunda tarih vermeyeceğini ifade ederek, ''Oradaki 7 tane temel, bir köprü ayağı kadar önemli. Birinci direğimiz dikildi. Bu hafta içinde ikinci ve üçüncü dikilir. En kısa zamanda bitecek'' dedi. 
     Bir gazetecinin, ''AIG davasında Galatasaray aleyhine çıkan kararın Yargıtay tarafından bozulmasıyla'' ilgili sorusuna Canaydın, ''Adalet tecelli etti'' yanıtını verdi. 
     Büyükşehir Belediye Başkanı Ali Müfit Gürtuna da Atatürk Olimpiyat Stadı'nın eksik kalan bölümleriyle ilgili, İstanbul Olimpiyat Oyunları Hazırlık ve Düzenleme Kurulu HDK ile yeni bir protokol yaptıklarını belirterek, şunları söyledi 
     ''Kamuoyunda, sanki belediye görevini yapmıyormuş gibi bir izlenim var. Ancak orası HDK ile Bayındırlık ve İskan Bakanlığı'nın sorumluluğundadır. Hem Galatasaray Kulübü'nün ihtiyacı görülsün, hem de oraya yapılan yatırım değerlendirilsin diye HDK'nın sorumluluğundaki işleri yapıyoruz. 3 ayda, 1-2 yıllık işler yapıldı. 1 ay içinde de Galatasaray'ın ihtiyacı olan yollar ve çevre düzenlemesi yapılacak.'' 
     
</TEXT>
</DOC>
