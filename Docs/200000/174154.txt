<DOC>
<DOCNO> 174154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/spor/spo15.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Ceza mahkumları    SÜPER Lig'de 7 futbolcu yeni sezona toplam 13 maç cezayla başlayacak. Geçen yıl işledikleri disiplin suçları nedeniyle Fenerbahçeli Fatih Akyel 3, Erman Yıldırım ve Sarı-Lacivertli takımdan ayrılan Mirkoviç 1'er, Galatasaraylı Ümit Karan ve Volkan Arslan 1'er, Trabzonsporlu Fatih Tekke 5, Somers ise 1 maçlık cezalarını 2003-2004 sezonunda çekecek. 
   
   Sebat, Avni Aker'de    BU sezon Süper Lig'e yükselen A. Sebat'ın, Denizlispor ile oynayacağı maçın yer ve saatinde değişiklik yapıldı. Fatih Stadı'ndaki bakım onarım çalışmalarının bitirilememesi nedeniyle, 10 Ağustos'taki maçın Trabzon Avni Aker Stadı'nda 19.00'da oynanacağı açıklandı. 
   
   2. Lig maçları Digitürk'te    FUTBOL Federasyonu, İkinci Lig A Kategorisi maçlarının naklen yayın haklarını Digitürk'e verdi. Federasyonun, gelen teklifleri değerlendirdiği ve 2003 - 2004 sezonu için A Kategorisi maçlarının yayın hakkının 1 yıl süreli anlaşmayla Digitürk'e verildiği bildirildi. İki taraf arasındaki anlaşma federasyonun 4. Levent'teki binasında imzalandı. 
   
   Levent - Ümit gitti    TSYD Ankara Şubesi Turnuvası finalinde alınan 2 - 0'lık Gençlerbirliği yenilgisinin ardından sıcak gelişmelerin yaşandığı Ankaragücü'nde, takımdan gönderilmesi kesinleşen Paraguaylı Oscar Sanabria'nın ardından, Levent Kartop ve Ümit Ozan Kazmaz'ın da kulüple ilişkileri kesildi. Öte yandan ismi gönderilecek futbolcular arasında geçen Hakan Keleş yönetimin kendisini destekleyen açıklamasının ardından, "Ankaragücü'nde mutluyum" dedi. 
   
   
</TEXT>
</DOC>
