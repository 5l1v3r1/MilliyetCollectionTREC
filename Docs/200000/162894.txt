<DOC>
<DOCNO> 162894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sondun07.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, ABD'deki Ermeni toplumuyla temasta... 
</HEADLINE>
<TEXT>

     ABD'deki Ermeni kuruluşları ve Ermeni toplumunun önde gelen temsilcileriyle bir araya gelmek üzere New York ve Washington'da temaslarda bulunan Dışişleri Bakanlığı İstihbarat ve Araştırma Dairesi Genel Müdürü Büyükelçi Ecvet Tezcan'ın, Amerika Ermeni Asamblesi AAA yetkilileriyle görüştüğü öğrenildi. 
     Tezcan, Dışişleri Bakanlığı'nın, ABD'deki Ermeni kuruluşlar ve liderlerle ilk kez doğrudan temas kurma çabası çerçevesinde, bu hafta başında ABD'ye gelmişti. 
     Büyükelçi Tezcan'ın, Washington'da muhatabı Amerikalı yetkililerle temasta bulunduktan sonra Ermeni nüfusunun yoğun olarak yaşadığı California eyaletinde, Los Angeles kentinde yine Ermeni toplumu temsilcileriyle bir araya gelmeyi planladığı belirtiliyor. 
     Amerika Ermeni Ulusal Komitesi ANCA , Tezcan ile görüşmek için, ''Önce soykırımı kabul edin'' şartını öne sürerken, diğer Ermeni kuruluşlarına da, Büyükelçi Tezcan ile görüşmemesi çağrısında bulunmuştu. Ancak Tezcan'ın, ANCA'nın çağrısına uymayan AAA ile bir araya gelerek, yararlı bir görüşme yaptığı öğrenildi. 
     Washington'daki Türk diplomatik kaynakları, Büyükelçi Tezcan'ın ABD ziyaretinin zamanlamasının ''tamamen tesadüf'' olduğuna dikkati çekiyorlar. ANCA, Senato'da bu hafta gündeme getirilen sözde Ermeni soykırımını dolaylı yoldan tanımaya yönelik tasarının ilerlemesi endişesiyle Türkiye'nin bu tür bir girişimde bulunduğunu iddia etmişti. 
     
</TEXT>
</DOC>
