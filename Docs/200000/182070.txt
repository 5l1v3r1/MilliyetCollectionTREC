<DOC>
<DOCNO> 182070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/spor/ygokce.html </URL>
<DATE> 2003/09/13/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Beşi bir yerde 
</HEADLINE>
<TEXT>

   
   Beşiktaş'ın bu yılki sloganı belli "İster oyna, ister oynama, üç puandan uzak kalma " 
   Malatyaspor gibi zor bir misafire karşı İnönü'de yine Lucescu'nun öncelikli savunma ilkeleriyle oynadılar. Malatyaspor'un Hanifi, Fazlı ve Atilla Birlik'le oluşturduğu hücum arayışlarını Zago, Ronaldo ve Ahmet Yıldırım'la oyun boyunca kontrol altında tuttular. Orta alanda Tayfur ve Giunti ikilisi savunma duvarının önünde ayrı bir barikat oluşturuyordu. Yine de skor tabelası konuk ekip tarafından kullanılmaya başladı. Mert'in kullandığı faul atışını kafa ile tamamlayan Beşiktaşlı eski Atilla Birlik, Cordoba'nın vekili genç Ramazan'ı gafil avladı. Yenik duruma düşen Beşiktaş'ta panik durumu oluşmadı yine de... Malatyaspor baskılarını devam ettirdi ama maç sonuna kadar ciddi bir gol pozisyonu bulamadı. Çünkü Beşiktaş vermiyordu, bırakmıyordu 
   Beşiktaş için rakibi durdurmak, sindirmek iyi de, bu çatışmadan ve didişmeden futbol zevki almak için çok beklemek gerekiyor. Gerçi, golden altı dakika sonra Ahmed Hassan beraberliği sağladı. Beşiktaş öne geçmek için de fazla sıkıntı çekmedi Sergen Dk.48 ... Ama oynanan futbolun keyif yanı çok doyurucu değildi. 
   Lucescu klasik dizilişinden Cordoba ile birlikte İbrahim'i de kulübede tutarak farklı bir on birle maça başlamıştı. Ahmed Hassan, Sergen ve uzun aradan sonra sezona resmi başlangıç yapan İlhan, birlikte bir hücum üçlüsü oluşturdular. Ancak bu üçlü sağdan Zago ve Kaan Dobra'nın taşıdığı toplarla kurulan baskılı oyunda, rakip takımın sert presi karşısında rahat edemedi. Sol tarafta Ahmet Yıldırım ve Serdar oyuna hücum etkinliğini taşıyamadılar. Beşiktaş'ın Sergen'le öne geçtiği gol belki de maçın en iyi organizasyon örneği oldu. İlhan Mansız, Ahmed Hassan, Kaan Dobra ve yeniden İlhan, Sergen'i bilerek, olgun bir atak geliştirerek pozisyona soktular. Ve süper solak da golünü buldu. Beşiktaş, İbrahim'in bireysel çabası ve sağ şutunun kaleciden dönmesiyle Ronaldo'nun ayağından üçüncü golüne kavuştu. İkinci yarının ilk devreden önemli farkı Ahmet Yıldırım ve İbrahim'in sol kanada da hayat vermesiydi. 
   Şimdi beş haftayı kayıpsız 15 puanla geçen Beşiktaş için son sözlerimizi söyleyelim İlhan Mansız maçı golsüz bitirdi ama fizik mücadeleden kaçmadı. Arkadaşlarıyla görev ve sorumluluk paylaştı. Ancak maç tecrübesizliğini aşamadı. Maçın en iyi oyuncuları Kaan Dobra ve Ahmed Hassan, en etkili adamı ise Sergen'di. Üç golü bulduktan sonra Kaan, İbo, Ahmed ve Tümer adeta gol kaçırma yarışına girdiler. Galiba maçın en keyifli dakikaları da bunlar oldu. 
   Peki, bu oyun Lazio maçına yeter mi Biraz zor... Ama salı günü hava çok farklı olacak 
   
      
   
</TEXT>
</DOC>
