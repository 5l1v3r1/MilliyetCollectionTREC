<DOC>
<DOCNO> 191134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/spor/bvol.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sultan gazabı 
</HEADLINE>
<TEXT>

   Milli Takım'a alınmayan Çiğdem Can ve Mesude teknik heyete sert tepki verdi. Can, "Antrenörümüz sürekli aynı altıyı oynattığı için Avrupa Şampiyonası'nda da ikinci olduk. Umarım bu kez kararı doğru çıkar" dedi 
      
   İsyan ettiler 
   A MİLLİ Bayan Voleybol Takımı'nın iki tecrübeli ismi Çiğdem Can ve Mesude Kuyan, kadrodan çıkarılmalarına isyan ettiler. Can, "Her geçen gün daha da iyiye giderken 'sen yetersizsin' diyerek beni takıma almamaları hiç hoş değil" dedi. Kendilerine inandırıcı bir neden sunulmadığını belirten Çiğdem Can, "Bize kararı Başkan Hüsnü Can'ın aldığını söylediler. Ancak bize 'Böyle bir yetkim olsa takımı ben çalıştırırdım' yanıtını verdi. Olayın arkasında bence başka şeyler var" diye konuştu. 
   
   'Bu nasıl gençleşme' 
   TEKNİK heyetin çok riskli karar aldığına değinen Can, "Takım böyle gençleştirilmez. 1976 doğumlulardan büyük olanların hepsini çıkarsalar anlarım ama sadece biz çıkarıldık. Ben tüm antrenmanlarda hala Gökçen'nin hatalarını düzeltiyorum. Avrupa şampiyonasında da antrenörümüz sürekli aynı altıyı oynattığı için birinciliği kaçırdık. Umarım bu kez doğru karar alınmıştır" dedi. Mesude ise "Bize yetersiz olduğumuzu ve çalışmadığımızı söylediler. Oysa takımda daha yaşlılar var" yorumunu yaptı. 
   
   Yolculuk salı günü    Sponsor arayışı 
   VOLEYBOL Federasyonu Başkanı Hüsnü Can, Milli Takım'ın ana sponsoru Orkid'in sözleşmesini 2004 yılı sonuna kadar uzatmasıyla ilgili düzenlenen basın toplantısında, "Dünya Kupası'nda önemli bir derece yapamasak da üzülmeyeceğiz" dedi. Can, 2007 Avrupa Erkekler Voleybol Şampiyonası'nı düzenlemek için talip olacaklarını da belirtirken, Birinci ve İkinci liglerin isim hakkını sponsorlara devretmek istediklerini de ifade etti. 
   
   Zorlu rakipler 
   A Milli Takım ise Dünya Kupası'na katılmak için 28 Ekim Salı günü Japonya'ya gidecek. 1 - 15 Kasım tarihleri arasında düzenlenecek organizasyonda ilk üç sırayı almasın halinde 2004 Atina Olimpiyat Oyunları'na direkt katılma hakkı kazanacak olan Ay - Yıldızlı bayanlar, sırasıyla Polonya, Brezilya, Küba, Çin, Dominik Cumhuriyeti, Japonya, ABD, İtalya, Mısır, Arjantin ve Kore ile mücadele edecek. 
   
   Filede bugün 
   
   Avrupa Konfederasyon Kupası 
   Tokat H.Akbaş Spor Salonu 
   19.00 Tokat B.Plevne - Luch Moscow 
   
   
</TEXT>
</DOC>
