<DOC>
<DOCNO> 191416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/sonspo17.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanlığı koşusunu "Ultamar" kazandı 
</HEADLINE>
<TEXT>

     At yarışlarında 65. Cumhurbaşkanlığı Kupası Koşusu'nu, Sadık Eliyeşil'in ''Ultramar'' isimli atı, jokey Selim Kaya ile kazandı. 
     2 bin 400 mesafeli çim pistte yapılan 190 milyar lira ödüllü koşuya, 3 ve yukarı yaştaki 6 İngiliz atı katıldı. Yarışta Ultramar, son düzlükte yaptığı atakla, 2.37.44'lük derece gerçekleştirerek, birinciliği elde etti. 
     İlk olarak 1939 yılında gerçekleştirilen Cumhurbaşkanlığı Kupası Koşusu'nu bugüne dek en çok kazanan eküri olan Eliyeşil ekürisi, Ultramar'ın galibiyle 12. kez bu mutluluğu yaşadı. 
     Cumhurbaşkanlığı Kupası Koşusu'nu, Cumhurbaşkanı Ahmet Necdet Sezer ve eşi Semra Sezer'in yanısıra, TBMM Başkanvekili Nevzat Pakdil, Dışişleri Bakanı ve Başbakan Yardımcısı Abdullah Gül, Tarım ve Köyişleri Bakanı Sami Güçlü, Adalet Bakanı Cemil Çiçek ve Ankara Valisi Yahya Gür ile bazı milletvekilleri izledi. 
     Yarıştan sonra Ultramar'ın sahibi Sadık Eliyeşil'e vekaleten Türkiye Jokey Kulübü Yönetim Kurulu Üyesi Necmettin Eliyeşil'e kupasını, Cumhurbaşkanı Ahmet Necdet Sezer verdi. Dışişleri Bakanı ve Başbakan Yardımcısı Abdullah Gül, atın antrenörü Veysel Boztaş'a bir şilt verirken, TBMM Başkanvekili Nevzat Pakdil de jokey Selim Kaya'ya bir şilt hediye etti. 
     Cumhurbaşkanlığı Kupası Koşusu'nu bugüne dek 11 kezle en fazla kazanan jokey olan Ekrem Kurt, 1984-87 yılları arasında 4 kez üstüste bu başarıyı gösterdi. 
     Bu kupayı en fazla kazanan atlar ise Romance, Nadas ve Adalı isimli atlar. Bugüne kadarki en iyi dereceyi ise 1981 yılında Yavça isimli at, 2.27.26'lık derecesiyle gerçekleştirdi. 
     
</TEXT>
</DOC>
