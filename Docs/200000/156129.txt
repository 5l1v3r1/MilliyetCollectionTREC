<DOC>
<DOCNO> 156129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sondun11.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta kız kaçırma olayları arttı... Irak'ta son durum... 
</HEADLINE>
<TEXT>

     Irak'ta yönetimin devrilmesinden sonra ortaya çıkan kargaşa ortamında, kız kaçırma ve kaçakçılık olaylarında artış oldu. 
     Özellikle son günlerde Bağdat'ın bir semtinde 3 kız kardeşin kaçırıldığı haberleri, aileler arasında paniğe neden oldu. Bazı ailelerin kızlarını okullara göndermemeyi tercih ettikleri belirtiliyor. 
     Bağdat'ta yayınlanan gazeteler, kız kaçırma olaylarını, ''Irak toplumuna uymayan bir oyun'' olarak niteliyor. 
     Savaşın yarattığı karmaşa ortamında, Bağdat'ta her gün yeni olaylar baş gösteriyor. Kız kaçırmanın yanında sık kık çeşitli silahlı saldırılarla karşılaşılıyor. 
     
     DÜKKANLAR YAKILIYOR 
     Devletin resmi dairelerinin yağma edilip yakılmasının ardından şimdi özel sektöre ait bazı dükkanlar ateşe veriliyor. 
     Bağdat'taki kapalı çarşı Şoorca ve Salı Çarşısı'nda son birkaç günde birçok dükkan yağmalandıktan sonra yakıldı. Reşit Caddesi'ndeki İletişim Merkezi dün bir kez daha yağmalandı, ardından binada yangın çıktı. 8 saat süren yangın savaştan sonra ilk defa görev yapan Irak itfaiyesi tarafından söndürüldü. 
     
     KAÇAKÇILIK 
     Irak'ın kuzeyinde ise savaştan sonra kaçakçılığın iyice arttığı belirtiliyor. Bağdat'tan günde100'den fazla otomobilin çalınarak kuzey götürüldüğü öne sürülüyor. 
     Bağdat'ta ilk sayısı çıkan haftalık ''Et Tezamun'' Dayanışma gazetesi, bu konuya değinirken, ''Yüzlerce kamyon ve küçük araç Bağdat'tan kuzey bölgesi illerine kimi caniler tarafından kaçak olarak götürülüyor'' diye yazdı. 
     Gazete, kuzey bölgesinin yetkililerinden, bu yasadışı eylemin durdurulmasını istedi. 
     
     PETROL ÜLKESİNDE BENZİN KUYRUĞU 
     Irak'ta iki aydır aylıklarını alamayan devlet memurlarının durumu da giderek kötüleşiyor. Gıda maddeleri ve diğer temel tüketim mallarının fiyatında yüzde bin oranında artış görülüyor. 
     Maaşların ödenmediği ve işsizliğin arttığı Irak'ta, halk açlığın pençesinde bulunuyor. Savaştan önce 200 dinara 1 cent satılan tüp gaz, şimdi 15 dolara satılıyor. 
     Petrol ülkesi Irak'taki benzin istasyonlarında ise insanlar otomobillerinin depolarını doldurabilmek için sabahtan akşama kadar bitmeyen kuyruklarda beklemek zorunda kalıyor. Savaştan önce 20 dinara satılan bir litre benzin şimdi 100 dinara alınabiliyor. Karaborsada ise bir litre benzinin fiyatı 500 dinar. 
     
</TEXT>
</DOC>
