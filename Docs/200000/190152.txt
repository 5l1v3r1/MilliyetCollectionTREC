<DOC>
<DOCNO> 190152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/soneko10.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersin Özince Dövizdeki yükselişin geçici olduğunu düşünüyorum 
</HEADLINE>
<TEXT>

     Türkiye Bankalar Birliği TBB Başkanı ve İş Bankası Genel Müdürü Ersin Özince, dövizdeki yükselişin arızi geçici olduğunu belirterek, ''Bu tür anlık, günlük, haftalık gelişmelerin çok büyük bir kıymeti olduğunu düşünmüyorum'' dedi. 
     Özince, Tekfen Tower'ın açılış töreninde basın mensuplarının sorularını yanıtlarken, Maliye Bakanı Kemal Unakıtan'ın açıkladığı 2004 yılı bütçesine ilişkin sorular üzerine, gelir ve giderlerin denkleştirilmesi gerektiğini söyledi. 
     Özince, ''Tabii ki giderlerimizin azaltılmasıyla ilgili önlemler de alınıyordur muhakkak, ama faiz düşsün istiyorsak birtakım başka fedakarlıklara da katlanmak gerekecek diye düşünüyorum'' dedi. 
     Hükümetin mali disiplin konusundaki söyleminin, bu konuda çok hassas olunduğunu düşündürdüğünü ifade eden Özince, ''Ama anladığım kadarıyla bütün önlemleri bir anda almak pek kolay değil. Yani bu hızı yavaşlatmak mümkün, ama ani fren de herhalde kolay olmuyor. Sorumlu mevkide olanların bileceği bir iş'' diye konuştu. 
     
     ''MAKİNENİN ÇARKLARI ARASINDAKİ ENGELLER KALDIRILMALI'' 

     Özince, Maliye Bakanının bankalar üzerindeki vergi yüklerinin azaltılacağına ilişkin açıklamasının anımsatılması üzerine de şunları kaydetti 
     ''Hükümetin özellikle şu ana kadar aldığı 10 milyar liranın üzerindeki işlemlerin bankalardan geçmesi emre muharrer senetlerde, bonolorda damga vergisinin kaldırılması gibi konular çok ciddi, çok yapıcı hususlar. Bankaların kaynak aktarmasını pahalı hale getiren unsurlar da giderildikçe sistem, makine daha iyi çalışacaktır. Yani makinenin çarklarının arasındaki engellerin kaldırılması lazım. Bu da tabii ki yine gelirlerin azalması demek. Hazine'nin, Maliye'nin bundan sağladığı gelirlerin azalması anlamındadır. Bunlar da yeni vergiler yaratmayacak şekilde gelsin arzu ederiz. Bunun da yolu, kayıtdışının azaltılmasıdır. Kişisel kanaatim, bir kısım vergilerin azaltılması halinde kayıt sisteminin artacağı.'' Özince, dövizdeki yükselişin arızi geçici olduğunu belirterek, ''Yani bu tür anlık, günlük, haftalık gelişmelerin çok büyük bir kıymeti olduğunu düşünmüyorum'' dedi. 
     
     ''YÜKSEK VERGİLERİ TASVİP ETMİYORUM'' 

     Bir basın mensubunun ''Dış ticaret açığının büyümesi 2004 yılı beklentileri için tehlike oluşturur mu '' şeklindeki sorusu üzerine Özince, herşeyden çok korkmamak gerektiğini vurgulayarak, şu görüşleri dile getirdi 
     ''Hakikaten çok kötü günler yaşadık, ama söylediğiniz hususlarla ilgili önlemler de alınıyor. Örneğin, ben yüksek vergileri tasvip etmiyorum, ama otomotiv sektöründe birtakım vergiler artırıldı. 
     Dış ticaret açığının artmasıyla ilgili önlemler de alınacaktır diye düşünüyorum. Ama serbest kur sistemini bir doğru olarak seçtik, nasıl daha önce çıpayı doğru olarak seçtiysek... Koskoca bir ekonominin 3 günde bir karar değiştirmesi çok zor ama ihracatın, üretimin önünde yüksek maliyet getiren birtakım unsurları da başta vergiler olmak üzere azaltmamız lazım. Türkiye'nin üretmesi, satması ve ihraç etmesi lazım.'' Özince, ihracatta ve sanayide enerji maliyetlerinin yüksek olduğunu belirterek, ''Bunun için de sadece vergi değil, sosyal güvenlik primlerinin yüksekliğinden tutun, enerji maliyetinin ağırlığına kadar her türlü imalatı, özellikle rekabet ettiğimiz ülkelerin üstünde maliyetlendiren unsurlardan bahsediyorum'' dedi. 

     
</TEXT>
</DOC>
