<DOC>
<DOCNO> 171811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/son/sonspo09.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Atilla Kıyat'tan Aziz Yıldırım yönetimine bombardıman.. 
</HEADLINE>
<TEXT>

     Bir süre önce Fenerbahçe Kulübü Yönetim Kurulu'ndaki görevinden istifa eden Atilla Kıyat, istifasının nedenleriyle ilgili yaptığı açıklamada, çarpıcı sözler söyledi. 
     Kulübün Yüksek Divan Kurulu toplantısına katılan Kıyat, yönetim kurulunun kendisinin de içinde bulunduğu çalışma sürecinde yaptığı faaliyetlere eleştirilerde bulunarak, ''Benim de içinde bulunduğum yönetim tarzını sergilemeye devam ettiğiniz taktirde, transferlerin boyutu ne olursa olsun, başarı gelmeyebilir'' dedi. 
     Yönetim kurulunun kendi içinde sevgi ve saygıyı yitirdiğini ve yöneticilerin birbirine güveni kalmadığını ifade eden Atilla Kıyat, bu durumun futbol takımına da yansıdığını ve geçen sezon alınan sonucun bu açıkça ortaya koyduğunu vurguladı. 
     Kıyat, şöyle konuştu 
     ''Neden başarılı olamadık Esasında futbol takımının geldiği durum maalesef biz yönetimin bir aynasıydı. Biz birbirimize sevgimizi, saygımızı yitirmiştik. Daha da önemlisi birbirimize güvenimizi yitirmiştik ve bunun için bırakın kulüp üyeleri ve medyayı, kendi aramızda bile şeffaf olamadık. Durum böyle olunca Fenerbahçe'yi birer ikişer gruplar haline gelip, bazı kararlar alıp, bu kararları masanın başında oturan diğer arkadaşlarımızın onaylaması durumuna getiriyorduk. Maalesef bizdeki sevgisizlik, saygısızlık ve güvensizlik, ister istemez futbol takımına kadar yansıyordu.'' Maddi ve manevi birçok risk alıp, büyük bir özveriyle çalıştıklarını anlatan Kıyat, yapılan hatalardan dolayı başarı gelmeyince, Fenerbahçe'yi kurtarmak yerine, maddi ve manevi ortaya koydukları riskleri kurtarma çabaları içine girdiklerini kaydetti. 
     
     ''BU SENELER BEYAZ SAYFA OLARAK TARİHE GEÇMEYECEK'' 

     Açıklaması esnasında zaman zaman duygulandığı gözlenen Atilla Kıyat, ''Şampiyon da olsak, bu seneler Fenerbahçe tarihine beyaz sayfa olarak geçmeyecek gibi'' dedi. 
     Fenerbahçe ve Daum'un başarılı olmamasını istemenin Fenerbahçeliliğe ihanet olacağını belirten Atilla Kıyat, ''İnşallah Fenerbahçe bu sezon şampiyon olur. Hep birlikte yönetim etrafında kenetleneceğiz, ama eleştirilerim olacak. Geçen yıl ve ondan önce de yıldızlar aldık. Ama bazı şeyler düzelmeden olmaz'' diye konuştu. 
     
     ''DAUM'A HALA KARŞIYIM'' 

     İstifasının sebebini Christoph Daum'un teknik direktörlük görevine getirilmesi olduğunu açıklayan Atilla Kıyat, kendi değerlerine saygısızlık yapmamak için bu kararı aldığını söyledi. 
     Kendisiyle ilgili konuları basına sızdıran kişinin yönetim kurulundaki bir arkadaşı olduğunu öğrendiğinde çok yaralandığını belirten Kıyat, şöyle devam etti 
     ''Ben 2 yıl önce Fenerbahçe yönetiminin resmi ağzı olarak, 'uyuşturucu kullandığını itiraf eden bir kişinin hayatı boyunca cezalandırılması, demokratik düşünce tarzına uygun değildir. Ama milyonlara mesaj veren Fenerbahçe gibi güzide bir spor kulübümüzün içinde de yeri yoktur, bu mümkün değildir' dedim. 2 yıl önce bunu söyleyen ben, 2 yıl sonra da çıkıp 'oybirliği ile Daum'u takımın başına getirdik' diyemezdim. Aileme karşı diyemezdim, çocuğuma karşı diyemezdim, size karşı böyle bir şeyi söyleyemezdim. Daum'a hala da karşıyım. Bütün camia benimseyebilir, ama ben etik değerlerime saygı göstermeye devam edeceğim.'' 
     
     EL SAHAF BENZETMESİ 

     Fenerbahçe'den ayrıldığı günün kendisi için çok acı olduğunu ifade eden Kıyat, Daum'a karşı olduğunun yönetimden basına sızmasından sonra kendisine yapılan 'El Sahaf' benzetmelerine de çok üzüldüğünü söyledi. 
     Kıyat, şöyle devam etti 
     ''Ben Daum'a karşı olduğumu herhangi bir basın mensubuna hiç söylemedim. Sadece yönetim kurulu toplantılarında ve yönetici arkadaşlarımla birebir görüşmelerimde beyan ettim. Bunun basına sızmasından sonra bir yerden tetiğe basıldı. Önce, Fenerbahçe Basın Sözcüsü olarak 'El Sahaf'a benzetildim. Bu benzetmeyi yapan arkadaşın espiri gücünü taktirle karşılıyorum. 
     Tabii ki yönetimde bir çok konuda anlaşamadığımız konular oldu ama ben her zaman kararların oybirliği ile alındığını açıklayıp, bazen de inanmadığım doğruları savunmak durumunda kaldım. 3,5 yıldır görevimle ilgili eleştiriler almama rağmen 'El Sahaf' benzetmesi Daum'a karşı olmamdan çıkmıştır.'' Bu arada Kıyat, istifasının nedeni olarak gösterilen, başkan Yıldırım'a karşı olmak ve kızının Fenerium'dan kovulması gibi nedenlerin gerçeği yansıtmadığını da sözlerine ekledi. 
     Toplantının sonunda asbaşkan Mahmut Uslu, Kıyat'ın söylediği gibi yönetimde sevgisizlik ve saygısızlık olduğunu düşünmediğini belirterek, ''Öyle olsaydı bugünlere gelemezdik'' dedi. 
     Genel sekreter Vedat Olcay ise ''Daum ile ilgili konularda kendince haklı olduğu konular vardır. Daum'un seçimi oybirliği ile değil, kapalı oy kullanılarak yapıldı ve oy çokluğu ile oldu. Bunlar yönetim içinde kalmalıydı. Gizlilik kavramına sığmadı'' şeklinde konuştu. 
     
</TEXT>
</DOC>
