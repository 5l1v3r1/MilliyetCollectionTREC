<DOC>
<DOCNO> 168720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sondun27.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın en uzun ömürlüleri Japon kadınları.... 
</HEADLINE>
<TEXT>

     Japon kadınları, dünyanın en uzun yaşayan kişileri olarak kendi rekorlarını kırdılar. 
     Sağlık, Çalışma ve Refah Bakanlığı, geçen yıl Japon kadınlarının ortalama yaşam süresinin 85.23 yıl olduğunu açıkladı. Bu rakam, bir önceki yıl 84.93 yıldı. 
     Hong Kong'daki kadınların ortalama yaşam süresi 2001'de 84.6, İsviçreli kadınların ortalama yaşam süresi ise 2000'de 82.6 yıl olarak belirlenmişti. 
     Japon erkeklerinin yaşam süresi de 2001'deki ortalama 78.07'ye göre artarak, geçen yıl 78.32'ye ulaştı. Hong Kong'daki erkeklerin yaşam süresi 2001'de ortalama 78.4 yılken, İzlandalı erkekler 78.1 yılla Japonlardan sonra üçüncü sırada geliyorlardı. 
     Japonya'da geçen yıl en üst sıradaki 3 ölüm nedeninin kanser, kalp hastalıkları ve inme olduğu tahmin ediliyor. 
     Araştırmacılar, Japonların balık temelli ve düşük yağlı beslenme alışkanlıklarının yaşam süresinin uzunluğunda önemli rol oynuyor olabileceğini belirtiyorlar. 
     Japonya'da 100 yaşın üzerinde 17 bin 900 kişi bulunduğu, bunların yüzde 84'ünü kadınların oluşturduğu bildiriliyor. 
     
</TEXT>
</DOC>
