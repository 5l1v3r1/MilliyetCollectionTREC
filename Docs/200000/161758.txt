<DOC>
<DOCNO> 161758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/ekonomi/eko08.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Endeks 10,700'de tutunabilir 
</HEADLINE>
<TEXT>

     Zeynep Candan AKTAŞ 

     Hafta içinde 11,632 puanı test eden İMKB 100 Endeksi 10,928 puandan kapandı. Salı günü açıklanan olumlu enflasyon verilerinin ardından çarşamba günü faizlerde 3 puan indirim gerçekleşmesi de hisse senetlerindeki kaybı önleyemedi. 
     Cuma günü Petkim'in ihalesi sonuçlandı. Şirketin yüzde 88,86'sının satışına yönelik ihalede en yüksek teklifi 605 milyon dolar Uzan grubuna ait Standart Kimya verdi. 
     Yıllardır sürüncemede olan Petkim'in satışıyla özelleştirmede ciddi bir adım atılmış oldu. Ancak bütün bunlara rağmen borsa cumayı da düşüşle kapattı. Hisse senetleri piyasasının bütün olumlu gelişmelere bu kadar tepkisiz kalmasının nedenlerinden birincisi yatırımcıların kriz korkusunun devam etmesi. İşsizlik bu korkuyu daha da derinleştiriyor. İkincisi dövizdeki düşüşün hisse senetlerini nispi olarak pahalı hale getirmesi. Bu da yabancı yatırımcılarda satış eğilimini güçlendiriyor. 
     Üçüncüsü ise piyasaların yüzde 30 - 40 seviyelerindeki faizlere alışamaması. Teknik göstergelerde çok küçük bir yükseliş gibi algılanan yüzde 10'luk, yüzde 20'lik yükselişler aslında bugünkü faiz seviyelerinde 3-6 aylık getirilere tekabül ediyor. Bu da yatırımcılarda satış eğilimini güçlendiriyor. 
     Büyük bir olasılıkla endeks uzun vadeli alçalan kanaldan çıkana dek, küçük ataklar ve küçük düzeltmelerle yoluna devam edecek. İyi haftalar dileğiyle. 
     

</TEXT>
</DOC>
