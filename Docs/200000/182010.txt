<DOC>
<DOCNO> 182010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/ekonomi/eko03.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkmaz Yiğit kurtuldu 
</HEADLINE>
<TEXT>

   Bank Ekspres'i batıran Yiğit'in dolandırıcılık yapmadığına ve çete kurmadığı kanaatine varan mahkeme, emniyeti suiistimalin de affa girdiğini belirtti ve beraatine karar verdi 
      AHU COŞKUN İstanbul 
   
   Yargı, kendi şirketlerine 311 milyon dolar yaklaşık 405 trilyon lira aktararak Bank Ekspres'i batıran Korkmaz Yiğit ve arkadaşlarının "dolandırıcılık yapmadıklarına ve çete kurmadıklarına" karar verdi. Bankekspres davasında 39 sanıkla birlikte yargılanan Yiğit, sadece "hizmet sebebiyle emniyeti suiistimal"den kusurlu bulundu. Bu suç da Şartla Salıverme Yasası ile affa girdiğinden Yiğit ve arkadaşları ceza davasından kurtuldu. 
   Beyoğlu 2. Ağır Ceza Mahkemesi'ndeki duruşmaya, tutuksuz sanıklardan Kemalettin Büyükünal katıldı. Davanın, aralarında Yiğit'in de bulunduğu 38 tutuksuz sanığı duruşmaya gelmedi. Duruşmaya, BDDK adına avukat Neslihan Yüksel, TMSF adına da avukat Özcan Mungan müdahil olarak katıldı. 
   Sanık avukatları önceki savunmalarını tekrar ederken, Yiğit'in avukatı Köksal Bayraktar "emniyeti suiistimal suçlamasına ilişkin dava 4616 sayılı yasa kapsamına göre ertelenebilecek olsa bile bu suçun unsurlarının oluşmadığı kanaatinde bulunduğunu" söyledi. 
   
   'Sahtecilik delili yok' 
   Mahkeme, "Yiğit hakkında 'özel belgede sahtecilik' suçundan dava açıldığını, ancak sanığın hangi belgeyle bu suçu işlediğinin belirtilmediğinin anlaşıldığını, böyle bir suçu işlediğine dair iddiayı doğrulayan delil bulunmadığını" kaydederek, beraat kararı verdi. Mahkeme, bankanın Yiğit ve diğer sanıklar hakkında "cürüm işlemek için teşekkül oluşturmak, teşekküle katılmak veya bilerek yardım etmek" suçlamaları da bulunduğunu hatırlattı. Heyet, bu suçun da unsurları ile oluşup subuta ermediği gerekçesiyle sanıkların beraatını kararlaştırdı. 
   Mahkeme, Bankekspres'in o dönem yüzde 98.38'inin sahibi Yiğit ile eski yöneticilerinin "hizmet sebebiyle emniyeti suiistimal" ve "nitelikli dolandırıcılık" suçunu işledikleri iddiasının bulunduğunu belirtti. Heyet yapılan değerlendirme sonucunda olayda 'dolandırıcılık' suçunun unsurlarının bulunmadığını ve isnat edilen eylemlerin kanıtlanması halinde TCK'nın 508. ve 510. maddelerinde tarif edilen 'emniyeti suiistimal' suçunu oluşturacağını" kaydetti. "Bu suçun da tarihi itibariyle erteleme yasası kapsamında kaldığından, davanın kesin hükme bağlanmasının, Şartla Salıverilme Yasası nedeniyle ertelenmesini" kararlaştırdı. 
   
   Yiğit'in davaları 
   Yiğit'in dün sonuçlanan davası dışında TMSF'nin Bankekspres'teki zararının tahsili için açtığı davalar bulunuyor. Korkmaz Yiğit ayrıca, Türkbank davasında "Türkbank resmi ihalesine fesat karıştırmak" ve "çete"den yargılanıyor. 
   
   Zamanaşımına kadar suç işlememeli    Mahkeme, Korkmaz Yiğit hakkında "nitelikli dolandırıcılık" ve "hizmet sebebiyle emniyeti suiistimal", Altan Ayanoğlu, Cafer Sait Okray, Yılmaz Yiğit, Savaş Özcan, Metin Kemal Özal ve Kenan Kamil Kenanoğlu hakkında "hizmet nedeniyle emniyeti suiistimal" suçlamasına ilişkin birleştirilen dosyalarda yer alan bir diğer davanın ise "mükerrer olduğu" gerekçesiyle reddine karar verdi. 
   Heyet, sanıklar tarafından, "hizmet sebebiyle emniyeti suiistimal" suçlamasının zamanaşımı süresi sonuna kadar, aynı nevi veya daha ağır hürriyeti bağlayıcı cezayı gerektiren bir suç işlenmesi halinde davaya devam edilmesi için, karardan bir örneğin Beyoğlu Cumhuriyet Başsavcılığı'na gönderilmesine de hükmetti. Yiğit ve arkadaşları için hükmedilen "hizmet sebebiyle emniyeti suiistimal" suçunun TCK'nın 508 ve 510. maddelerinde düzenlenen cezaları "iki aydan iki yıla kadar" ve "1 yıldan 5 yıla kadar" öngörülüyor. 
   
   "Alacak davasını etkilemez, emsal olmaz"    Prof. Dr. Uğur Alacakaptan, ceza davasının alacak davasına etkisini şöyle değerlendirdi 
   "Bu davadan beraat etmesi alacak davalarını etkilemez. Biri kamu hukukunu, diğeri de özel hukuku ilgilendiriyor. Ceza hukuku davasının şu veya bu şekilde sonuçlanmış olması, alacak davasını etkilemez. Bankada doğan zarar kötü yönetilmekten doğmuş olabilir. Bundan dolayı da alacak hakkı devam eder. Alacak hakkının doğması için bir suç olması gerekmez. Bu karar diğer banka davalarında da emsal olarak kullanılamaz. Çünkü her davanın kendine özgü unsurları vardır. Bu nedenle her davanın kendine göre çözümü olur. Biri çete kurmuştur, diğeri kurmamıştır, bunu bilemezsiniz. 
   
   
</TEXT>
</DOC>
