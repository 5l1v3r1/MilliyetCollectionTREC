<DOC>
<DOCNO> 182257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/son/sondun02.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye 50 yıl sonra BM Güvenlik Konseyi üyeliğine aday... 
</HEADLINE>
<TEXT>

     Türkiye, yaklaşık 50 yıllık bir aradan sonra BM Güvenlik Konseyi üyeliğine aday oldu. 
     Türkiye'nin bu yoldaki irade beyanını Ekonomik ve Sosyal Konsey toplantılarında dile getirdiği, ayrıca BM'nin yetkili mercilerini haberdar ettiği öğrenildi. 
     BM'deki prosedüre göre, Güvenlik Konseyi adaylığı için sözlü irade beyanı yeterli oluyor. 
     BM kaynakları, Türkiye'nin aday olduğu dönemde Batı Avrupa grubundan 2 üyenin değişeceğini ifade ettiler. Bu durumda aday sayısı ikiyi aşmadığı takdirde Türkiye otomatik olarak Konsey üyeliğine seçilecek. Üçünca bir ülke aday olduğu takdirde ise adaylar arasında oylama yapılacak. 
     2009-2010 dönemini kapsayan 2 yıllık süre için aday olan ülkelerle ilgili seçim 2008 yılı Ekim ayında BM Genel Kurulu'nda yapılacak. Seçilebildiği takdirde, Türkiye'nin Güvenlik Konseyi üyeliği 1 Ocak 2009'da başlayacak ve 31 Aralık 2010'da sona erecek. Türkiye üyeliği süresince alfabetik olarak sıra kendisine geldiğinde Güvenlik Konseyi başkanlığı da yapacak. 
     Türkiye en son 1960'li yıllarda bir dönem Güvenlik Konseyi üyeliği yapmıştı. 
     
     YUNANİSTAN DA ADAY 
     BM kaynakları, Yunanistan'ın da 2006-2007 dönemi için adaylığını koyduğunu ifade ettiler. 
     Yunanistan iki yıl önce de aday olmuş, ancak seçimi kaybetmişti. 
     
     GÜL, NEW YORK'A GELİYOR 
     Bu arada, Dışişleri Bakanı Abdullah Gül'ün BM Genel Kurulu'nun bakanlar düzeyindeki görüşmelerine katılmak üzere önümüzdeki hafta sonunda New York'a gelmesi bekleniyor. 
     Genel Kurul çalışmaları sırasında, çeşitli ülkelerden meslektaşlarıyla 30 dolayında ikili görüşme yapacak olan Gül, 26 Eylül Cuma günü BM Genel Kurulu'na hitaben bir konuşma yapacak. 
     Gül'ün 27 Eylül'de de Türk ve yabancı basın mensupları için basın toplantısı düzenlemesi bekleniyor. 
     ABD Başkanı George Bush ise Genel Kurul'a 23 Eylül sabahı hitap edecek. Kıbrıs Rum Yönetimi lideri Tasos Papadopulos 25 Eylül'de, Yunanistan Dışişleri Bakanı Yorgo Papandreu ise 26 Eylül'de konuşacaklar. 
     
</TEXT>
</DOC>
