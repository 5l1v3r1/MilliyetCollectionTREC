<DOC>
<DOCNO> 180712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/son/sondun09.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistin Başbakanı Mahmud Abbas görevinden istifa etti 
</HEADLINE>
<TEXT>

     Filistin Başbakanı Mahmud Abbas'ın istifa ettiği bildirildi. 
     Filistinli başmüzakereci Saib Erekat, Abbas'ın istifasını bir mektupla, Filistin lideri Yaser Arafat'a sunduğunu söyledi. 
     Arafat'ın, Abbas'ın istifasını kabul edip etmeyeceği bilinmezken, istifanın Ortadoğu barış çabalarına ciddi bir darbe indireceği yorumu yapılıyor. 
     Abbas'ın yönetimi, Filistin lideri Yaser Arafat'la içinde bulunduğu iktidar mücadelesiyle ve Ortadoğu barış planı olarak bilinen yol haritasının bölgedeki şiddet olaylarıyla çökmenin eşiğine gelmesiyle gittikçe zayıflamıştı. 
     Başbakan olarak 4 aydır görev yapan Abbas, bu hafta başında parlamentodan, ''bu göreve sıkı sıkı bağlanmadığını söyleyerek, kendisini desteklemesini ya da bu görevden almasını'' istemişti. 
     Abbas'ın istifası, yol haritasıyla ilgili çabalarda İsrail ve ABD'yi, geçici olarak bir Filistinli görüşmeci ortaktan yoksun bırakmış oldu. 
     İsrail ve ABD, terörizmi teşvik ettiği gerekçesiyle barış çabalarına bir engel olarak gördükleri Arafat'la iş yapmayacaklarını bildirmişti. 
     İsrail Savunma Bakanı Şaul Mofaz da, Arafat'ı 2 yıl önce atmayarak tarihi bir hata yaptıklarını savunmuştu. 
     

     
</TEXT>
</DOC>
