<DOC>
<DOCNO> 167589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/spor/spo08.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay pes etti 
</HEADLINE>
<TEXT>

Federasyona yaptığı şike ve teşvik primi başvurusundan sonuç alamayan İzmir takımı, davasından vazgeçtiğini açıkladı 
     "FIFA'ya taşımıyoruz" 
     ALTAY Başkanı Ahmet Taşpınar, teşvik primi ve şike iddialarını daha fazla gündemde tutmak istemediklerini, hedeflerinin yeniden Süper Lig'e çıkmak olduğunu söyledi. Taşpınar basın toplantısında, "Açıklanan karardan sonra şok geçirdik. Ama daha fazla gündemde tutmak istemiyoruz. Hiç kimsenin vicdanının rahat olmadığını biliyoruz. Yönetim olarak konuyu, UEFA veya FIFA'ya taşımayı da düşünmüyoruz" dedi. 
     
     Çekilme isteği 
     BAŞKAN, Altay Sosyal Dayanışma Derneği üyelerinin, federasyonun kararı üzerine getirdikleri "Ligden çekilelim" önerisini de, yönetim toplantısında görüştüklerini belirtti. Taşpınar, "Genel Kurul üyelerimizin 3'te 2'si 'Çekilelim' derse, değerlendiririz" diye konuştu. Ahmet Taşpınar, eski yöneticilerden Kemal Zorlu'nun icraya gitmesi üzerine zor durumda kaldıklarını ve üzüldüklerini de ekledi. 
     

</TEXT>
</DOC>
