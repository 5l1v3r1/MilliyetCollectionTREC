<DOC>
<DOCNO> 171120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/sondun05.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'ün Washington programı... 
</HEADLINE>
<TEXT>

     ABD Dışişleri Bakanı Colin Powell'ın daveti üzerine Washington'a gelen Dışişleri Bakanı Abdullah Gül, temaslarına bugün ABD kongre üyeleriyle görüşerek başlayacak. 
     Tarifeli uçakla Washington'a gelen Bakan Gül, havaalanında gazetecilere açıklama yapmadı. Gül, ''Şu anda zaten söylenecek birşey yok'' dedi. 
     Dışişleri Bakanı Gül, bugün ilk önce Washington Post gazetesi editörleriyle biraraya gelecek. Gül, daha sonra Amerikan Türk Konseyi ATC üyeleriyle öğle yemeğinde görüşecek. Abdullah Gül, Amerikan kongresinde, aralarında Demokrat Parti California milletvekili Tom Lantos'un da bulunduğu Türk dostluk grubu üyeleriyle görüşmelerde bulunacak. 
     Washington'da, 26 Temmuz Cumartesi gününe kadar temaslarda bulunacak olan Dışişleri Bakanı Gül, Powell'ın yanı sıra ABD Başkan Yardımcısı Dick Cheney, Ulusal Güvenlik Danışmanı Condoleezza Rice, ABD Savunma Bakanı Donald Rumsfeld, IMF Başkanı Horst Köhler ile de görüşecek. 
     Dışişleri Bakanı Abdullah Gül'ün, Washington Institute adlı düşünce kuruluşunda Türk-Amerikan ilişkileri üzerine bir konuşma yapması, Musevi kuruluşlarla biraraya gelmesi de bekleniyor. 
     
</TEXT>
</DOC>
