<DOC>
<DOCNO> 175383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/spor/spo03.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan kesil yeter 
</HEADLINE>
<TEXT>

   Cim-Bom, Şampiyonlar Ligi 3. ön eleme turu ilk maçında bugün CSKA Sofya ile kozlarını paylaşacak. Sarı-Kırmızılı takım, 27 Ağustos'taki rövanş öncesinde avantaj arayacak 
      
   'Hedef galibiyet'    Mladenov iddialı 
   CSKA Sofya, Galatasaray maçı için dün İstanbul'a geldi. Olimpiyat Stadı'nda son hazırlıklarını yapan Bulgar ekibi, galibiyete şartlandı. Teknik Direktör Stoytcho Mladenov, Avrupa şampiyonu bir takıma karşı son dakikaya kadar kazanmak için savaş vereceklerini dile getirdi. 
   
   'Şansımız var' 
   GALATASARAY'IN Diyarbakırspor ve Liverpool ile oynadığı maçları kasetten izlediğini açıklayan Bulgar teknik adam, skor tahmini yapmanın zor olduğunu ifade etti. Mladenov, "Bizim için beraberlik de yeterli olur. 90 dakika hiç kolay geçmeyecek. Ancak şansımız olmadığını düşünenler yanılabilir" dedi. 
   
   Avrupa'da 178. sınav    GALATASARAY, bugünkü CSKA Sofya maçıyla birlikte Avrupa'daki 178. maçına çıkacak. Sarı - Kırmızı takım, daha önce oynadığı 177 karşılaşmada 65 galibiyet, 67 yenilgi ve 45 beraberlik elde etti. Rakip fileleri 226 golle havalandıran Cim - Bom kalesinde 261 gol gördü. Sarı - Kırmızılı takım geçen sezon Devler Ligi'nde hayal kırıklığı yaşatmıştı. 
   
   Hakan ile yeniden    SARI-Kırmızılı takıma dönüş yapan Galatasaray'ın yıldızı Hakan Şükür, 3 yıl sonra yeniden Avrupa arenasında boy gösterecek. En son 2000'de Arsenal ile oynanan UEFA Kupası final maçında penaltıdan gol atan Hakan, kendisine ait rekoru geliştirmeye çalışacak. Bugüne kadar 27 kez fileleri sarsan Hakan, en çok gol atanlar listesinin ilk sırasında oturuyor. 
   
   Türkiye'nin markası GALATASARAY    Sportif A.Ş. Genel Müdürü Ebru Köksal, en fazla taraftarın Galatasaray'da olduğunu iddia etti 
   Yüzde 41'i buluyor 
   GALATASARAY Sportif A.Ş. Genel Müdürü Ebru Köksal, yapılan bir araştırmaya göre, Türkiye'deki futbol taraftarlarının yüzde 41'inin Galatasaraylı olduğunun tespit edildiğini iddia etti. Köksal, "Bu kişilerin sayısı 12 milyonu buluyor. Galatasaray'ın Avrupa'daki tanınılırkın oranı ise yüzde 11. Bu da 18 milyon Avrupalı'nın sempati duyduğunu ispatlıyor" dedi. 
   
   Markada da önde 
   KÖKSAL, kulübün marka anlamında da zirvelere çıktığını belirtti. Sportif A.Ş. Genel Müdürü, "Kulübümüz, BMW, Mercedes Benz ve Coca-Cola'nın ardından 4. sırada. 2002-03 sezonunda, geçtiğimiz yıla oranla yüzde 6'lık bir artışla toplam 24.1 milyon dolar gelir elde edildi. Sponsorluk, reklam ve isim hakları gelirleri yüzde 20'lik artışla 6.4 milyon dolardan 7.8 milyon dolara çıktı" dedi. 
   
   Yayın engeli 
   BÜTÇELENEN 26.1 milyon dolarlık gelirin gerçekleşmemesindeki en büyük nedenin Süper Lig Yayın haklarından beklenen gelirin azalması olarak gösterildi. Köksal, "Burada 1.8 milyon dolarlık düşüş oldu. Takımımızın Şampiyonlar Ligi'nde birinci turda elenmesi sonucu 600 bin dolar az gelir elde edildi. Yeni sezon esas faaliyet kar hedefimiz ise 23.2 milyon dolar" diye konuştu. 
   
   Cambiasso gündemde    YABANCI arayışlarını sürdüren Galatasaray'ın, Real Madrid'in Arjantinli oyuncusu Cambiasso için kolları sıvadığı öğrenildi. İspanyol ekibinde fazla forma şansı bulamayan 1980 doğumlu oyuncu için girişimlerin başladığı belirtildi. Real Madrid'in Cambiasso'yu vermeye sıcak baktığı iddia edildi. 
   
   Biletler satışta    CSKA Sofya maçının biletleri dün satışa çıktı. Biletlerin VIP 160, 110, 82 milyon, numaralı 67, 56, 45, 33.5 milyon ve kapalı tribünün ise 8 milyon liradan satıldığı bildirildi. Taraftarların biletleri Ali Sami Yen Stadı ve Olimpiyat Stadı gişelerinden temin edebileceği açıklandı. 
   
   Taraftarın inancı tam    GALATASARAYLI taraftarlar, "www.galatasaray.com" isimli internet sitesinde yapılan ankette CSKA maçı öncesinde takıma güven aşıladı. Oy verenlerin yüzde 51.2'si karşılaşmanın iki farklı sonuçla biteceğini belirtti. Üç ve üstündeki skorlarla kazanırız diyenler ise yüzde 26.8'de kaldı. 
   
   TAMAS kulübeye    FATİH Terim'in henüz takıma adapte olamayan Tamas'ı, bugünkü CSKA karşılaşmasında yedek kulübesine çekmeyi düşündüğü bildirildi. Ağır kaldığı için eleştirilen genç yıldızın yerine Bülent Korkmaz'ın oynamasının gündemde olduğu iddia edildi. Son çalışmalarda tecrübeli teknik adam, as kadroda Bülent'e görev verdi. 
   
   
</TEXT>
</DOC>
