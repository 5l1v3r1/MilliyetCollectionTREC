<DOC>
<DOCNO> 156753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/spor/aspo.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Oldu mu Aziz Bey TİYATRO GİBİ 
</HEADLINE>
<TEXT>

Aziz Yıldırım, Daum için 2.5 yıl önce gazetelere, "Kokain içmekle suçlanan bir kişinin, büyük camiamızın başına getirileceğini yazmanız, sizin bir ayıbınız" demişti 
     YUSUF KOBAL 

     Unutulmadı 
     FENERBAHÇE Başkanı Aziz Yıldırım'ın takımı teslim etmeyi düşündüğü Daum'la ilgili 2.5 yıl önce yaptığı yorum hafızalardan silinmedi. Başkan Yıldırım, 22 Ekim 2000'de Türkiye gazetesinde çıkan, "Yıldırım'dan üçlü formül" başlıklı habere, 23 Ekim 2000'de Fenerbahçe kulübünün antetli kağıdı ve imzasıyla yolladığı açıklamada, "Sn. Daum'la ilgilenmemiz daha önceydi. Kokain içmekle suçlanan bir kişinin, büyük camiamızın başına getirileceğini yazmanız, sizin bir ayıbınız" demişti. 
     
     Dert oldu 
     YILDIRIM, 24 Ekim 2000'de Fanatik gazetesinde yer alan demecinde de "Kokainci hoca almayız" açıklamasını yapmış ve Christoph Daum'la ilgileri olmadığını belirtmişti. Başkan'ın o dönemde takımın başında bulunan Mustafa Denizli'ye sahip çıkmak için sarfettiği bu sözler şimdi başına dert oldu. Bu yüzden Alman hoca hakkında son kararını veremeyen Yıldırım'ın, önümüzdeki hafta başına kadar vereceği kararda, diğer hoca alternatiflerini ön plana çıkarabileceği de ifade edildi. 
     

</TEXT>
</DOC>
