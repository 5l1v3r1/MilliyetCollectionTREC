<DOC>
<DOCNO> 172035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/siyaset/siy02.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar, bize rezil muamelesi yapıyor 
</HEADLINE>
<TEXT>

Rumlar, KKTC'li muhalif lider Mehmet Ali Talat'ı hayal kırıklığına uğrattı. Talat, "Rum bürokratlar, Kıbrıslı Türklere rezil bir muamele yapıyor. Belki Kıbrıslı Türklerden nefret ediyorlar" dedi 
     YORGO KIRBAKİ Atina 

     KKTC'de muhalefetin güçlü ismi Cumhuriyetçi Türk Partisi CTP lideri Mehmet Ali Talat, Cumhurbaşkanı Rauf Denktaş ile Rum Yönetimi lideri Tasos Papadopulos arasında bir fark bulunmadığını belirterek "İkisi de birbirinin aynısı" dedi. Talat, Rum Kesimi'nde yayımlanan Politis gazetesine verdiği demeçte, Papadopulos'un Annan planını olduğu şekilde kabul etmemekle aslında reddettiğini söyleyerek, "Denktaş'tan farkı ne Aralarındaki tek fark Papadopulos'un siyaset oyununu Denktaş'tan daha iyi oynaması. Daha iyi bir imaj çizmeye çalışıyor hepsi o kadar" dedi. Papadopulos'un açıklamalarından düş kırıklığına uğradığını gizlemeyen Talat, Rumların Kıbrıslı Türklere yönelik teşvik tedbirlerini de eleştirdi. 
     CTP lideri "Teşvik tedbirleri Kıbrıslı Türklere kimlik ve pasaport vermekten öte değil. Rum bürokratlar, Kıbrıslı Türklere rezil bir muamele yapıyor. Rum bürokratlar belki milliyetçi, belki de Kıbrıslı Türklerden nefret ediyorlar. Şikayetlerimizi Rum yönetimine bildirdik ama bir şey değişmedi" diye konuştu. 
     Kıbrıs Rum Yönetimi'nin, Kıbrıs hükümeti olarak kabul görmesinin haksızlık olduğunu ve Kıbrıs'ta yönetimi Türkler ile Rumların paylaşması gerektiğini kaydeden Talat, AKP hükümetinin, geçmişteki Türk hükümetlerinden farklı olduğunu söyledi. 
     Talat "Türkiye eski Türkiye değil. şimdi Kıbrıs'ta çözümü savunuyor. Bunun nedeni de Kıbrıs sorununun Türkiye'nin AB üyeliği için engel olması. Türkiye'nin artık Denktaş'a ne açık ne de gizli destek vermesini bekliyorum" dedi. 
     

</TEXT>
</DOC>
