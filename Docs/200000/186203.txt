<DOC>
<DOCNO> 186203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sondun24.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda Ankara Büyükelçisi "AB için boşa geçirecek vakit yok" 
</HEADLINE>
<TEXT>

     Hollanda'nın Ankara Büyükelçisi Sjoerd Izaak Hendrik Gosses, Türkiye'nin, AB sürecinde zamanını iyi kullandığını, ancak hala yapılması gerekenler olduğunu belirterek, boşa geçirilecek zamanın olmadığını söyledi. 
     Hollanda'nın Ankara Büyükelçiliği'nin yeni binasında gazetecilerle biraraya gelen Gosses, Türkiye ile Hollanda arasındaki ilişkilerin olumlu seyrettiğini ifade ederek, Ankara ile ilişkileri en yüksek seviyede tutmaya özen gösterdiklerini kaydetti. 
     2004'ün ikinci yarısında AB dönem başkanlığını Hollanda'nın üstleneceğini hatırlatan Gosses, Hollanda'nın daha önceden olduğu gibi ''iyi, ciddi ve adil'' bir başkanlık yapacağını vurguladı. 
     Bu çerçevede, kendi başkanlık dönemlerinin Türkiye için önemine değinen Büyükelçi, bu süreçte Türkiye'nin en önde gelen konuların başında geleceğini söyledi. Gosses, ülkesinde ve diğer birlik üyesi ülkelerde, Türkiye'nin AB sürecindeki bir sonraki adıma yönelik, birkaç ay öncesinden çalışmaların başlatıldığını belirtti. 
     Gosses, Türkiye'nin reform paketleriyle önemli mesafe kaydettiğini ifade ederken, hala yapılması gerekenler olduğunu ve zamanın daraldığını söyledi. 
     Gosses, ''Boşa geçirecek vakit yok'' dedi. AB için, Türkiye'e yapılan reform paketlerini ve bunların uygulamasını görmenin önemli olduğunu söyleyen Gosses, zamanı geldiğinde 25 AB üyesi ülkenin Türkiye için karar vereceğini kaydetti. 
     Gosses, bu çerçevede Hollanda Başbakanı Jan Peter Balkenende'nin gelecek hafta Türkiye yapacağı ilk ziyaretin önemine dikkati çekerken, Balkenende'nin bu sayede Türkiye ile tanışacağını söyledi. 
     
</TEXT>
</DOC>
