<DOC>
<DOCNO> 177742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/spor/aspo.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
CEHENNEM ALEV ALDI 7-1 
</HEADLINE>
<TEXT>

   Fenerbahçe, Kadıköy Şükrü Saracoğlu Stadı'ndaki kötü anılarını, Elazığspor önündeki gol şovuyla maziye gömdü, taraftarını farklı skorla güldürdü. Sarı - Lacivertli takım, yediği şok gol sonrası, sistemiyle adeta intihar eden konuk ekip karşısında Tuncay 4 , Hooijdonk, Aurellio ve Serhat ile coştu 
      
   90 dakika    MEHMET DEMİRKOL 

   Alkışlar, büyük tezahürat, rakip için cehennemi atmosfer 40'ta başladı. Peki Fenerbahçe 10 dakika öncesinden daha mı iyi oynuyordu Hayır. Sadece Yusuf, Tuncay ve Van Hooijdonk ile yaptığı müthiş baskından ikinci golü çıkarmış ve öne geçmişti. Fark sadece buydu. Oluşan coşku, Fenerbahçeli oyuncuları daha da yüreklendirdi. Beş dakika sonra Mahmut Hanefi'nin ortasına Tuncay'ın kafası, maçı 3 - 1'e getirdi. Peki ondan önce tribünlerdeki negatif elektriğin sebebi neydi Özellikle Selçuk, Recep ve Kemal üzerinde yoğunlaşan sabırsızlık ve tepkinin nedeni neydi Fenerbahçeli taraftarlar basının negatif tutumuna pankartlarla tepki gösterirken, kendi tavırlarına bakmaları da gerekmez mi Maça dönelim. Ümit Turmuş'un 4 - 3 - 3'ü, Fenerbahçe'yi geri dönüşlerde sıkıntıya soksa da, dört kişiyle adam adama oynayışı da bir o kadar rakibin işine yaradı. Fenerbahçe forvetinin hareketli oynaması nedeniyle Elazığ savunmasında büyük boşluklar oluştu. Misal, Yusuf'un, Hacı Arif'i Elazığ savunmasının arkasına çekişi, görülmeye değer bir antikalıktı. 12. dakikada Elazığ Effa ile öne geçmişti, ama o dakikaya kadar rakibine dört net pozisyon sunmuştu. Bunlarda Van Hooijdonk'un pivotluğunun ve pasörlüğünün payı var. Tıpkı 22'de Serhat'a verdiği pasın bir orta sonrasında ise Bekir'in hatasıyla Tuncay'ın ayağından gol oluşu gibi. 
   İkinci yarıda da bahsettiğim olumlu rüzgar Fenerbahçe için devam etti. Özellikle Aurelio'nun boşluklara başarıyla sızışı bunun temel nedeniydi. Bir de Yusuf'un zaman zaman parlayışı. Bir de gol atmak için kaleye girmek gerektiğini düşünmese... 
   Ev sahibinin ikinci yarının ilk 10 dakikasında Elazığ'ın hatalı savunmasından bulduğu dört net pozisyon daha var. Bunda Tuncay - Serhat anlaşmasının önemi büyük. 62'de Aurelio'nun sürükleyip attığı gol, Fenerbahçe'nin ikinci yarıda bulduğu 8. pozisyon. Daum bundan sonra 4 - 3 - 3'ü 4 - 1 - 3 - 2'ye çevirip kontr aramaya başladı. Ve bunu uzun ya da kısa pasla her şekilde çok rahat yaptılar. Oyun Serhat'a terapi şekline dönüştü. Ve belki 10. pozisyonunda 70'de König'i avladı. Maç 5 - 1 oldu, ama bizce iki dakika önce Van Hooijdonk'un çizgi içinden çevrilen topuyla 6 - 1 olmalıydı. Sonra yeniden sayısız pozisyon ve 80'de Tuncay'ın hat - trick'i, uzatma dakikalarında da dörtlemesi. 
   
   Tebrik ve eleştiri    FENERBAHÇE Teknik Direktörü Daum, Elazığspor galibiyetinden sonra futbolcularını hem tebrik etti, hem de eleştirdi. Daum, "Oyundan hiç kopmadık. Sürekli sonuca gitmek için çalıştık ve bunu da başardık. Çok iyi pozisyonlar üretip, goller bulduk. Birçok fırsatı da şık gol atma uğruna harcadık ve sakin olamadık. Bunda da sürekli hücum isteyen taraftarların rolü büyüktü" dedi. 
   MAÇTAN önce iyi oynayacaklarını tahmin ettiğini belirten Alman hoca, "Bu kadar farklı bir skor beklemiyordum. Hafta içinde çalışmamız gereken golden bir önceki pas, yani asist. Kaleci Recep iyi ile çok iyi arasında. Uzun maratonda üçüncü bir kaleci gerekiyor" diye konuştu. Bu arada maçtan sonra futbolcular rejenarasyon çalışması yaptı. Sarı-Lacivertliler bugünü dinlenerek geçirecek. 
   
   Maçın hakemi 
   İyi değildi 
   BÜLENT Demirlek, atmosferden etkilenmiş olacak ki, özellikle yardımcılarıyla uyumunda skandaldı. Serhat'ın ilk yarıda yarattığı pozisyonda penaltıyı görmeyerek ilk hatasını yaptı. Sonra Tuncay'ın ofsaytını, yardımcısı göstermesine rağmen, devam ettirerek bir yanlış daha yaptı. Bazı faul düdüklerinde de hatalıydı. Fenerbahçe'nin ikinci yarıda Van Hooijdonk ile sayılmayan golü de geçerli sayılmalıydı. 
   
   Maçın adamı 
   Tuncay 
   MAÇA biraz tutuk başladı. İlerleyen dakikalarda inanılmaz enerjisi, yardımlaşması, gol yollarına girişi ve arkadaşlarına pozisyon hazırlamasıyla ön plana çıktı. Attığı dört golle de farklı galibiyetin başmimarı oldu. Elazığspor karşısında ortaya koyduğu olumlu futboluyla zirveye çıktı. 
   
   Rakamlar diyor ki 
   Tuncay bu sezon ligde 90 dakikaya 4 gol sığdıran ilk futbolcu oldu. Golcü futbolcu geçen sezon 4. golüne ancak 13. maçında ulaşmıştı. 
   Fenerbahçe, 17 Kasım 2002'de cezası nedeniyle Ankara'da oynadığı karşılaşmada Bursaspor'u 7-1 mağlup etmişti. Sarı - Lacivertliler o tarihten bu yana ilk kez 7 gol buldu. 
   Elazığspor, Süper Lig'de yedi golü ilk kez yedi. Bordo - Beyazlılar geçen yılın 26. haftasındaki Altay deplasmanında kalesinde 5 gol birden görmüştü. 
   Şükrü Saracoğlu'ndan Tuncay'la 106 gün sonra gol sesi geldi. Sarı - Lacivertliler kendi sahasında rakip ağları en son 9 Mayıs 2003'teki Kocaelispor maçında havalandırmıştı. 
   Süper Lig'de ilk kez geçen sezon mücadele etmeye başlayan Elazığspor, Fenerbahçe ile oynadığı üç maçta da gol buldu. Sarı - Lacivertli ağlara 6 gol bırakan Bordo - Beyazlılar, meşin yuvarlağı ise kalesinde 14 kez gördü. 
   
   Göze çarpanlar 
   RECEP Trabzon maçının aksine heyecanlı ve telaşlı bir başlangıç yaptı. Hava toplarında sık sık zamanlama hatası görüldü. Fark açılınca rahatladı. 
   VAN HOOİJDONK Forvetteki etkili oyunuyla Fenerbahçe'nin galibiyetinde rol oynayan isimdi. Attığı golün yanı sıra yaptığı servisler olumlu yanlarıydı. 
   MAHMUT HANEFİ Oynadıkça sol kanatın vazgeçilmezi olacağını gösterdi. Biraz da heyecanını yenerse hem savunmada hem de ofansta iyi işler yapacak. 
   SERHAT Çok çalıştı, ancak o kadar fazla gol kaçırdı ki, attığı gol bile onu zor affettirdi. Yine de iyileşerek, eski günlerine dönmeye başladı. 
   EFFA Maçın genelinde Fenerbahçe savunmasını bir hayli zorladı. Şık bir gol atarak da iyi oyunu perçinledi. Yırtıcı ve hızlı futboluyla beğeni kazandı. 
   
   Maçtan notlar 
   Hasret bitti 
   FENERBAHÇE, Şükrü Saracoğlu stresini Elazığspor maçıyla birlikte sona erdirdi. En son galibiyetini 9 Mayıs'ta Kocaelispor'u 1 - 0 yenerek alan Sarı - Lacivertli takım 106 gün sonra evinde üç puana ulaşmayı başardı. 
   
   Kadro bozulmadı 
   FENERBAHÇE, Elazığspor karşısına Trabzonspor deplasmanındaki kadrosunu koruyarak çıktı. Gaziantepspor'dan transfer edilen Alper ilk kez 18 kişilik kadroda yer alırken, burnundaki sakatlığı geçen Volkan da kulübede oturdu. 
   
   Xavier tribünde 
   GALATASARAY'IN sözleşmesini fesh ettiği Portekizli yıldız Abel Xavier, dün sürpriz yaparak Fenerbahçe - Elazığspor maçını izledi. Tecrübeli oyuncu, numaralı tribünde Sarı - Lacivertli taraftarlar ile birlikte oturdu. 
   
   PAF'lar galip 
   PAF Ligi'nde zirve mücadelesi yapan Fenerbahçe, Elazığspor engelini zorlanmadan 3 - 1'lik galibiyetle aştı. Sarı - Lacivertliler, 90 dakika boyunca etkili bir futbol sergilerken, 3 puana kolay ulaştı. 
   
   Panolar değişti 
   ŞÜKRÜ Saracoğlu Stadı'nın yenilenen panoları dün ilk kez kullanıldı. Işıklı ve hareketli reklamlar sahaya farklı bir görüntü kazandırdı. Bazı futbolcular, fazlı ışığın gözlerini rahatsız ettiğini belirtti. 
   
   Ballı'ya tepki 
   İDARİ Menajer Volkan Ballı'nın Fenerbahçe'nin rutin gelişmelerini basın mensuplarından saklaması gerginlik yarattı. Karşılaşmadan önce Ballı ile gazeteciler arasında tartışma yaşandı. Olayın büyümesini araya girenler önledi. 
   
   
</TEXT>
</DOC>
