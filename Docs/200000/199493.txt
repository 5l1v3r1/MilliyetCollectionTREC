<DOC>
<DOCNO> 199493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sondun31.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Simitis "Loizidu kararı Türkiye'ye önemli mesaj" 
</HEADLINE>
<TEXT>

     Yunanistan Başbakanı Kostas Simitis, ''Kıbrıs sorununun çözülebilmesi için Annan planı üzerinde müzakerelerin bir an önce başlaması gerektiğini'' söyledi. 
     Simitis, Yunanistan Yabancı Gazeteciler Derneği tarafından düzenlenen basın toplantısında, ''Annan planının müzakeresi ve uygulamasının ertelenmeye devam edemeyeceğini'' vurguladı. 
     Sorular üzerine, 14 Aralık'ta KKTC'de yapılacak seçimlere değinen Simitis, Atina'nın bu seçimleri izlemediğini, gözlemci göndermediğini ve karışmadığını belirtti. 
     Yunanistan Başbakanı, sözlerini şöyle sürdürdü 
     '''İşgal topraklarındaki' bu süreç orada yaşayan Kıbrıs Türk toplumunu ve Türkiye'yi ilgilendiriyor. Ancak, bu sürecin sonucu ne olursa olsun, Kıbrıs sorununun çözümünü ve bu çerçevede Annan planının ele alınmasını daha fazla erteleyemeyiz. Şimdi seçimler, sonra hükümet kuruluşu, daha sonra çoğunluk 'Böyle veya şöyle diyor' diye ertelemeyi sürdüremeyiz. Uluslararası toplum yıllar önce Kıbrıs sorununun Ada'daki 2 toplum ve Türkiye ile Yunanistan arasında değil uluslararası bir konu olduğuna karar verdi ve bu sorunun BM kararları ve girişimleri çerçevesinde çözümünü istedi. Türk hükümeti ve 'işgal altındaki bölgedeki' herhangi bir hükümet bunu dikkate almak durumundadır. Bu konuda AB ülkelerinin tutumu da ortadadır. Türkiye'nin AB üyeliğinden söz ederken bu sorun çözülmeden kalamaz. İlgililer bunu anlamalı.'' 
     
     LOİZİDU DAVASI 
     Bu arada, Atina ve Rum Yönetimi'nin, dün Avrupa Konseyi Delegeler Komitesi'nin aldığı, Titina Loizidu'nun KKTC'deki mallarına ilişkin haklarının iadesinin 2005 sonunda ele alınması kararına karşı çıktıklarını belirten Simitis, Avrupa İnsan Hakları Mahkemesi'nin AİHM kararlarının tam olarak uygulanmasından yana olduklarını belirtti. 
     Simitis, ''Ancak bu karar ve tazminatın ödenmesi ile Türkiye, 'işgal topraklarında' insan haklarını ihlal ettiğini ve Kıbrıs'taki 'oluşumun' kendi talimatları doğrultusunda hareket ettiğini kabul etmiştir. Alınan karardaki 2005 tarihi de Türkiye için önemli bir mesaj oluşturmaktadır. Bu mesaj, Kıbrıs sorununun 2004 yılı içinde çözülmesi ve bunun için girişimin Türkiye'den gelmesi gerektiğidir'' diye konuştu. 
     Öte yandan, sorular üzerine, Fransa ve Almanya'nın İstikrar Paktı'nda öngörülen parametreleri aşan oranda bütçe açığı vermelerine rağmen bu ülkelere yaptırım uygulanmaması konusuna değinen Simitis, bu kararın olumlu bir izlenim yaratmadığını kabul ettiğini söyledi. 
     Atina'nın AB üyelerinin ortak bir yaklaşım oluşturması arzusu içinde tavır koyduğunu kaydeden Simitis, İstikrar Paktı'na ilişkin görüşmelerin ve bu çerçevede Avrupa Anayasası'na ilişkin çalışmaların bir an önce bitirilmesi gerektiğini kaydetti. 
     AB'nin daha önce de krizlerle karşılaşmış olduğunu kaydeden Simitis, ''Bunların hepsi aşıldı. Şimdi hatırlanmıyorlar bile'' dedi. 
     
     SEÇİMLERİ KAZANACAĞIZ 
     Simitis, yaklaşan genel seçimlere ilişkin sorulara ise partisi PASOK'un bu seçimleri kazanacağı ve kendisinin de partisinin liderliğinden ayrılmayı düşünmediği yanıtını verdi. 
     Israrlı sorular üzerine seçimlerden sonra AB içinde görev almayı düşünmediğini açıklayan Simitis, Yunanistan'da kalacağının altını çizdi. 
     Simitis, önümüzdeki dönem için öncelikli hedeflerinin ise her alanda AB ortalamasına ulaşmak, ardından AB'nin en gelişmiş ülkeleri arasına girmek ve Kıbrıs ve Ege'de kıta sahanlığının belirlenmesi sorunlarını çözmek olduğunu söyledi. 
     
</TEXT>
</DOC>
