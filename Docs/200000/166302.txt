<DOC>
<DOCNO> 166302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/spor/spo04.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba tahrik ediyor 
</HEADLINE>
<TEXT>

Trabzonspor Teknik Direktörü, futbolcularını milli formayla ateşliyor. Alişen ile görüşen Samet Aybaba, "İbrahim Toraman, Serkan milli takımda, ama sen buradasın" diyerek onu kızdırdı 
     ERGUN ATA 

     'Geç bile kaldın' 
     MİLLİ Takım, Trabzonspor Teknik Direktörü Samet Aybaba'nın silahı oldu. Aybaba, milli takıma girmesi konusunda geç kaldığını düşündüğü Alişen'in de adeta beynini yıkıyor. Milli maçları birlikte izlediği Alişen'i adeta tahrik eden Bordo - Mavili ekibin çalıştırıcısı, "İbrahim Toraman ve Serkan Milli Takım'da, ama sen burdasın" diyerek onu ateşledi. Samet hoca bunu diğer futbolculara karşı da yapıyor. 
     
     'Sayıları artacak' 
     GÖKDENİZ'İN performansından büyük memnuniyet duyan Samet Aybaba, önümüzdeki sezon milli takım formasını giyecek Trabzonsporlu sayısının artacağını söyledi. Aybaba, "Fatih de aynı patlamayı yapabilirdi. Ama buna sakatlık engel oldu. Milli takım formasını zorlayacak çok ismimiz var. Mehmet Yılmaz, Alişen, Erdinç, Tayfun, Emre Toraman ve Göksel sırada bekliyor" diye konuştu. 
     
Teste devam      YENİ sezon kamp çalışmalarını Bolu Gerede'de sürdüren Trabzonspor, dün sabah dayanıklılık testinden geçti. Üç gün önce de aynı teste tabi tutulan Bordo - Mavili futbolcuların performanslarının kıyaslanacağı belirtildi. İlk testten Recep, İbrahim Yattara, Mustafa Yalçınkaya, Hasan Üçüncü, Serkan Kılıç, Alişen ve Sommers başarıyla geçerken, ameliyat olan Fatih Tekke, bel ağrıları bulunan Mehmet Yılmaz, De Paar ve Oumar ise istenen sonucu alamadı. 
     
Gökdeniz için yeşil ışık      JUVENTUS'UN Gökdeniz'i istediği konusundaki spekülasyonlar, Trabzonspor kanadını da heyecanlandırdı. Yurtiçi transferinde son derece katı görünen Başkan Özkan Sümer, yurt dışından gelecek teklifleri değerlendirebileceklerini yineledi. Şu ana kadar resmi bir başvuru olmadığını vurgulayan Sümer, "Futbolcumuzun önüne bir hedef koymak için Avrupa'dan gelecek önerileri değerlendirmeye alabiliriz" ifadesini kullandı. Bu arada dün Trabzonspor kampına katılan Gökdeniz'e Avusturya kampına kadar izin verildi. 
     

</TEXT>
</DOC>
