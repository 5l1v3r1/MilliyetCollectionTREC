<DOC>
<DOCNO> 159690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/sondun27.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Evliyken, Las Vegas'ta başkasıyla evlendi, 8 ay hapis yatacak 
</HEADLINE>
<TEXT>

     Evlenmek için sadece pasaport göstermenin ve 5 dolar ödemenin yeterli olduğu Las Vegas'ta, evli olmasına rağmen başka biriyle ikinci evliliğini yaptığı ortaya çıkarılan İtalyan kadın, 8 ay hapis cezasına çarptırıldı. 
     Cristina M. adlı kadın, 1988 yılında tatil için gittiği Las Vegas'ta tanıştığı Andrea adlı kişinin evlilik teklifine, alkolün ve eğlencenin büyüsüne de kapılıp ''evet'' deyince, başına büyük dert açtı. 
     İtalyan basınında yer alan haberlerde, 1993 yılında ilk eşi Giovanni'den boşanan ve tek başına yaşayan Cristina'nın 1996 yılında Andrea'nın başka bir kadınla evleneceğini duyması üzerine, kıskançlık krizine girdiği ve evliliği önlemek için, ''Andrea daha önceden benimle evli'' diyerek, mahkemeye başvurduğu bildirildi. Ancak dava sırasında, Andrea'nın 1994 yılında, Cristina'nın daha önceden evli olduğunu ortaya çıkartıp, Las Vegas'taki evliliğini iptal ettirdiği anlaşıldı. 
     Bunun üzerine, Cristina M, iki evlilik yapmaktan suçlandı. Temyiz Mahkemesi de bir süre önce aldığı kararla Las Vegas'taki evliliğin İtalya'da geçerli olduğunu açıklayıp, ilk mahkeme tarafından Cristina'ya verilen 8 aylık hapis cezasının onaylandığını bildirdi. 
     Cristina, dava sırasındaki ifadelerinde, Las Vegas'ta ''şakadan evlendiklerini'' söylemişti. 
     
</TEXT>
</DOC>
