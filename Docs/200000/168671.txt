<DOC>
<DOCNO> 168671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/yasam/yas04.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'a 'bir çeteci' ihraç ettik 
</HEADLINE>
<TEXT>

New York'ta faaliyet gösteren en büyük kadın ticareti çetesinin patronu Özlem adlı bir Türk çıktı 
     New York polisinin Long Island bölgesinde yaptığı operasyonda, Melissa Grab adını kullanan Özlem M. Ekmekçi adlı Türk kadın, 1 milyon dolar yaklaşık 1.4 trilyon lira para ve çalıştırdığı 15 hayat kadını ile birlikte yakalandı. Ekmekçi'nin, yaklaşık iki yıldır Amerikalı eşi ile birlikte New York ve çevresinde kadın ticareti yaptığı belirlendi. 
     Yetkililer, internette 'Exotic Escorts' adlı bir siteden kadın ticareti yapıldığının ihbarı üzerine, sitenin sahibi görünen Özlem M. Ekmekçi ve eşi Ronald Grab'i izlemeye aldı. Bir süre sonra, Ekmekçi ve eşi ile bağlantı kurarak 'Exotic Escorts' şirketini satın almak istediklerini ifade eden işadamı kılığındaki polisler, çiftle pazarlık yaparken, hayat kadını talebinde de bulundular. 
     
     Suçüstü yakalandılar 
     Polis, Ekmekçi ile eşinin bu tuzağa düştüğünü ve işadamı kılığındaki polislere 5 hayat kadınını gönderirken suçüstü yakalandığını kaydetti. Long Island'deki çeşitli evlerde bulunan 1 milyon doların yanı sıra, operasyonda, Porto Riko ve Rus kökenli 15 hayat kadını ve hayat kadınlarını korumakla görevli 5 kişi de yakalandı. 
     

</TEXT>
</DOC>
