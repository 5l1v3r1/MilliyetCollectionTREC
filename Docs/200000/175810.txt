<DOC>
<DOCNO> 175810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/guncel/gun10.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Orhan Pamuk, Wall Street Journal'da 
</HEADLINE>
<TEXT>
   Türkiye doğulu 
   Edebiyat sayfasına manşet olan yazar Pamuk, Türkiye'nin Batılı değil, daha çok Doğulu bir ülke olduğu sonucuna vardığını söyledi 
      
   Yazar Orhan Pamuk, ABD finans çevrelerinin gazetesi Wall Street Journal'ın edebiyat sayfasına manşet oldu. "Tarihe karşı ihtiyatlı bir yaklaşım izlediğine" dikkat çeken Pamuk, gazeteye yaptığı açıklamada, Türkiye'nin, yetiştiği aile içinde, savunulduğu gibi Batılı değil, daha çok Doğulu bir ülke olduğu sonucuna vardığını kaydetti. Çocuklukta başından geçen olayların kendisinde sadece yoksul insanların dine inandığı izlenimi yarattığını dile getiren Pamuk'un çalışma odasının penceresinden görünen minarelerle gökdelenlerin, doğu - batı, eski - yeninin yan yana bulunmasının canlı örneği olduğu kaydedilen yazıda, Pamuk'un bu ikilemi romanlarına da yansıttığına işaret edildi. Yazıda şu görüşlere yer verildi 
   "Bu durum, bir dereceye kadar Türkiye'nin içinde bulunduğu ikilemi yansıtıyor ve ülke bir çelişkiler kazanını andırıyor. Kültürel olarak Müslüman, fakat kesin olarak laik. Başbakan Recep Tayyip Erdoğan'ın İslami bir partiyi yönettiği, buna karşılık güçlü ordunun gölgesinin hiçbir zaman eksik olmadığı bir ülke. Uzun süredir Amerikan müttefiki olmasına rağmen, ABD'nin Irak'a karşı kuzeyden cephe açmasına izin vermeyen AB'ye üye olabilmek için can atan, fakat sıkı iç güvenlik yasalarından bir türlü vazgeçemeyen bir ülke." 
   Yazıda, Pamuk'un 1983'te yayımlanan ilk romanının büyük başarı kazandığına, 30 dile çevrilen altı romanla da uluslararası üne kavuştuğuna işaret edildi. Pamuk'un yeni romanı "Kar"ın gelecek yıl ABD'de yayımlanacağı ve romanın ana konusunun, dincilik ve askeri darbenin küçük bir Anadolu kasabasındaki yansımaları olduğu kaydedildi. Başarılı bir romancı olmaktan mutluluk duyduğunu dile getiren Pamuk, romanın toplatılmasından endişe ettiğini ama toplatılmadığını söyledi. Devletin vermek istediği bir ödülü, insan hakları ihlallerini protesto amacıyla reddettiğini söyleyen Pamuk, "Ben propagandacı değil romancıyım" dedi. 
   
   
</TEXT>
</DOC>
