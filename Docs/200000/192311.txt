<DOC>
<DOCNO> 192311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/sontur24.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
DEHAP'lılar cezaevinde ... 
</HEADLINE>
<TEXT>

     Yasal örgütlenmesini tamamlamadığı halde DEHAP'ı 3 Kasım seçimlerine resmi belgede sahtecilik yaparak soktukları gerekçesiyle mahkum olan eski DEHAP Genel Başkanı Mehmet Abbasoğlu ve eski Genel Sekreter Nurettin Sönmez, cezalarının infazı için Haymana Cezaevi'ne konuldu. 
     Parti genel merkezinde sabah saatlerinde bir araya gelen Abbasoğlu ve Sönmez, partililerle vedalaştı. 
     Partiden ayrılırken bir açıklama yapan Abbasoğlu, Türkiye'de birçok siyasetçinin kendilerinin yaşadığı süreçten geçtiğini ifade ederek, ''Kesinlikle içimize sindirmiyoruz ama ağlamıyoruz, sızlanmıyoruz, dertlenmiyoruz da. Gideriz, yatarız ve çıkarız'' diye konuştu. 
     ''Siyasi mağduriyete uğradıklarını'' iddia eden Abbasoğlu, kendilerine yöneltilen suçlamaları kabul etmediklerini söyledi. Abbasoğlu, cezaevine kendilerinin değil, ''demokrasi, barış, kardeşlik ve özgürlüğün konulduğunu'' savundu. 
     Açıklamanın ardından partililerce Haymana'ya uğurlanan Abbasoğlu ve Sönmez, Haymana Cumhuriyet Savcılığı'na teslim oldu. Haymana Cumhuriyet Savcılığı'nın, Ankara İnfaz Savcılığı ile yaptığı yazışmaların uzaması nedeniyle Abbasoğlu ve Sönmez, öğleden sonra cezaevine konuldu. DEHAP'lılar, yaklaşık 9.5 ay cezaevinde kalacak. 
     Aynı davada mahkumiyet alan eski DEHAP yöneticileri Veysi Aydın ve Ayhan Demir'in mahkumiyetlerinin infazı için ikametgahlarının bulunduğu savcılıklara yazı yazıldığı, infaz işlemlerinin bulundukları yerde gerçekleştirileceği belirtildi. 
     Ankara 2. Ağır Ceza Mahkemesi, 4 eski DEHAP yöneticisini, ''resmi belgede sahtecilik yaptıkları'' gerekçesiyle Türk Ceza Kanunu'nun TCK 342. maddesi uyarınca 1 yıl 11 ay 11'er gün ağır hapis cezasına çarptırmıştı. DEHAP'lıların temyiz istemini görüşen Yargıtay 6. Ceza Dairesi, kararı usul ve yasaya uygun bularak onamıştı. 
     Eski 4 DEHAP yöneticisinin karar düzeltme istemini inceleyen Yargıtay Cumhuriyet Başsavcılığı da bu talebi reddetmişti. Ankara 2. Ağır Ceza Mahkemesi, dosyanın kendisine ulaşması üzerine infaz işlemlerinin yapılması için Ankara İnfaz Savcılığı'na göndermişti. 
     
</TEXT>
</DOC>
