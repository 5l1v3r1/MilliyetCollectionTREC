<DOC>
<DOCNO> 166705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sontur34.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "6.Uyum paketinin reddedilmesi söz konusu değil" 
</HEADLINE>
<TEXT>

     Başbakan Recep Tayyip Erdoğan, 6. Uyum Paketi'nin bazı maddelerinin Cumhurbaşkanı Ahmet Necdet Sezer tarafından geri gönderilmesiyle ilgili olarak, ''Paketin reddedilmesi diye bir şey söz konusu değil. Burada Sayın Cumhurbaşkanı'nın böyle bir yorumu oldu. Tekrar görüşülecek ve gereği de yapılacaktır'' dedi. 
     Başbakan Erdoğan, Portekiz'e hareketinden önce Atatürk Havalimanı'nda düzenlediği basın toplantısında, gazetecilerin sorularını yanıtladı. 
     Cumhurbaşkanı Sezer'in, 6. Uyum Paketi'nin bazı maddelerini TBMM'ye iade etmesi ve itirazlarıyla ilgili değerlendirmesinin sorulması üzerine Erdoğan, şunları söyledi 
     ''Paketin reddedilmesi diye bir şey söz konusu değil. Burada Sayın Cumhurbaşkanı'nın böyle bir yorumu oldu. AB uyum süreci esnasında tabii ki bu farklı düşünceyi gerek aramızda, gerek muhalefet partisi ile görüşeceğiz. Bildiğiniz gibi bu, oybirliğiyle çıkmış bir karardı. Parlamento'nun oybirliği ile vermiş olduğu bu karar ve üzerinde tek tek görüşülen bu maddeler, hatta kendileriyle de görüşülerek bu noktaya varılmıştır. Böyle bir yorumla tekrar Parlamento'ya geldi. Tekrar görüşülecek ve gereği de yapılacaktır.'' 
     
     KAMU İŞÇİLERİNE SIFIR ZAM 
     Başbakan Erdoğan, ''kamu işçilerine sıfır zam önerilmesi'' nedeniyle Hükümete olan tepkilerin hatırlatılması üzerine de, ''Biz, şu anda aldığımız kararların hepsini, halkımızın 3 Kasım'da bize emanet ettiği imkanları en ideal şekilde değerlendirmek durumundayız. Olmayan imkanlarımızı verecek halimiz yok. Şu anda biz, olan imkanları veriyoruz'' dedi. 
     Şu anda işçiler adına konuşanların Türkiye'deki bütün halk adına konuşmadığını ifade eden Erdoğan, sözlerini şöyle sürdürdü 
     ''Sadece işini bulmuş, çalışan insanlar adına bu şekilde bu tavır içine giriyorlar. Ama şunu unutmayalım ki, Türkiye'de 5.5 milyon insan resmi olarak işsiz. Acaba bunlara nasıl iş temin edeceğiz, bunlara nasıl iş imkanı hazırlayacağız diye adım var mı 
     Buradan yeni bir çağrı yapıyorum. Diyorum ki işsizler de Türkiye'de sendika kurma hakkına sahip olurlarsa, acaba onlar da kalkıp biz nasıl olacak da iş sahibi olacağız diye sokaklara çıkarlarsa, iş sahibi olan arkadaşlarımız veya sendikalar bunu nasıl cevaplayacaklar. Olayın bir de bu yönünü düşüneceğiz.'' 
     
     ''YABANCI SERMAYEYİ TÜRKİYE'YE ÇEKMELİYİZ'' 
     Başbakan Erdoğan, işadamlarının özellikle yatırımda çok daha hızlı adım atmalarını istediklerini belirterek, şunları kaydetti 
     ''Sağolsunlar, onlar da şu anda çok eksik kapasiteyle çalıştıklarını, ilk hedeflerinin bu eksik kapasiteyi tamamına ulaştırmak ve tam kapasite ile çalıştıktan sonra mevcudu tevsi ile daha da geliştirmek, genişletmek ve yeni iş imkanları doğurmak... Zaten bunun için de artık Türkiye kendi içinde doyuma uğradıysa, dışa açılmak durumunda. Dışa açılarak da yeni yatırımlar içerisine Türkiyemiz'in de girmek ve böylece istihdam alanları doğurmak durumundayız. Bizler yönetim olarak bu noktada işadamlarımızın önünü açmanın gayretindeyiz. Ama hepsinin ötesinde yabancı sermayeyi ne yapıp edip Türkiye'ye çekmeliyiz. Onların Türkiye'ye gelişi ile yeni yatırım alanları da olsun.'' Başbakan Erdoğan, CHP Genel Başkanı Deniz Baykal'ın ''7. Uyum Paketi'nin son paket olacağına'' ilişkin sözlerinin hatırlatılması üzerine de ''Temenni ederiz 7 ile bitsin'' dedi. 
     İtalya Başbakanı Berlusconi ile telefon görüşmesi yapıp yapmadığına ilişkin bir soruya karşılık da Erdoğan, Berlusconi ile herhangi bir görüşmesinin olmadığını söyledi. 
     Başbakan Erdoğan, başka bir soru üzerine, emekli Orgeneral Çevik Bir ile de görüşme yapmadığını kaydetti. 
     
</TEXT>
</DOC>
