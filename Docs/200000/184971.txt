<DOC>
<DOCNO> 184971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/son/soneko03.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol fiyatları hız kesti... 
</HEADLINE>
<TEXT>

     Petrol İhraç Eden Ülkeler Teşkilatı'nın OPEC üretimi kısma kararı üzerine hızla yükselen petrol fiyatlarının hızı kesildi. 
     Yatırımcıların OPEC'in kararını yeniden değerlendirip, piyasada ihtiyaca yetecek kadar petrol ürünleri bulunduğunu anlaması ve OPEC'in böylesine bir disiplini koruyacağından şüphe duyulması üzerine, fiyatlar inişe geçti. 
     Kimi borsacıya göre, OPEC'in üretimi kısıp kısmadığı tam olarak Aralık ayına kadar anlaşılacak, o zamana kadar da piyasalarda yeterince petrol var. 
     Bazı borsacılar, OPEC ile Kartel haricindeki önemli petrol üreticisi ülkeler arasındaki işbirliğinin belirsizliğini koruması nedeniyle de, fiyatlar düştü. 
     Nitekim, Rusya, Norveç ve Meksika mevcut petrol ihracatı miktarında değişiklik yapmayacaklarının sinyalini verdi. 
     New York borsasının Cuma günkü kapanışında Kasım ayı teslimatı Batı Teksas petrolünün varil fiyatı 13 sent düşüşle 28.16 dolara indi. Londra Borsası'nda da Kasım ayı teslimatı Brent petrolünün varil fiyatı 17 sent düşüşle 26.64 dolara geriledi. 
     Borsacılar, OPEC'in üretimi kararına daha yakından bakınca, Kartel'in günlük ham petrol üretiminin 1 Kasım'dan itibaren 900 bin varil kısılmasının, 77 milyon varillik günlük toplam ham petrol üretimi rakamının yanında çok küçük kaldığını gördü. 
     Bazı analistlere göre, OPEC dışındaki ülkelerin petrol üretimi yıldan yıla artıyor, mesela, eski SSCB cumhuriyetlerinin toplam günlük ham petrol üretimi son 12 ayda 900 bin varil arttı. Ayrıca, Irak'ın petrol ihraç pazarına yeniden dönmesi ihtimali ile arz miktarının gayet iyi durumda oluşu da, fiyatların hızını kesiyor. 
     
</TEXT>
</DOC>
