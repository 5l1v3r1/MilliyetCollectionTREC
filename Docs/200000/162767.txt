<DOC>
<DOCNO> 162767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sonspo32.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Uzakdoğu seferine çıkacak... 
</HEADLINE>
<TEXT>

     Beşiktaş, yeni sezon hazırlıklarının bir bölümünü Uzakdoğu'da yapacak. 
     Siyah-beyazlılar, 15-22 Temmuz tarihleri arasında Güney Kore'de düzenlenecek Barış Kupası'na katılacak. 
     Beşiktaş Futbol Yatırımları Sanayi ve Ticaret A.Ş'nin İstanbul Menkul Kıymetler Borsası'na gönderdiği bilgiye göre, siyah-beyazlılar, kulübün Woleai Marketing E Consultoria Lda Şirketi ile yaptığı sözleşme gereği 15-22 Temmuz tarihleri arasında Güney Kore'de Barış Kupası'nda mücadele edecek. 
     Kupada Beşiktaş'ın yanı sıra PSV Eindhoven, TSV 1860 München, LA Galaxy, Sao Paulo FC, Olympique Lyon, Seongnam Ilhwa ve Kaizer Chiefs takımları yer alacak. 
     Bu arada Beşiktaş'ın turnuvaya katılım bedeli olarak 500 bin dolar alacağı, bu paranın yüzde 10'unun ise turnuvayı organize eden şirkete ödeneceği bildirildi. 
     
     BEŞİKTAŞ'TAN BABALAR GÜNÜNE ÖZEL GÖMLEK 
     Beşiktaş Kulübü, 15 Haziran Babalar Günü için özel bir gömleği satışa çıkardı. 
     Kulüpten yapılan açıklamada, Babalar Günü için üretilen, 45 milyon lira bedelindeki özel gömleğin BJK Store merkezlerinde ve diğer satış noktalarında satışa çıkarıldığı bildirildi. 
     Öte yandan satışa çıkarılan gömleğe uygun ipek kravatların 30 milyon liradan, polyester kravatların ise 15 milyon liradan satışa çıkarılacağı kaydedildi. 
     
</TEXT>
</DOC>
