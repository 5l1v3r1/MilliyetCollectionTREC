<DOC>
<DOCNO> 154399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/yazar/uras.html </URL>
<DATE> 2003/05/04/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Art Nouveau'dan, Art Deco'ya 
</HEADLINE>
<TEXT>

     Art Nauveau, 19'uncu yüzyılın sonunda ve 20. yüzyılın başında yaklaşık 25 yıl süren bir sanat akımı. Mimariye ve eşyaya özel çizgileriyle yansıdı. Fabrikasyon üretime tek düze çizgilere tepki duyan sanatçılar bu sanatın öncüsü oldu. Yeni sanatın çizgileri yumuşak, kesiksiz çizgilerdi. 
     Art Nouveau'yu 1920'ler ile 1930'lar arasında Art Deco hareketi izledi. Bu "dekoratif sanat"ın öncüleri ise, geometrik çizgileri ve sade tasarımları öne çıkardı. 
     Osmanlı'nın son dönemlerinde 1900'lü yılların başından 1910'lara kadar yabancı mimarlar İstanbul'da ve diğer kıyı şehirlerinde çok sayıda Art Nouveau çizgisi taşıyan bina inşa etti. Türk mimarlarınca da Art Deco çizgisini taşıyan binalar yapıldı. Bunların da bir bölümü duruyor. 
     Art Nouveau ve Art Deco tarzı eşyaların müzayedesini düzenleyen Libreirie de Pera'nın bu müzayede 50'nci müzayedesi. Libreirie de Pera İstanbul'un en eski kitabevlerinden biri. 
     
Rum aileye devretmiş      İlginç bir geçmişi var. 1920'lerde Alman asıllı kitapçı Adolph Platner kurmuş. İstanbul rehberleri de yayımlayan Platner daha sonra dükkanını Patriarchias isimli bir Rum aileye devretmiş. 
     Devrin romantik şairlerinden biri olan Patriarchias'ın basılı birçok şiir kitabı var. Patriarchas dükkanı 1940 yılında Miltiadis Nomidis'e satmış. Nomidis ünlü bir Bizans tarihçisi. Librairie de Pera'yı yönettiği dönemlerde Eernest Mamboury ve Alfons Maria Schneider gibi önemli Bizantologlarla çalışmış ve birçok makale ve monografi üretmiş. İstanbul ve Galata'nın surları, Kariye'nin freskleri üzerine yaptığı araştırmalar konunun önde gelen referans kaynakları. Nomidis ölünce dükkanı oğlu Constantin ve onun da ölümünden sonra kızı Talya idare etmeye başlamış. Librairie de Pera 1984 yılına kadar Talya Nomidis tarafından yönetildikten sonra bu tarihte dükkanının gedikli müşteri ve müdavimlerinden Uğur Güracar'a satılmış. 
     Uğur Güracar'ın yönetiminde Librairie de Pera Kitabevi tarafından 1985 yılında Cumhuriyet'in ilk kitap müzayedesi gerçekleştirildi. Bu müzayedenin gördüğü ilgi sonucu kitap müzayedelerini resim ve eski eserler müzayedeleri izledi. Bu hafta yapılacak müzayede 50'ncisi. Her müzayede için düzenlenen kataloglar, içerikleri ile, müzayedeye çıkarılan sanat eserleri, bunların dönemi ve sanatçıları hakkında verilen bilgiler ile başlı başına bir sanat yapıtı. 
     
     

</TEXT>
</DOC>
