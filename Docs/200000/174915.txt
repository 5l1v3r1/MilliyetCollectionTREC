<DOC>
<DOCNO> 174915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/guncel/gun03.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
MİT'in güvenliği Sezer'i bekliyor 
</HEADLINE>
<TEXT>

   AHMET ERHAN ÇELİK Ankara 

   
   IMF destekli programa göre yürütülen personel politikası, Milli İstihbarat Teşkilatı'nın MİT bina ve tesislerini korumasız bıraktı. MİT'in personel alabilmesi için Cumhurbaşkanı Ahmet Necdet Sezer'in bütçe değişikliğiyle yapılan düzenlemeyi onaylaması gerekiyor. MİT, güvenlikle ilgili olarak Genelkurmay Başkanlığı'nın aşamalı biçimde geri çektiği askerlerin yerine sözleşmeli güvenlik almak istedi. Maliye, bu talebi doğru değerlendiremedi. İki kurum arasında bir yıl usul tartışmaları yaşandı. MİT'in talebi bir yıl sonra bütçe değişikliğiyle kanuni düzenleme haline geldi. Personel alımı için Sezer'in kanun değişikliğini onaylaması gerekiyor. Maliye, 2003 bütçesini hazırlarken kamu kurumlarının "bir önceki yılki sözleşmeli pozisyonu kadar" personel almasına izin verdi. 2002'de güvenlik almadığı için 2003 bütçesinde MİT'e kadro ayrılmadı. Bunun üzerine MİT, Ağustos 2002'de Maliye'ye sözleşmeli güvenlik elemanı almak istediğini, "2002'de bu yönde bir uygulama olmadığı için istisnai düzenleme talep ettiğini" bildirdi. Ancak Maliye, MİT yazısını dikkate almayarak idari hataya düştü. 2003 bütçesi hazırlanırken MİT'e özel kanuni düzenleme yapılması unutuldu. 
   
   MİT serbestlİk İstedİ 
   Personel alımıyla ilgili yasal eksikliğin MİT ile Maliye arasında sert yazışma ve telefon görüşmelerine neden olduğu öğrenildi. MİT, "Sizden izin almak zorunda değiliz" derken, Maliye, "Sorununuzu Başbakanlık'la çözün" yanıtını verdi. Maliye, ulusal güvenlik sorunu olmasın diye MİT'in isteğini bir yıl gecikmeyle yerine getirdi. Bütçe kanun değişikliği TBMM'de de benimsendi, MİT'e 150 kişiyi geçmemek üzere sözleşmeli güvenlik personeli alma izni verildi. MİT ile Genelkurmay'ın protokolüne göre, 2005'te MİT'in güvenliğini sözleşmeli personel sağlayacak. 
   
   
</TEXT>
</DOC>
