<DOC>
<DOCNO> 154077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/sontur08.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bingöl'de öfkeli depremzedeler güvenlik güçleriyle çatıştı 
</HEADLINE>
<TEXT>

     Bingöl'de sabah saatlerinde çadır alamadıkları için yürüyüş yapan kalabalığa polis ve özel timler tarafından ateş açıldı, bir polis minibüsünü hızla kalabalığın üzerine doğru sürdü. 
     İşte bu olaylar geceyi açıkta ve soğukta geçiren kent sakinlerini çileden çıkarttı. Olaylar çığrından çıktı, kentte adeta bir meydan savaşı yaşandı. "Deprem öldürmedi, polis öldürecek" diye bağıran öfkeli kalabalık polis araçlarını yerden söktükleri kaldırım taşlarını atarak tahrip etti. 
     
     NASIL BAŞLADI 

     Sabah saatlerinde yaklaşık bin depremzede, yıkılan devlet binalarını inşa eden müteahitleri ve çadır eksikliğini protesto için yürüyüşe geçti. 
     Sayıları giderek artan öfkeli kalabalık soğukta geçirdikleri gecenin ardından sabah Valilik Binasına doğru ilerlemeye başladı. 
     Güvenlik güçleri kızgın depremzedeleri yatıştırmak için dağılmaları ve eyleme son vermelerini anons ettiler. 
     Ancak "hükümet istifa" diye sloganlar da atan kalabalığı yatıştırmak mümkün olmadı. Bunun üzerine özel harekat timleri panzerlerinden üzerinden yürüyüşçüleri dağıtmak için havaya ateş açtı. 
     Yaklaşık 5 dakika boyunca aralıklı olarak havaya açılan ateşle kalabalık dağıtılmaya çalışıldı. Bu sırada özel harekat timlerine ait bir minibüs de kalabalığın ortasına daldı. 
     Bingöl Vilayet meydanı bir anda savaş alanına dönerken kalabalık da polis panzerlerini taş yağmuruna tuttu. 
     Olay yerine gelen askeri birlikleri "En büyük asker bizim asker" diye sevgi gösterileri ile karşıladı. 
     Özel harekat timleri ve polis araçları ise halk tarafından taşlandı. Jandarma birlikleri kalabalığın çevresini sararken polisler geri çekildi. 
     Kızılay Genel Başkanı Ertan Gönen ise CNN Türk'e yaptığı açıklamada Bingöl'e yeteri kadar çadır gönderildiğini söyleyerek "ancak biz çadırların dağıtımında görevli değiliz. Biz valiliğe teslim ediyoruz nasıl dağıtıldığını yada dağıtılıp dağıtılmadığını bilemiyorum" dedi. 
     
     DEPREMZEDE JANDARMA İLE SAKİNLEŞTİ 

     Gerginliğin üst seviyeye çıkmasının ardından Bingöl İl Jandarma Alay Komutanlığı'na bağlı askerler, Valilik önüne gelerek vatandaşları sakinleştirmeye çalıştı. İl Jandarma Alay Komutanı Kurmay Albay Ata Kalkan, megafonla vatandaşlara hitaben yaptığı konuşmada, herkesin acısının çok büyük olduğunu, fakat, yapılacak çok daha önemli işler bulunduğunu söyledi ve dağılmalarını istedi. 
     Vatandaşların sık sık ''En büyük jandarma, bizim jandarma. Vatandaş sizinle gurur duyuyor. Polis dışarı'' şeklinde sloganlar attıkları duyuldu. 
     Bu arada, Bingöl Emniyet Müdürlüğü'ne bağlı Özel Harekat Timi'ne mensup polis memurları da kalabalıktan uzaklaştı. Bu ekiplerin yerine, Çevik Kuvvet'e bağlı polisler getirildi. 
     
     KALDIRIM TAŞLARI ATILDI 

     Olayların yatıştığı sanıldığı saatlerde bir grup Valilik binasının arkasında duran polis araçları ve panzerlerine saldırdı. Yerlerdeki kaldırım taşlarını söküp atmaya başlayan kalabalık kazma ve küreklerle araçları tahrip edip kullanılamaz hale getirdi. 
     Polis panzerleri de kalabalığın üzerine su sıkmaya başladı. Bazı polislerin de yine havaya ateş açtığı görüldü. 
     Jandarmanın müdahelesine rağmen 4 polis otosunun camları kırıldı. Valilik binasının arka pencerelerine atılan taşlar sonucu da binanın çok sayıda camı kırıldı. Bu arada 2 jandarma ile 3 gazeteci atılan taşlardan yaralandılar. Polis araçları Vilayet önüne çekildi. Jandarma kalabalık önünde barikat oluşturarak, polis araçları ve valililiğe taş atılmasını engellemeye çalıştı. Olaylarla ilgili gözaltına alınanlar oldu. 
     Kentte polisin göründüğü her yerde tansiyon yükseliyor. Çok sayıda yaralı olduğu belirtiliyor. Kent meydanında yüzlerce boş mermi kovanı bulunuyor. 
     
     ŞİMDİLİK YATIŞTI 

     Bingöl Valiliği önünde çadır alamadıkları gerekçesiyle, vatandaşların protesto eylemiyle başlayan gerginlik yatıştırıldı. 
     Polis araçlarının taşlandığı ve Valilik binasının camlarının kırıldığı olayların bastırılmasıyla, Valilik binası önünde bekleyen polis araçları, jandarma kontrolünden gönderilmeye başlandı. Araçların gönderilmesi sırasında jandarma barikatını aşan kalabalık, Valilik içindeki polis araçlarına doğru koşmaya başladı. Araçlara yine taş atmak isteyen bazı kişiler gözaltına alınırken, panzer ve polis araçları, jandarma kontrolünde Emniyet Müdürlüğü'ne gönderildi. Bazı binek polis araçları ise Valilik bahçesinde bekletiliyor. 
     Jandarma tarafından vatandaşlarla Valilik binası arasında iki ayrı barikat kuruldu. Bu arada, gerginliğin başlaması sırasında Vali Hüseyin Avni Çoş ile görüşen şarkıcı Alişan da jandarma aracıyla Valilik'ten çıkarılarak buradan uzaklaştırıldı. 
     8. Kolordu Komutanı Korgeneral Ethem Erdağı, Bingöl Tugay Komutanı Tuğgeneral İsmail Serdar Savaş ve AK Parti Bingöl Milletvekili Fevzi Berdibek'in Vali Hüseyin Avni Çoş ile görüşmesi sürüyor. 
     Öte yandan, depremi izlemek amacıyla gelen yerli ve yabancı gazeteciler, Valilik'te bekliyor. 
     Gerginliğin bitmesiyle, bazı vatandaşlar Cuma namazı için Valilik binası önünden ayrılırken, bazıları da jandarma barikatı önünde bekliyor. 
     
</TEXT>
</DOC>
