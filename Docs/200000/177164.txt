<DOC>
<DOCNO> 177164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sondun15.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve evleniyorlar.. Lopez ve Affleck'in düğünü 13 Eylül'de... 
</HEADLINE>
<TEXT>

     Ünlü yıldız Jennifer Lopez ile ismi son günlerde çapkınlık dedikodularıyla anılan aktör Ben Affleck'in 13 Eylül'de Hawai adalarında evleneceği belirtildi. 
     Internetteki ''imdb'' sitesinin ''Sun'' gazetesine dayandırarak verdiği habere göre, ünlü çift, Hawai adalarında Kauai'de dünyaevine girecek. 
     İki gün sürerek 13 ve 14 Eylül'de gerçekleştirilecek düğünde Affleck'in aktör erkek kardeşi Casey Affleck sağdıç olacak. 
     Düğünün gözde davetlileri arasında Matt Damon, Bruce Willis, Colin Farrell, Matthew Perry, Alec Baldwin, Joaquin Phoenix ve Miramax şirketinin ortakları Harvey ve Bob Weinstein yer alacak. Ada, yüzlerce çiçekle süslenecek ve misafirlere karides, somon balığı, ıstakoz gibi deniz ürünlerinden oluşan bir menü sunulacak. 
     Organizasyonla ilgilenen bir kaynak, düğünün son yılların en görkemli törenlerinden olacağını belirterek, ''Çok ünlü kişiler gelecek. Bunlardan bir kısmı da meşhur çiftler olacak. Herşey Jennifer'ın mutlu olması için titizlikle organize edildi'' dedi. 
     Jennifer Lopez'in son günlerde düğünü iptal etmeye karar verdiği ve hatta eski nişanlısı Puff Diddy ile yakınlaştığı yönündeki haberler basında yer alırken, ünlü yıldızın son anda fikrini değiştirerek acilen düğünün yapılmasını istediği kaydedildi. 
     Affleck ve en yakın arkadaşı Matt Damon'ın da şu günlerde bekarlığa veda partisi için kolları sıvadığı belirtildi. 
     
</TEXT>
</DOC>
