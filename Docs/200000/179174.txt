<DOC>
<DOCNO> 179174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/son/sonspo03.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray ile Gençlerbirliği yarın kozlarını paylaşacak 
</HEADLINE>
<TEXT>

     Galatasaray ile Gençlerbirliği, lig tarihinde yarın 65. kez karşı karşıya gelecek. 
     İki takım arasında şimdiye kadar yapılan 64 maçta, sarı-kırmızılılar 33, kırmızı-siyahlılar ise 16 galibiyet elde etti. Taraflar 15 maçta ise eşitliği bozamadı. 
     Lig maçlarında Galatasaray'ın toplam 108 golüne, Gençlerbirliği 68 golle yanıt verdi. 
     Galatasaray, geçen sezon oynadığı maçlarda rakibine karşı 5 puan kaybetti. 
     ''Cim Bom'', 2002-2003 sezonunun ilk yarısında rakibiyle deplasmanda oynadığı karşılaşmayı 1-0 yitirirken, ikinci yarıdaki maçta alınan 1-1'lik beraberlik, sarı-kırmızılıların şampiyonluğu kaybetmesinde büyük rol oynadı. 
     
     İSTANBUL'DAKİ MAÇLAR 
     Galatasaray, kendi evinde oynadığı maçlarda Başkent temsilcisi karşısında 20-4 galibiyet üstünlüğü sağladı. 
     Galatasaray ile Gençlerbirliği arasında İstanbul'da yapılan maçların 8'i de berabere sonuçlandı. 
     İstanbul'daki maçlarda sarı-kırmızılılar 64 gol atarken, Gençlerbirliği ise buna 29 golle karşılık verebildi. 
     ''Cim Bom'', Gençlerbirliği'ne İstanbul'da en son 1998-99 sezonunda yenildi. Sarı-kırmızılılar, bu maçta rakibine 2-0 mağlup olmaktan kurtulamadı. 
     
     EN FARKLI SKORLU GALİBİYETLER 
     Galatasaray, Gençlerbirliği karşısında en farklı skorlu galibiyetini 1999-2000 sezonunda 6-0'lık sonuçla elde etti. 
     Sarı-kırmızılılar ayrıca, 1992-93 sezonunda 5-2, 1961-62 ve 2000-2001'de de 4-1'lik farklı galibiyetler alırken, Ankara temsilcisi ise Galatasaray karşısında 1960-61 ve 1962-63 sezonlarında 3-0 galip geldi. 
     
</TEXT>
</DOC>
