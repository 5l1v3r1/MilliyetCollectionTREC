<DOC>
<DOCNO> 164623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/son/sontur12.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisten kaçan hırsız ikinci kattan düşüp yaralandı 
</HEADLINE>
<TEXT>

     Kütahya'da hırsızlığa teşebbüs ederken polisten kaçan Aycan Bademci, bir mağazanın ikinci katından otomobilin üzerine düşünce yaralı olarak yakalandı. 
     Bir ihbarı değerlendiren Kütahya Emniyet Müdürlüğü ekipleri, Balıklı Mahallesi Saat Kulesi Sokak'ta bir vatandaşın cüzdanını çalmaya teşebbüs ettikten sonra kaçan Aycan Bademci'yi kovalamaya başladı. 
     Kovalamaca sırasında bir mağazaya giren Bademci, mağazanın ikinci katının penceresinden atlayarak kaçmak istediği sırada, yolda park etmiş durumdaki Sabahattin Akşen'e ait 35 HZE 99 plakalı otomobilin üzerine düştü. 
     Polis tarafından yakalanan ve düşme sonucu kolu kırıldığı belirlenen Aycan Bademci, Kütahya Devlet Hastanesi'nde tedavisi yapıldıktan sonra Emniyet Müdürlüğü'ne götürüldü. 
     Aycan Bademci, hırsızlık girişiminde bulunmadığını öne sürerken, şüphelinin 9 ayrı hırsızlık suçundan sabıkalı olduğu ortaya çıktı. Bademci, sorgulamasının ardından çıkarıldığı nöbetçi mahkemece tutuklandı. 
     Bu arada, otomobil sahibi Sebahattin Akşen, otomobiline zarar verdiği için Aycan Bademci'den davacı olduğunu söyledi. 
     
</TEXT>
</DOC>
