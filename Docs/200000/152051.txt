<DOC>
<DOCNO> 152051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sondun17.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Geçişler KKTC basınında "Gelen memnun, giden memnun" 
</HEADLINE>
<TEXT>

     KKTC Bakanlar Kurulu'nun Rum kesimine giriş ve çıkışları serbest bırakma kararının ardından dün başlayan serbest dolaşımla ilgili haberler, KKTC basınında manşetlerden verildi. 
     Binlerce Kıbrıslı Türk ve Rumun dün karşılıklı geçişlerini ''tarihi'' olarak niteleyen KKTC basını, ''gelen giden memnun'', ''tarihi gün'', ''karmaşa'', ''KKTC ile Güney Kıbrıs arasında serbest geçişler başladı'', ''geçişlerde izdiham'', ''çözülme'', ''halkın zaferi'', ''bu ne hasret'', ''geçişler sorunsuz'' ve ''taksim pekişiyor'' başlıklarını kullandı. 
     Muhalefet partilerinin yayın organı gazeteler, ''halkın gücü karşısında ilk somut kazanımın elde edildiğini ve halkın barış ve çözüm mücadelesinin ilk meyvesini vermeye başladığını'' yazdı. 
     Volkan Gazetesi ise ''Rum yönetiminin engellemelerine aldırmayan Rumlar, dün ellerine pasaportlarını alarak, KKTC giriş kapısına geldiler. Burada kendilerini 'Egemen KKTC'ye Hoş Geldiniz' yazısı ve KKTC sınırını bekleyen güvenlik kuvvetlerimiz karşıladı'' diye yazdı. Gazete, ''Taksim pekişiyor' başlığını kullandı. 
     





</TEXT>
</DOC>
