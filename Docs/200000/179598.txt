<DOC>
<DOCNO> 179598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sontur10.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
En çok burnumuzu düzelttiriyoruz... 
</HEADLINE>
<TEXT>

     Karadeniz Teknik Üniversitesi KTÜ Tıp Fakültesi Plastik ve Rekonstrüktif Cerrahi Anabilim Dalı Başkanı Prof. Dr. Necmettin Kutlu, Türkiye'de 1980'den sonra yaygınlık kazanan estetik ameliyatlara olan talebin her yıl arttığını söyledi. 
     Prof. Dr. Kutlu, Türkiye'de pek çok hastanede estetik cerrahi müdahale yapıldığını belirtti. 
     Yıllık müdahale sayısının bilinmediğini ifade eden Prof. Dr. Kutlu, şunları söyledi 
     ''Türkiye'de devlet, SSK, tıp fakülteleri, araştırma hastaneleri ile özel hastanelerde yapılabilen estetik ameliyatlara olan talep her yıl artıyor. Türkiye'de plastik cerrahi alanında yaşanan gelişmeler ve daha ekonomik olması nedeniyle özellikle Almanya, Avusturya ve İngiltere'de yaşayan Türk vatandaşları estetik ameliyatlar için Türkiye'yi tercih ediyor. Tıp fakültelerinde estetik ameliyatlar 2 ile 2.5 milyar lira arasında değişiyor.'' Estetik ameliyatlara olan talebin 25 ile 45 yaş grubu insanlarda yoğunluk kazandığını dile getiren Prof. Dr. Kutlu, şöyle devam etti 
     ''Bu ameliyatlara olan talebin yüzde 90'ını kadınlar oluşturuyor. Türkiye'de plastik cerrahi alanında estetik veya sağlık amaçlı yapılan ameliyatlarda ilk sırayı burun ameliyatları, ikinci sırayı ise kaş kaldırma, göz torbalarını aldırma, kırışıklıkları gidermenin de içinde bulunduğu yüz bölgesi ameliyatları alıyor. Bu ameliyatları kalça ve bacak bölgesi yağlarının aldırılması, göğüs küçültme ve büyültme ameliyatları, dolgu maddeleri kullanımı ve saç ekimi takip ediyor.'' Kadınların en çok burun, kaş kaldırma ve liposculpturing denilen vücuttaki yağ dağılımını düzelterek vücut oranlarını yeniden sağlama ameliyatlarını yaptırdığını belirten Prof. Dr. Kutlu, erkeklerin ise saç ekimi, göz torbalarının aldırılması ve burun estetiği yaptırdığını söyledi. 
     Kutlu, plastik cerrahi alanında yaşanan gelişmelerin Türkiye'de sağlık turizmini canlandırabileceğine de işaret ederek, turizmcilerin konuya önem vermelerini istedi. 
     
</TEXT>
</DOC>
