<DOC>
<DOCNO> 168845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/ekonomi/eko02.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Batık bankacıların parası yurtdışında 
</HEADLINE>
<TEXT>

Batık banka patronlarının paralarını yurtdışına çıkardığını belirten Adalet Bakanı Çiçek, 'Türkiye'de ne kaldıysa onu alacağız' dedi 
     ANKARA Milliyet 

     Adalet Bakanı Cemil Çiçek, batık bankacıların kazandıkları paraları yurtdışına çıkardıklarını belirterek, borçlara karşılık Türkiye'de ne bulurlarsa onu alacaklarını söyledi. TBMM'de gazetecilerle sohbet eden Çiçek, İcra ve İflas Yasası'nda değişiklik yapan tasarının yasalaşması halinde TMSF'ye devredilen bankaların alacaklarının tahsilinin mümkün olup olmayacağının sorulması üzerine, şunları söyledi "Ne kaldıysa elde onları tahsil etmeye çalışacağız. Tabii olabildiğince... Daha önce de söyledim Bu nevi işlere karışmış olanlar kazandıklarını herhalde Türkiye'de tutacak kadar akılsız değil. İnanıyorum ki, bu paraların önemli kısmı yurtdışına gitmiştir. Ama nerededir, o ayrı bir olay. Türkiye'de ne kalmışsa, dışarıda nereye kadar ulaşabilirsek onları yapacağız." 
     
     'Ne kaldıysa alacağız' 
     Çiçek, yurtdışına kaçırılan paranın bloke edilmesini isteyip istemeyecekleri sorusuna, "Olabilir ama bunların ne kadarının karşılandığını uygulamadan da biliyoruz. Bugün birçok ülke, bu tür paralarla ayakta kalıyor. Onu da kolay kolay söylemiyorlar. Hiç olmazsa bundan sonrası ve Türkiye'de ne kaldıysa üzerine gitmeye çalışıyoruz" yanıtını verdi. 
     
'Yolsuzluklar için özel tim yok'      Çiçek, TBMM'de gazetecilerin "Başbakan Tayyip Erdoğan'ın yolsuzluklarla mücadele için özel tim kurdurttuğu" yönündeki haberleri hatırlatması üzerine, bu birimin kurulmasının, ne Bakanlar Kurulu'nda ne de daha dar kapsamlı toplantıda ele alındığını söyledi. 
     Kendisinin yargı ile ilişkisinin olması nedeniyle bu çalışma içinde yer aldığı sonucu çıkarıldığını vurgulayan Çiçek, hukuk devletinde yargılamayı siyasilerin yapmayacağını belirtti. Çiçek, kendilerinin yargının işini kolaylaştırıcı önlemleri almakla yükümlü olduğunu vurguladı. İçişleri Bakanı'nın da "Tim içinde adının geçtiğini" anımsatan Çiçek, "Delillerin toplanmasında, suçluların yakalanmasında ve hukuki imk nların hazırlanmasında İçişleri Bakanlığı ile de bağlantısı vardır. Belki bundan yola çıkarak böyle bağlantı kurulmuş olabilir. Yoksa örgüt, teşkilat anlamında yapılmış bir şey yok" dedi. 
     

</TEXT>
</DOC>
