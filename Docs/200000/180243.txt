<DOC>
<DOCNO> 180243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sondun24.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin altyapısı dökülüyor... 
</HEADLINE>
<TEXT>

     Dünyanın tek ''süper gücünün'' alt yapısı bakımsızlık nedeniyle kötü durumda. 
     Amerikan Sivil Mühendisler Derneği'nce yapılan araştırmada, kara ve demiryollarından elektrik ve su şebekelerine kadar, ABD'deki tüm altyapı sistemlerinin bakımsızlık, arıza ve hasar dolu olduğu ve durumun giderek daha da kötüye gittiği belirlendi. 
     Altyapı bakımından en kötü durumun eğitim hizmetlerinde görüldüğü vurgulanan raporda, ABD'deki her dört okul binasından üçünün öğrenci barındırmaya uygun olmadığı ifade edildi. 
     Yeni okullar inşa etmenin ve eskileri yenilemenin toplam maliyetinin 127 milyar doları geçeceğinin tahmin edilmesi de ABD yönetiminin işinin kolay olmadığını gösteriyor. 
     New York'ta geçen ay meydana gelen büyük elektrik kesintisi nedeniyle dikkatleri üzerine çeken enerji sektöründe de durum parlak değil. 
     Sivil Mühendisler Derneği'nin araştırması, ABD'de enerji dağıtımı alanında, 1975 yılında 5 milyar dolar olan yıllık yatırım toplamının, yılda ortalama 115 milyon dolar azalarak, 2000 yılında 2 milyar dolara gerilediğini gösteriyor. 
     Bu rakamlar, bu alandaki fiili yatırımların, kesintisiz bir enerji akışını sürdürebilmek için gerekenin yüzde 30 altında kaldığı anlamına geliyor. 
     
     TERÖR KORKUSU ETKEN 

     ABD altyapısının bozulmasında genel ekonominin zayıflığının, kamu programlarının yetersizliğinin ve nüfus artışının etkili olduğu belirtilen raporda, terörizm korkusuyla devlet kaynaklarının güvenlik alanına yoğunlaşmasının da durumu kötüleştirdiğinin altı çizildi. 
     Raporu kamuoyuna sunan dernek başkanı Thomas Jackson, terörün gerçek bir tehdit olduğunu, ancak bu durumun altyapı sistemlerinin ihmal edilmesini haklı çıkarmayacağını söyledi. 
     Jackson, ''Bir barajın terör saldırısı sonucunda mı yoksa onarımı yapılmayan bir çatlak yüzünden mi çöktüğü, sular altında kalacak kentler ve insanlar açısından sonucu değiştirmez'' dedi. 
     
</TEXT>
</DOC>
