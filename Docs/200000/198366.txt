<DOC>
<DOCNO> 198366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sondun21.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancılara farklı ceza verelim 
</HEADLINE>
<TEXT>

     Hollanda Adalet Bakanı Piet Hein Donner, bazı suçlarda yabancılara verilecek cezaların, Hollandalılardan ''farklı'' olabileceğini savundu. 
     Adalet Bakanı Donner, Uluslararası Af Örgütü'nün Hollanda'da yayımlanan ''Wordt Vervolgd'' dergisine verdiği demeçte, kimi cezaların, yabancılar açısından caydırıcı bir işlevi yerine getiremediğini, bu nedenle bu kişilere farklı cezalar verilmesinin daha doğru olacağını belirtti. 
     Özellikle gençlerin karıştığı suçlarda, Hollandalılara verilen cezaların caydırıcı özellik açısından etkili olmasına karşılık, yabancı gençler üzerinde aynı cezaların etkili olmadığını vurgulayan Donner, hakimlerin bu noktayı dikkate alarak, çalışma yükümlülüğünü de öngörecek şekilde yabancı kökenli sanıkları farklı cezalara mahkum edebileceğini kaydetti. 
     Donner, bu durumun ayrımcılık anlamına gelmeyeceğini, Hollandalılara verilen cezaların yaratacağı duygunun aynısının, yabancılara verilecek farklı cezalarla onlarda da yaratılmasının amaçlandığını belirtti. 
     Hollanda Adalet Bakanı Donner, farklı ceza verilmesini ilke olarak benimserken, yabancılara daha çok ceza verilmesineyse karşı olduğunu kaydetti. 
     Hollanda'da kısa bir süre önce Lahey eski Emniyet Müdürü Jan Wiarda, yabancıların karıştığı suç olaylarının azaltılması çerçevesinde, bu kesimden kişilere daha fazla hapis cezaları verilmesini önermişti. 
     
</TEXT>
</DOC>
