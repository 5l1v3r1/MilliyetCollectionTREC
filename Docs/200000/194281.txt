<DOC>
<DOCNO> 194281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/ekonomi/eko00.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yukos'un iki numarası İsrail'e sığınıyor 
</HEADLINE>
<TEXT>

   Tutuklu bulunan Hodorovski'den sonra Yukos'un en büyük hissedarı olan Nevzlin, hapse girmekten kurtulmak için bir gecede İsrail vatandaşı oldu 
      EKONOMİ SERVİSİ 
   
   Rusya'da petrol devi Yukos'un hapiste olmayan en büyük hissedarı Leonid Nevzlin, İsrail vatandaşlığına kabul edildi. Rusya'da henüz hakkında bir arama emri ya da bir iddia bulunmayan Nevzlin'in İsrail vatandaşlığına geçmesi değişik yorumlara neden oldu. 
   İsrail İçişleri Bakanlığı'nın aldığı bu karar, Kudüs'te dikkatleri çekerken, parlementoda muhalif olan bir vekil, finansal suça bulaştığı belli olan bir kişinin vatandaşlığa alınmasının politik sorunlar doğurabileceği ve bu kişinin politik mülteci olarak kabul edilmesi gerektiğini söyledi. 
   
   Hissedarlar İsrail'de 
   Rusya'da 2 Temmuz tarihinde başlayan Yukos incelemesi sonunda şirketin en büyük üçüncü ortağı milyarder Platon Lebedev ve en büyük hissedarı Mihail Hodorovski tutuklanmıştı. Soruşturmanın daha da genişlemesi ile birlikte Nevzlin'in suçluları ülkesine teslim etmek konusunda son derece isteksiz olduğu bilinen İsrail'e gitmek istemesi, diğer ortakları gibi hapise düşmekten kurutulmaya çalıştığı şeklinde yorumlandı. 
   Yukos'un diğer büyük hissedarlarının da İsrail'de olduğu sanılıyor. Nevzlin'in vatandaşlığa ne zaman başvurduğu konusunda ise değişik rivayetler mevcut. Bazılarına göre iki ay önce Nevzlin İsrail'e turist vizesı ile yaptığı bir gezi sırasında İçişleri Bakanı Avraam Poraz'a bizzat vatandaşlık için gerekli evraklarını teslim etti. Fakat daha güvenilir kaynaklara göre evraklar Bakanın eline geçen pazar günü ulaştı. 
   İşçi Partisi temsilcisi Colette Avital ise İçişleri Bakanlığı'ndan konuyla ilgili detaylı bilgi istediklerini açıkladı. Avital, Nevzlin ile ilgili kararın uygunsuz bir biçimde hızla alındığını söyledi. Avital, "Bir gecede katıksız bir Siyonist haline geldi ve çok hızlı bir şekilde vatandaşlığa alındı. Biz de neden diye soruyoruz" diye konuştu. 
   Ancak Nevzlin'in yahudilerle ilişkileri yeni değil. 2001 yılında Vladimir Gusinski'nin yerini alarak Rus Yahudileri Kongresi'ni yöneten Nevzlin'in, İsrailli politikacılarla iyi dostluk ilişkileri olduğu biliniyor. 
   
   13 milyar dolar kaçabilir korkusu    Yukos krizinin ardından değer kaybeden ruble ve iç borçların yabancı yatrımcıları korkuttuğu Rusya'da sermaye kaçışının 13 milyar doları bulmasından endişe ediliyor. Rus Merkez Bankası Başkanı Oleg Vlugin yılın ilk üç çeyreğinde ülkeden kaçtığı düşünülen yabancı sermaye miktarının 7.7 milyar doları bulduğunu bildirildi. Bu rakamın yılın ilk yarısında 4.6 milyar dolarlık yabancı sermayeyi çeken Rusya'da komünizmin çöküşünden bu yana rastlanılan en büyük sermaye kaçışı olduğu belirtiliyor. Uluslarası derecelendirme kuruluşu Standart Poor's Yukos olayının ardından sermaye kaçışının ülkenin derecelendirmesini olumsuz etkileyeceği uyarısında bulundu. 
   
   
</TEXT>
</DOC>
