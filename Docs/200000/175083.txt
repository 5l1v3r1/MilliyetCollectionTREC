<DOC>
<DOCNO> 175083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sontur06.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurlar, 15 Ağustos'ta hükümetle masaya oturuyor... 
</HEADLINE>
<TEXT>

     Memur sendikaları, 15 Ağustos Cuma günü hükümetle toplu görüşme masasına oturacak. 
     4688 sayılı Kamu Çalışanları Sendikaları Yasası uyarınca, 11 işkolunda yetkili memur sendikaları ile yetkili konfederasyon temsilcileri, 15 Ağustos Cuma günü saat 10.30'da Başbakanlık merkez binasında hükümet temsilcileriyle toplu görüşmelerini gerçekleştirecek. 
     Toplu görüşmelere, kamu çalışanları adına Türkiye Kamu-Sen'e bağlı Türk Büro-Sen, Türk Enerji-Sen, Türk Sağlık-Sen, Türk Tarım Orman-Sen, Türk Ulaşım-Sen, Türk Diyanet Vakıf-Sen, Türk Haber-Sen, Türk İmar-Sen KESK'e bağlı Eğitim-Sen, Tüm Bel-Sen ve Kültür-Sen ile yetkili konfederasyon Türkiye Kamu-Sen temsilcisi katılacak. Türkiye Kamu-Sen başkanlığında yürütülecek toplu görüşmelerde, KESK'e bağlı 3 sendikanın yetkili olması dolayısıyla, KESK temsilcisi de hazır bulunacak. 
     Toplu görüşmeleri hükümet adına Kamu İşveren Kurulu yürütecek. Görüşmelere, kamu çalışanları ve Kamu İşveren Kurulu, eşit sayıda temsilci ile katılacak. 
     
     TOPLU GÖRÜŞME MASASINDA NELER VAR 

     Toplu görüşmeler, kamu görevlileri için uygulanacak katsayı ve göstergeler, aylık ve ücretler, her türlü zam ve tazminatlar, fazla çalışma ücretleri, harcırah, ikramiye, lojman tazminatı, doğum, ölüm ve aile yardımı ödenekleri, tedavi yardımı ve cenaze giderleri, yiyecek ve giyecek yardımları ile bu mahiyetteki diğer etkinlik ve verimlilik artırıcı yardımları kapsayacak. 
     Yasaya göre, 15 Ağustos'ta başlayacak görüşmelerin, 15 gün içinde sonuçlanması gerekiyor. Görüşmelerde anlaşma sağlandığı takdirde, taraflar arasında mutabakat metni imzalanarak Bakanlar Kurulu'na sunulacak. 
     Anlaşmazlık durumunda ise Yüksek Hakem Kurulu Başkanı ve 4 öğretim görevlisinden oluşan Uzlaştırma Kurulu devreye girecek. Kurulun 5 gün içerisinde vereceği karara tarafların katılmaları halinde, sonuç mutabakat metni olarak Bakanlar Kurulu'na sunulacak. Tarafların kurulun kararına katılmaması durumunda, anlaşma ve anlaşmazlık konularının tümü Bakanlar Kurulu'na gönderilecek. 
     
</TEXT>
</DOC>
