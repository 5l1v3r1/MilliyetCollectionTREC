<DOC>
<DOCNO> 177572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/magazin/amag.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökhan, bu kez karada ölüyordu 
</HEADLINE>
<TEXT>

   KKTC'de jet - skiyle açıldığı denizde kaybolup saatler sonra bulunan Gökhan Özen, bu kez de karada kaza geçirdi. Özen'in bacağı alçıya alındı 
      HASAN DUMAN Bursa DHA 
   
   GÖKHAN Özen, bu kez de İzmir yolunda ölümden döndü. Gökhan Özen'in de içinde bulunduğu, menajeri Selçuk Turna'nın kullandığı otomobile, dün saat 04.00 sıralarında Bursa Ulucabey Uluabat köyü yakınlarında arkadan gelen ve plakası öğrenilemeyen bir araç çarptı. Çarpışma sonucu Özen'in bulunduğu araç takla attı. Kaza anında uyuyan Özen ile menajeri Turna, Karacabey Devlet Hastanesi'ne kaldırıldı. Özen'in sağ dizinde doku travması tespit edilirken, Turna'nın da sol elinin üç parmağının kırıldığı belirlendi. 
   
   'Hayvana çarpsa durur' 
   BACAĞI alçıya alınan Özen, Kıbrıs'taki deniz kazasından sonra, kendisine nazar değdiğini savundu. Çarpıp kaçan aracın kendilerini taciz ettiğini de belirten Özen, "İnsan aracıyla hayvana çarpsa durup bakar, yardım etmek için çabalar. Bu kişi bize çarptı ve kaçtı" dedi. Hastaneden taburcu edilen Özen, programı için bir taksiyle İzmir'e hareket etti. Kazayla ilgili soruşturmaya Karacabey Cumhuriyet Savcılığı'nca başlanırken, Turna'nın alkol almadığı belirlendi. 
   
   
</TEXT>
</DOC>
