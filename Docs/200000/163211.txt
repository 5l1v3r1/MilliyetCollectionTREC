<DOC>
<DOCNO> 163211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/son/sontur16.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti ile Uzan grubu arasında gerilim artıyor... 
</HEADLINE>
<TEXT>

     AK Parti Genel Başkan Yardımcısı Dengir Mir Mehmet Fırat, Uzan Grubu'nun, halkın cebindekini alıp kendi cebine koymak istediğini belirterek, ''Bunların istediği şu Cep to cep, to my cep'' dedi. 
     Fırat, Antalya Atatürk Spor Salonu'nda yapılan AK Parti İl Kongresi'ndeki konuşmasında, Star Gazetesi'nde atılan başlıkları ve Genç Parti Genel Başkanı Cem Uzan'ın, Başbakan Recep Tayyip Erdoğan'a yönelik sözlerini eleştirdi. 
     Yakın bir gelecekte, milletin yakasına kene gibi yapışanların bağırıp-çağırdıklarının çok sık duyulacağını belirten Fırat, şunları söyledi 
     ''1 milyon insanımız açlık, 15 milyon insanımız da yoksulluk sınırının altında yaşıyor. Bu durum, ülkemizin kaynaklarının yetersiz olmasından kaynaklanmıyor. Ülkemizin kaynakları yeterli, ancak yolsuzluklar nedeniyle yoksulluk ortaya çıkıyor. Biz AK Parti iktidarı olarak yolsuzlukların şah damarına girdik. Birilerinin kuyruğuna basılmışsa, birilerinin canı yanıp, bağırıyorlarsa çalışıyoruz ve doğru yoldayız demektir. Bizi yolumuzdan çeviremezler. Bunlar, halkın cebindekini alıp, kendi ceplerine aktarmak istiyorlar. Bunların istediği, halkın cebindekini, kendi ceplerine koymaktır. Yani cep to cep, to my cep... Bu ülkenin kaynakları sanki babalarının malı.'' 
     
</TEXT>
</DOC>
