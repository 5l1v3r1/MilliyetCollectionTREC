<DOC>
<DOCNO> 155125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sonspo04.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursasporlu Okan'dan ''20 gol garantili'' sözleşme önerisi... 
</HEADLINE>
<TEXT>

     Bursaspor'un gol kralı futbolcusu Okan Yılmaz, transfer önerisinde bulunacak kulüplerle ''20 gol garantili'' sözleşme imzalamaya hazır olduğunu bildirdi. 
     Okan Yılmaz, yaptığı açıklamada, sezon sonunda sözleşmesinin sona ereceğini, öncelikle kulübü Bursaspor ile görüşeceğini, ancak artık kendi çıkarlarını da düşünmek zorunda olduğunu söyledi. 
     Bugüne dek kulübü için büyük özverilerde bulunduğunu, gelen çok cazip önerileri de adeta ''elinin tersiyle ittiğini'' ifade eden genç golcü, ''Sezon sonunda gelen teklifleri değerlendireceğim. Bursaspor için çok büyük fedakarlıklar yaptım. Artık kendimi düşünmek zorundayım'' diye konuştu. 
     Okan, 2 sezon önce 22 yaşındayken gol kralı olduğunu, bu sezon da gol krallığı yarışında ilk sırada yer aldığını hatırlatarak, sezon sonunda yine zirvede yer alması durumunda bir ilke imza atarak, Anadolu kulüplerinde top koşturan ve 2 kez gol kralı olan ilk futbolcu unvanını alacağını kaydetti. 
     Türkiye'de ve Avrupa'da oynayamayacağı kulüp bulunmadığını ifade eden Okan, ''3 büyük kulüpte rahatlıkla forma giyerim. Hatta beni almak isteyen hangi kulüp olursa olsun imzalayacağım sözleşmeye en az 20 gol atacağıma dair madde koyarım. Bu konuda kendime güveniyorum'' dedi. 
     Golcü futbolcu, yurtiçi ve yurtdışından transfer önerileri aldığını da anlatarak, şunları söyledi 
     ''Trabzonspor'dan teklif aldım ama sezon sonuna kadar görüşmeyeceğim. Yurtiçi ve yurtdışından bazı teklifler var. Şu anda takım olarak Bursaspor'un ligde kalmasına odaklandık. Gelen tekliflerle ilgili 2 hafta sonra bir açıklama yapacağım. Bu süre bitimine kadar transfer konuşmak istemiyorum.'' Ligde attığı 18 golle gol krallığı yarışında ilk sırada yer alan Okan Yılmaz, önceki sezon 23 golle bu unvanı almış, geçen sezon da 14 gol atmayı başarmıştı. 
     
</TEXT>
</DOC>
