<DOC>
<DOCNO> 195846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/spor/spo01.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tinerci istilası 
</HEADLINE>
<TEXT>

   Beşiktaş, hızla çoğalan tinerciler karşısında çaresiz kaldı. İnönü Stadı'ndaki parktan sonra Ümraniye Tesisleri'ni de mesken tutan bu kişiler futbolcuların da yolunu kesti 
      RAHMAN SAĞIROĞLU 

   
   Haraca bağladılar 
   SON dönemde sayıları hızla artan tinerciler Siyah - Beyazlı kulübün de başına ağrıtmaya başladı. İnönü Stadı'ndaki parkta sık sık rastlanan bu şahıslar, şimdi de Ümraniye'yi kendilerine mesken seçti. Büyük taşlarla barikat kuran tinercilerin dün tesislere girmeye çalışan herkesi durdurduğu, futbolcuların da yolunu kestiği öğrenildi. Bozuk para, sigara, kibrit gibi çeşitli isteklerle adeta haraç kestikleri ileri sürüldü. 
   
   Jandarma devrede 
   ARALARINDA çocuk denecek yaşın üzerinde kişilerin de bulunduğu tinercilerin örgütlü çalıştığı gözleniyor. Şikayetlerin artması üzerine dün jandarma harekete geçti. Tesislerin bulunduğu bölgeye gelen jandarma, tinercilerin kaçması üzerine eli boş döndü. Bu kişiler, akşam yeniden ortaya çıktı. Bilgi verilen polis, olay sorumluluk bölgesi dışında gerçekleştiği için yardımcı olamadı. 
   
   Durmak yasak    Konyaspor maçının hazırlıklarını sürdüren Beşiktaş, günü tek idman yaparak geçirdi. Sergen, Kaan ve Ahmet Dursun'un düz koşu yapmakla yetindiği antrenmanda baldırında çekme bulunan Ronaldo salonda çalıştı. Bu arada denenen ve olumsuz rapor verilen iki Brezilyalı oyuncuyu Zago'nun tavsiye ettiği öğrenildi. 
   
   Hamit'e sıkı markaj    ALMANYA'DA bulunan Menajer Sinan Engin, Ümit Milli Takım'ın genç yeteneği Hamit Altıntop ile bir görüşme daha yaptı. Bu oyuncuyu Daum'un da takip etmesiyle çalışmalarına hız veren Engin, Hamit'in Beşiktaş'ı tercih edeceğine kesin gözüyle bakıyor. Engin, "Beşiktaş, istediği oyuncuyu alır " dedi. 
   
   Hassan'a vize yok    YEDEK kaldığı için sıkıntı yaşayan, eski takımı Gençlerbirliği'nin yanı sıra Avrupa'nın önde gelen takımlarından teklifler aldığı öğrenilen Ahmed Hassan'a yönetimden izin çıkmadı. Bu oyuncunun transferinde başrolü oynayan II. Başkan Hüsnü Güreli, "Teknik heyet ve biz kendisinden memnunuz. Ahmed uzun yıllar Beşiktaş forması giyecek" dedi. 
   
   Hazin tören    CENGİZ MALGIR 

   VEFAT eden Beşiktaş'ın eski başkanlarından Enver Kaya için Akaretler'deki kulüp binasında tören düzenlendi. II. Başkan Hüsnü Güreli, "Camiamızın başı sağolsun" dedi. Kaya'nın Türk ve Beşiktaş bayrağına sarılı naaşı, cenaze namazının ardından Zincirlikuyu Mezarlığı'nda son yolculuğuna uğurlandı. 
   
   
</TEXT>
</DOC>
