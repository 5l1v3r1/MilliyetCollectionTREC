<DOC>
<DOCNO> 181576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/guncel/gun03.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversiteli bile kan davası güdüyor 
</HEADLINE>
<TEXT>

   Kan davası üzerine yapılan bir araştırmaya göre, üniversiteli gençlerin büyük bölümü öç alma duygusu taşıyor. "Cezanın adli makamlar yerine kendileri ya da aşiret tarafından verilmesi gerektiğine" inanıyor 
      SEMRA KARDEŞOĞLU İstanbul 

   
   Şanlıurfa Harran Üniversitesi Siverek Meslek Yüksekokulu Müdür Yardımcısı Ekrem Akman, aşiret ilişkilerinin yoğun olduğu ve hemen herkesin bir aşirete mensup olduğu Siverek'le ilgili bir kitap yazdı. Akman, kitapta kan davalarına ilişkin yaptığı araştırmaya da yer verdi. Türkiye'nin yedi ayrı bölgesinde ikamet eden ve Harran Üniversitesi'nde okuyan 18 - 25 yaş arası kız ve erkek öğrencilere aşiret bağları, aşiret ilişkileri ve kan davalarındaki öç duygusu üzerine sorular yöneltildi. 
   Ankette yer alan "Ailenizden birinin haksız yere öldürülmesi halinde cezasını kimin vermesini istersiniz " sorusuna Güneydoğulu gençlerin yüzde 50'si, diğer bölgelerde yaşayan gençlerin ise yüzde 10'u "Öcünü kendimiz veya aşiret olarak alırız" dedi. Güneydoğulu olmayan gençlerin yüzde 90'ı "Adli makamların ceza vermesini isterim" derken, Güneydoğulu olanların ancak yüzde 50'sinin fikri bu yöndeydi. 
   
   Aşirettenim, güçlüyüm 
   Ankete katılanların yüzde 34'ü bir aşirete bağlı olduklarını söyledi. "Aile dostlarınız kimlerden oluşur " sorusuna yüzde 82 oranında "akrabalar" yanıtı verildi. Yine ankete katılanların yüzde 65'i, birisi ile aralarında bir anlaşmazlık ya da kavga durumunda adli makamların yerine akraba ve arkadaşlarına başvuracağını söyledi. Yüzde 68'i ise bir aşirete bağlı olmanın yararlı olduğunu dile getirdi. 
   
   Kan davasının nedenleri 
   Akman, çalışmasında kan davalarının nedenleri üzerinde de durarak şunları söyledi "Yapılan bir çalışmada Güneydoğu'nun genel yapısını oluşturan beş özellik 'yoksulluk, köylerin dış dünya ile kısmen alakasının kesilmesi ve yalnızlık içine itilmiş olmaları, hareketsizlik, okur yazarlık oranın düşük oluşu, tevekküle dayalı bir dünya görüşünün h kim olması' diye sıralanıyor. Bu aynı zamanda kan davalarına zemin hazırlayan koşullarla hemen hemen aynıdır." 
   
   Davayı kadınlar sürdürüyor    Ekrem Akman, kan davalarının ortaya çıkışında değil ama devam etmesinde kadınların önemli rolü olduğunu belirterek, "Yıllarca süren ağıtları ve kışkırtmaları, kanlı gömleklerin saklanması, çocukların intikam ateşi ile büyütülmeleri. Denebilir ki, kan davalarının çoğunun temelinde kadın unsuru vardır. Kadınlar kan davalarının çıkmasında ilk neden olmasalar bile ikinci aşamada bunun devamını sağlayan unsurların başında gelirler" dedi. 
   
   
</TEXT>
</DOC>
