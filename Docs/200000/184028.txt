<DOC>
<DOCNO> 184028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/spor/spo02.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağzına sağlık van Hooijdonk 
</HEADLINE>
<TEXT>

   Fenerbahçeli golcü, Türkiye'ye karşı karalama kampanyası başlatan İngiliz basınının röportaj teklifini kabul etmedi, "Provokasyon yapacaksınız, tuzağınıza düşmem" dedi 
      MEHMET DEMİRCAN 

   
   Şamar gibi cevap 
   FENERBAHÇELİ van Hooijdonk, İngiliz basınına şamar gibi cevap verdi. Hollandalı futbolcu, derbiden sonra kendisiyle röportaj yapmak isteyen İngilizler'in tuzağına düşmedi. Sarı - Lacivertli golcü, The Sun gazetesinin iki muhabirine, "Sizin buraya derbi için gelmediğinizi biliyorum. Türkiye-İngiltere maçıyla ilgili yine provokasyon yapacaksınız. Bu tuzağa ben düşmem" diye yanıt verdi. 
   
   "Kariyerim bitiyordu" 
   İNGİLİZ basınını çok iyi tanıdığını ifade eden Hollandalı futbolcu, "Türkiye'yi sadece karalamak istiyorsunuz. Türk insanı sizin yazdığınız gibi değil" ifadesini kullandı. Hooijdonk, İngiltere'de oynadığı dönemde de kendisi hakkında sürekli yalan haber yazdıklarını vurgulayarak, "Kariyerimi de az kalsın bitiriyordunuz. Yine beni kullanarak 11 Ekim'deki maç öncesi gündem yaratmak istiyorsunuz" dedi. 
   
   "Türkiye hak ediyor" 
   HOOİJDONK daha sonra Hollandalı gazetecilere dönerek, "Umarım, Türk Milli Takımı, İngiltere'yi eze eze yener. Çünkü Türk Milli Takımı ve insanı bu galibiyeti hak ediyor" şeklinde demeç verdi. Bu açıklamanın üç saniye sonrasında ise golcü oyuncu, "Eyvah, Türkiye, İngiltere'yi yenerse, Adalılar Play - Off'ta bizim rakibimiz olabilir" diyerek herkesi güldürdü. 
   
   "Günümde değildim" 
   GALATASARAY karşılaşmasında inanılmaz bir gol fırsatını değerlendiremeyen Pierre van Hooijdonk kendini savundu, gününde olmadığını söyledi. Ayağının içiyle vurması durumunda topu kalenin sağ veya sol köşesine gönderebileceğini vurgulayan Hollandalı futbolcu, "Ben böyle goller kaçırmazdım ama top ayağımın ucuna geldi. Eğer günümde olsaydım ilk yarıdaki pozisyonu da atardım ifadesini kullandı. 
   
   Daum gençlere sahip çıktı    Yıldırım'ın prim teklifini reddeden Alman hoca, "Onların yerine, az para kazananlara takviye yapalım" diyerek gençlere kol, kanat gerdi 
      
   Başkanı kucakladı 
   FENERBAHÇE Teknik Direktörü Christoph Daum, Başkan Aziz Yıldırım'ın prim teklifine olumsuz yanıt verdi. Galatasaray maçının sonrasında statta bulunan Yıldırım'ı kucaklayıp, "Büyük başkan nasılsın" diye sıcak bir yaklaşım içinde bulunan Alman teknik adam, bir puanlık beraberlik sonrasında, prim verilmesinin gereksiz olduğunu ifade etti. 
   
   "Abartmayalım" 
   FUTBOLCULARININ görevini tam olarak yapmasından mutlu olduğunu ancak bunun abartılmaması gerektiğini vurgulayan Daum, "Zaten iyi oynamak için para alıyorlar. Ekstra bir başarı elde etmediler ki" diye konuştu. Bunun yerine, takımdaki gençler için prim isteğinde bulunan Fenerbahçe çalıştırıcısı, "Onlar az para kazanıyorlar. Gençlere takviye yapalım" dedi. 
   
   Hazır asker Kemal    "Mevkii seçmem" 
   TEKNİK Direktör Daum'un birçok bölgede denediği Kemal, Galatasaray karşısında sol kanatta oynadı, tam puan aldı. Futbolcuların mevkii beğenme lüksünün olmadığını vurgulayan Sarı - Lacivertli futbolcu, "Hocam hangi görevi verirse onu yapmaya çalışıyorum. Derbide de iyi oynadığımı zannediyorum" diye konuştu. 
   
   Gerçek Fenerli oldu 
   KEMAL, Cim - Bom karşısında gol bulup, Fenerbahçe'nin tarihine geçmesinin kendisi için gurur kaynağı olduğunu vurguladı. Başarılı futbolcu konuşmasını şöyle sürdürdü "Galatasaray'a gol atanın gerçek Fenerli olur söylemlerini duydum. Bu unvanı aldığım için çok mutluyum. Ama gole sevinemedim." 
   
   Ortega'ya ümit ışığı 
   YUSUF KOBAL 

   SARI - Lacivertliler ile mahkemelik olan Ortega'nın durumu üç gün sonra netleşecek. İsviçre Spor Mahkemesi CAS tarafından görülen dava karar aşamasına gelirken, Arjantinli futbolcuya oynama umudunun doğduğu öğrenildi. FIFA'nın, CAS'ın belirleyeceği parayı ödemek koşuluyla Ortega'ya geçici lisans çıkaracağı, River Plate formasıyla oynamasına izin vereceği öne sürüldü. 
   
   PFDK günü 
   GAZİANTEPSPOR maçındaki olaylar nedeniyle Disiplin Kurulu'na sevk edilen Fenerbahçe hakkındaki kararın bugün yapılacak toplantıda çıkması bekleniyor. PFDK'ya savunmasını verecek olan Sarı - Lacivertliler, ceza alırsa, bunu, hafta sonunda yapılacak Gençlerbirliği maçıyla çekecek. 
   
   Yönetim memnun 
   FENERBAHÇE Yönetimi, Galatasaray karşısında oynanan futboldan ve alınan sonuçtan mutlu görünürken, emniyet önlemlerinin de kusursuzluğundan memnun kaldı. Asbaşkan Mahmut Uslu, "Çok etkili oynadık. Son yıllarda rakip sahada Galatasaray'a karşı böylesine üstün oynadığımız maç yoktu. Adeta ezdik ama maalesef kazanamadık" dedi. 
   
   
</TEXT>
</DOC>
