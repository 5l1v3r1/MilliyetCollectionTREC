<DOC>
<DOCNO> 153783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sonspo13.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü ligdeki, son 5 maçına final gözüyle bakıyor... 
</HEADLINE>
<TEXT>

     UEFA Kupası'na gitme iddiasını sürdüren Ankaragücü, Göztepe maçı hazırlıklarını sürdürüyor. 
     Son 5 maçta topladıkları 12 puanla gelecek sezon Avrupa'da boy gösterme hedefinden kopmayan sarı-lacivertliler, deplasmanda galibiyet bekledikleri Göztepe maçına, günde tek antrenmanla hazırlanıyor. 
     İzmir'e 3 puan için gideceklerini belirten teknik direktör Tevfik Lav, geçen hafta sonunda Diyarbakırspor karşısında özellikle ikinci yarıda ortaya koydukları futbolu ve mücadeleyi Göztepe karşısında da yinelemeleri durumunda galibiyeti alan tarafın kendileri olacağını belirterek, ''Deplasmandan kazanılacak 3 puan, bizi UEFA Kupası'na katılmaya bir adım daha yaklaştıracak. Ligdeki son 5 maçımıza da final gözüyle bakıyoruz'' diye konuştu. 
     Sarı-lacivertlilerde, sarı kart cezalısı kaptan Hakan Kutlu ile sakatlıkları süren Sedat, Mehmet Türkmehmet ve Baidoo, Göztepe karşısında forma giyemeyecek. 
     Tamamıyla iyileşen ve Diyarbakırspor maçında takımdaki yerini alan Faruk Namdar ile sakatlığı düzelen Levent'in ise Göztepe maçı kadrosuna alınması bekleniyor. 
     Başkent ekibi, başkentteki hazırlıklarını yarın tamamlayarak, cumartesi akşamı İzmir'e hareket edecek. 
     




</TEXT>
</DOC>
