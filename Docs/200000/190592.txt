<DOC>
<DOCNO> 190592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/siyaset/siy08.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Son anı beklemeyelim' 
</HEADLINE>
<TEXT>

   Ege'deki askeri uçuşları da gündeme getiren Yunanistan Başbakanı Simitis, Gül'e, "Kıbrıs ve Ege anlaşmazlıklarının çözümü için son anı beklememeliyiz" dedi 
      YORGO KIRBAKİ UTKU ÇAKIRÖZER Atina 

   
   Yunanistan Başbakanı Kostas Simitis, 2004'ün Türkiye - AB ilişkileri için çok kritik olduğunu söylediği Dışişleri Bakanı Abdullah Gül'e, "Kıbrıs ve Ege anlaşmazlıklarının çözümü için son anı beklememeliyiz" dedi. 
   Simitis, Maliye Bakanı Kemal Unakıtan'la Yunanistan Dışişleri Bakanı Yorgo Papandreu'nun da katıldığı görüşmede, Ege'deki askeri uçuşlar, Yunanistan'ın ihlal iddiaları, Kıbrıs ve Türkiye - AB ilişkilerini gündeme getirdi. Gül, gazetecilere, tarafların hem sorunlar üzerine görüşlerini, hem de sorunların halledilmesi yolundaki arzularını dile getirdiklerini söyledi. Yunan kaynaklar ise Gül'ün, sorunların 2004 sonundan önce halledilmesi gerektiği görüşünü anlayışla karşıladığını, çözüm için AB'nin de yardımı gerektiğini belirttiğini söyledi. 
   Hükümet yanlısı Ta Nea gazetesi de Ege'deki askeri uçuşlar konusunda tarafların çok yakın olduğunu, ihlal iddialarına ve it dalaşına son verecek anlaşmanın iki ay içinde sağlanabileceğini söyledi. 
   
   
   
</TEXT>
</DOC>
