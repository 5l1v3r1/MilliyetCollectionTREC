<DOC>
<DOCNO> 196982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/yazar/altan.html </URL>
<DATE> 2003/11/21/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
"En büyük biziz, başka büyük yok"... 
</HEADLINE>
<TEXT>

   
   Önceki akşam, milyonlarca vatandaş gibi, ben de bizim milli maçı izledim. Maçın başında tribünler pek coşkuluydu hele ilk golü de Letonya'ya biz attığımızda... 
   Ama sonra, biz de gol yemeye başlayınca... 
   Dünkü Milliyet, maçı sürmanşetten şöyle veriyordu 
   "Avrupa'da yokuz - Baraj maçı oynayan takımlardan en zayıfına, Letonya'ya elendik. Dünya üçüncüsüyüz ama Avrupa Şampiyonası'na katılamıyoruz" 
   Kuşaklar boyu sürüp giden evrensel bir başarı açlığı, milli maçlarda da bir teselli bulamadığında maçlardan önceki övünmeli yorumlarla, volkanik ortak coşkular, kullanıldıktan sonra buruşturulup küvetin içine atılmış tuvalet kağıdına dönüyor. 
   
   Hoş, Başkan Bush'un Londra ziyareti de, aynı benzetmeye uygun geçmede ama ABD vatandaşlarında, bizdekine benzer evrensel bir başarı açlığı pek yok gibi... 
   Oysa ülkelerinin adı bile, 16. yüzyılın başında, Yeni Dünya'ya birçok kez gidip oraların Cristophe Colomb'un sandığı gibi uzak Asya'nın bir parçası değil, yeni bir kıta olduğunu Avrupa'ya duyurmuş olan İtalyan denizci Amerigo Vespucci'nin adından kökenli... 
   Ya dili 
   O da İngilizlerin dili... 
   Keşke II. Beyazıt, yahut Yavuz Selim döneminde bizim Piri Reis'in amcası Kemal Reis, yahut Piri Reis'in bizzat kendisi gitseydi Yeni Dünya'ya da ABD'nin de adı, Kemaliye Birleşik Devletleri, yahut Piriye Birleşik Devletleri olsaydı. Daha sonra da İngiltere yerine, Kanuni oraları ele geçirir ve tabii dili de Türkçe olurdu... 
   
   Üstelik biz Yeni Dünya'da bulduğumuz Kızılderililere zulüm yapmaz, Afrika'dan getirdiğimiz zencilere karşı da, beyaz ırk üstünlüğü taslamazdık... 
   Olsa olsa bir Varlık Vergisi salar ve ödeyemeyenlerini Aşkale'ye sürerdik... 
   Tabii bugünün Amerikan sineması gibi, ne başkanımızla dalga geçen filmler yapardık ne mafya ile işbirliği yapan resmi görevlilerin filmini yapardık ne de Güney - Kuzey savaşlarına ait filmler gibi, tarihimizdeki boklukları gösteren filmler... 
   
   Şimdi, üyesi olmayı çok istediğimiz Avrupa Birliği de kalkmış, alfabemize "Q W X" harflerini de eklememizi istiyor. 
   Biz zaten 1928'de, kullanmakta olduğumuz Arap alfabesinden vazgeçip, onların kullandığı alfabeyi, yani Latin alfabesini aldık. 
   Avrupalı olmak, çağdaş olmak için, nelerimizi nelerimizi değiştirmedik ki .. 
   
   Bu arada Fransızcadaki "100" anlamına gelen "cent" ile, "olmayan" anlamına gelen "sans" sözcüklerini de - okunuşları aynı olduğu için - birbirine karıştırıp otellerdeki numaralı oda kapılarından ayırmak amacıyla üstüne "00" yazılan helalara "yüz numara" dedik ama bu tür ufak tefek hatalar, Avrupalı olma çabalarımızın üstüne asla gölge düşürmedi... 
   
   Avrupalı olurken, her şeyimizi her şeyimizi değiştirdik. Eğitim düzenimizi de değiştirdik yazılı tiyatroya da geçtik nesir edebiyatını da, hatta operayı da aldık... 
   Bir tek tarım üretiminden, fabrika üretimine geçemedik. Köylülerimizi, kentlerde işçi sınıfına dönüştürmedik. 
   Ha bir de, açık denizlerde ağırlık sahibi olamadığımız için uluslararası deniz ticaretiyle pek ilgilenemedik... 
   Ve doğal olarak da ulusal gelirimizi, Avrupalı imajımıza karşın, Avrupa ulusları düzeyine çıkaramadık... 
   
   Şimdi kalkmışlar, alfabemize "Q W X" harflerinin de eklenmesini istiyorlar... 
   Oysa bizim, bu harfleri de büyük kentlerimizde kullanmakta olduğumuz ortada... 
   Vaktiyle Fransa'nın etkisindeyken, şimdi ABD'nin, yani İngilizcenin etkisine girdiğimiz için de hela kapılarının üstüne "00" yerine "W.C." yazmaya başladık, "water closet" anlamına... 
   Dil Kurumu üyesi bir uzman, duruma daha da açıklık getirdi 
   - İngilizce öğrenmeden büyük kentlerimizde yaşamak zorlaşıyor, dedi. 
   
   Yüz yıl sonrasını düşünebiliyor musunuz 
   Çağdaşlıkta kimbilir hangi düzeylere geleceğiz... 
   Şurada, biraz çalkantılı geçeceğe benzeyen bir "20 - 25 yıl" var önümüzde. 
   O nedenle 2004'te, Avrupa Şampiyonası'na katılamasak bile, enseyi karartmayın. En büyük biziz, başka büyük yok... 
   
      
   
   
</TEXT>
</DOC>
