<DOC>
<DOCNO> 173824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/ekonomi/eko02.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
2 milyon dolarlık şartname 
</HEADLINE>
<TEXT>

   Yılbaşından bu yana 52 milyon dolarlık özelleştirme yapabilen ÖİB'nin, Tekel ile Tüpraş'ın şartname ve bilgi odasından alacağı ücret 2 milyon doları bulacak 
   EKONOMİ SERVİSİ 
   
   Özelleştirme İdaresi Başkanlığı ÖİB , Tüpraş ile Tekel şartnamelerinden ve kapsamdaki bazı kuruluşların satışından elde ettiği gelir kadar para kazanacak. Şimdiye kadar Tüpraş için 20 tane, Tekel'in sigara ve alkollü işletmeler kısımları için ise 15'er adetten fazla şartname satıldı. Her bir şartnamenin 20'şer bin dolardan satıldığı dikkate alındığında, bu iki ihalenin şartnamelerinden ÖİB'in kasasına nakit olarak 1 milyon dolar girmiş oldu. ÖİB ayrıca, bilgi odalarından faydalanacak yatırımcılardan ise 50 bin dolar talep ediyor. 
   Şimdiki rakamlar esas alındığında bile bu iki ihalede bilgi odasından yararlanacak firmaların ÖİB'e yaklaşık 1 milyon dolar bırakması bekleniyor. Böylelikle, iki ihalede, şartname ve bilgi odası gelirlerinin 2 milyon doları bulması bekleniyor. ÖİB'in ilk yarıdaki özelleştirme geliri ise 52 milyon dolar olmuştu. 
   
   Birçok ihaleden yüksek 
   Bu arada, elde edilen 2 milyon dolarlık gelir ÖİB'in gerçekleştirdiği bir çok özelleştirilen kuruluşun ihale bedelinin de üzerinde bulunuyor. Örneğin, SEKA'ya ait Taşucu Tersane Alanı özelleştirmesinde en yüksek fiyat 2 milyon 150 bin dolar çıkarken, aynı kuruluşa ait Balıkesir İşletmesi ise 1.1 milyon dolara satıldı. 
   
   
</TEXT>
</DOC>
