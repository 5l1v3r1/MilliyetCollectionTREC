<DOC>
<DOCNO> 179888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/ekonomi/eko03.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin'in parası dünya devlerini korkutuyor 
</HEADLINE>
<TEXT>

   ABD ve IMF, Pekin'i revalüasyona ikna etmeye çalışırken, Çin ise sabit kur sayesinde sağladığı ihracat üstünlüğünden vazgeçmek istemiyor 
      EKONOMİ SERVİSİ 
   
   Ulusal parası yuanın değerini yapay biçimde düşük tutarak rekabet gücünü artırmakla suçlanan Çin yönetimi, ABD ve Uluslararası Para Fonu'ndan IMF gelen baskılara direniyor. 
   ABD Hazine Bakanı John Snow, yuanı revalüe değerlenme etmesi için Çin yönetimini ikna amacıyla Pekin'e gitti. IMF Başkanı Horst Köhler de yaptığı yazılı açıklamada, "Kambiyo kurlarında esnekliğe gitmenin Çin'in yararına olacağını'' savundu. Köhler, döviz kurlarında daha esnek bir sisteme geçmenin "Çin Merkez Bankası'nın para ve kredi büyümesini denetleme yeteneğini artıracağını ve Çin ekonomisini iç ve dış şoklara karşı sağlamlaştıracağını'' iddia etti. 
   
   İhracatta üstünlük kazandı 
   Çin'in yuanı dolara sabitlemesi, doların değer kaybetmesine bağlı olarak yuanın da ucuzlamasına neden oluyor. Çin ile ticaretinde yıllardır büyük açıklar veren ABD, dolara bağlı olarak ucuzlamasının bu ülkenin ihraç mallarına fazladan bir üstünlük sağladığını savunuyor. Snow'un Çin'den önceki durağı olan Japonya'da da bu ülke yetkilileriyle yuanın revalüasyonu konusunu ele aldığı bildirilmişti. Snow'ın Pekin ziyareti ve Köhler'in eş zamanlı açıklaması, uluslarararası para ve finans merkezlerinin Çin üzerindeki baskılarının yoğunlaştığının işareti olarak değerlendiriliyor. 
   
   Pekin oralı bile değil 
   Ancak, şu ana dek bu baskılar Çinli yetkilileri pek etkilemişe benzemiyor. Çin Merkez Bankası Sözcüsü, Snow'un ziyareti ve revalüasyon talebini nasıl değerlendirdikleri sorusuna, "Sırf birisi Çin'i ziyarete geldi diye döviz kurunda değişiklik yapacak değiliz" karşılığını verdi. 
   Snow'un Pekin'e ayak basmasının hemen ardından bir basın toplantısı düzenleyen Dışişleri Bakanlığı Sözcüsü Kong Kuan da ''döviz kurunun istikrarını koruyacaklarını'' söyledi. Kong, ''istikrarlı bir kurun hem Çin, hem Asya, hem de dünya ekonomisinin yararına olduğunu'' savundu. 
   
   'İhracatımız yüzde 40 artar'    İTKİB Başkanı Süleyman Orakçıoğlu, tüm dünyada olduğu gibi Türkiye'nin de Çin ile kura bağlı olarak rekabette zorlandığını belirterek, 'Eğer ABD ve IMF, Çin'i kur konusunda ikna edebilirse, Türkiye'nin Çin'den 3 milyar dolarlık ithalatı yarı yarıya azalacağı gibi, toplam ihracatımız da yüzde 40 artar' dedi. ABD ve IMF'nin girişimlerinin yuanın revalüe edilmesini sağlamaya yetmeyeceğini belirten Orakçıoğlu, geçen ay Türkiye'ye gelen Çin Ticaret Bakanı ile yapılan toplantıda konunun gündeme geldiğini vurgulayarak şunları söyledi 
   "Bir Türk işadamı, revalüasyon konusunda kasımda bazı adımların atılacağını duyuyoruz bu doğru mu diye sorduğunda, bakanın 'Bu sistemden vazgeçmemiz kesinlikle mümkün değil. Bu bizim ulusal dış ticaret politikamızdır' dedi. 
   
   
</TEXT>
</DOC>
