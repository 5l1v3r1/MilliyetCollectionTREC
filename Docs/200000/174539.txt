<DOC>
<DOCNO> 174539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/sontur08.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Arap turisti "vize" ile kaçırdık... 
</HEADLINE>
<TEXT>

     Körfez İşbirliği Konseyi KİK üyesi ülkelere 1 Eylül 2002'de getirilen vize mecburiyetinin, bu yıl Güney Marmara'ya beklenen Arap turist sayısını yarı yarıya azalttığı bildirildi. 
     Türkiye Seyahat Acentaları Birliği TÜRSAB Güney Marmara Bölgesel Yürütme Kurulu Başkanı Hasan Erdem, A.A muhabirine yaptığı açıklamada, KİK üyesi Bahreyn, Suudi Arabistan, Kuveyt, Katar, Birleşik Arap Emirlikleri BAE ve Umman'dan yaz döneminde 15 bin dolayında turist beklediklerini ve ona göre hazırlık yaptıklarını, ancak bu ülkelere yönelik vize uygulaması yüzünden hedefin tutmayacağını söyledi. 
     Erdem, Bursa başta olmak üzere, Yalova Termal ve İstanbul'a ilgi gösteren zengin Arap turistler için özellikle Irak'taki savaş ve batı ülkeleriyle ilişkilerin gerginleşmesinin ardından, Türkiye'nin daha cazip hale geldiğini ifade ederek, ortaya çıkan fırsatın iyi değerlendirilemediğini dile getirdi. 
     Bu ülkelere yönelik 1 Eylül 2002 tarihi itibariyle getirilen vize mecburiyetinin olumsuz etkilerinin, turizm için önem taşıyan Haziran, Temmuz ve Ağustos aylarında görüldüğüne dikkati çeken Erdem, şunları söyledi 
     ''AB uyum yasalarından dolayı bu uygulama başlatıldı. 5683 Sayılı Yabancıların İkamet ve Seyahatleri Hakkındaki Kanun'un 3. maddesi uyarınca, ülkemizde 1 aydan fazla kalacak yabancıların, bu süre bitmeden ikamet tezkeresiyle yetkili makamlara müracaat etmeleri gerekiyor. Bu, daha çok fakir ülkelere yönelik bir yasa. Bu yersiz uygulama ve gereksiz bir bürokrasi, turizmi olumsuz etkiledi. 7-8 bin Arap turisti, Suriye, Lübnan ve Mısır'a kaptırdık. Bu ülkelerde, turistler için her türlü kolaylık sağlanıyor. Ekonomik anlamda önemli bir kayıp söz konusu.'' Erdem, sorunun giderilmesi için Dışişleri Bakanlığı Konsolosluk Vize Dairesi Başkanlığı'na bir rapor sunduklarını belirterek, kendilerine, ''bu sorunun giderilmesi amacıyla, yabancının vize etiketinde belirtilen ikamet süresinin yeterli olması kaydıyla, tüm ülke vatandaşları için bu sürenin 1 aydan 3 aya çıkarılması konusunda gerekli girişimlerde bulunulduğu'' cevabının verildiğini bildirdi. 
     Hasan Erdem, turizm sezonunun sonuna yaklaşılmasına rağmen henüz somut bir adımın atılamadığını ifade ederek, uçak sayısındaki yetersizliğin de Körfez ülkelerinden Türkiye'ye gelecek turist sayısında düşüşe neden olduğunu sözlerine ekledi. 
     
</TEXT>
</DOC>
