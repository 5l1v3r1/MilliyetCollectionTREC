<DOC>
<DOCNO> 180177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/spor/spo03.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçan 'boğa' büyük 
</HEADLINE>
<TEXT>

   Galatasaray, transferin son anında Morientes ile her konuda anlaştı. Ancak, Cim-Bom'a daha önce yardımları bulunan Prens Rainer bu kez aleyhte çalıştı ve İspanyol golcü Monacolu oldu 
      HALİL ÖZER 

   
   Galatasaray Yönetimi, transferin son gününde müthiş bir operasyonun başarısızlığa uğramasının üzüntüsünü yaşıyor. Basından sır gibi saklanan ve adeta bir film senaryosunu andıran olaylar sonucu, Sarı - Kırmızılılar, Real Madrid'in ünlü golcüsü Morientes'i son anda elinden kaçırdı. Bunda, Monaco Prensi Rainer'in büyük baskısının olduğu ortaya çıktı. 
   Monaco'da bir gün süren meydan savaşının ilk kıvılcımı, İspanya'da oynanan ilk lig maçları sırasında atıldı. Real Madrid'in oynadığı ilk maçta ünlü golcü Morientes bir dakika forma şansı buldu. Böyle olunca, futbolcunun menejerleri bu oyuncunun kiralık gidebileceğini açıkladı. Bu haber anında Galatasaray'ın kulağına geldi. O sırada kura çekimi için Monaco'da bulunan Başkan Özhan Canaydın hemen harekete geçti. Moriantes'in Menajeri'ne, Galatasaray'ın talip olduğu bildirildi. İspanyol futbolcu bu teklifi kabul etti. Bu haber Florya'da büyük heyecan yaratırken, Teknik Direktör Fatih Terim de büyük bir sevinç yaşadı. 
   
   Parası bile belliydi 
   Başkan Monaco'da görüşmelere devam ederken, pazar günü için Morientes için Madrid'e özel bir uçak bile ayarlandı. Uçak futbolcuyu alacak, pazartesi günü büyük bir şölenle imza attırılacaktı. Futbolcunun parası bile belli olmuştu. İspanyol oyuncu bir yıllığına kiralık gelecek ve 2.5 milyon euro alacaktı. 
   Ancak ne olduysa bundan sonra oldu. Gençlerbirliği maçında çalan şok bir telefon her şeyi altüst etti. Simoene'yi gönderen Monaco da, Morientes'i resmen istedi. İspanyol oyuncu birden döndü. Ama Galatasaray bastırdı. 
   Bu ısrar, işleri daha da karıştırdı. Ardından Monaco Kulübü, Prens Rainer'den yardım istedi. Prens o anda devreye girip Morientes'in işini bitirdi. Canaydın, kendi savaş alanında, bir çok kez yardımını aldığı ve kendi silahı olan Prens Rainer'in gücüyle vurulmuş oldu. Galatasaray Yönetimi, Gençlerbirliği maçı sonrasında Olimpiyat Stadı'nda son ana kadar bekledi. Geceyarısına kadar uzayan bekleyişten olumlu yanıt alınamayınca Bratu ve Petre alındı. 
   
   Komando eğitimi    Sakatlar katılmadı 
   LİGE verilen ara nedeniyle iki gün izin yapan Galatasaray, Konyaspor maçının hazırlıklarına başladı. Sarı - Kırmızılılar'ın dün yapılan idmanına, milli takımda bulunan futbolcular dışında, sakatlıkları devam eden Volkan, Hakan Ünsal ile Ümit Karan katılmadı. Yeni transfer Petre ilk kez takımla çalışırken, Teknik Direktör Fatih Terim'in saha kenarında yaptırdığı kültür - fizik hareketleri, askeri eğitimi hatırlattı. 
   
   Yenilere güvenoyu 
   BRATU ise Romanya Milli Takımı'nda olması nedeniyle çalışmalara milli maçlar sonrasında başlayacak. Bu arada Sarı - Kırmızılı taraftar, yeni transferlere güvenoyu verdi. "www.galatasaray.com" adlı sitede yapılan, "Sizce yeni transfer edilen Petre ve Bratu, Galatasaray'a faydalı olabilecek mi " sorusuna, katılan 8 bin 833 kişiden 5 bin 813'ü yüzde 65.8 olumlu yanıtlarken, diğerleri ise faydasız olacaklarını ileri sürdü. 
   
   GS'nin taklidi çıktı    AMERİKALI 16 yaşındaki rap şarkıcısı Bow Wow'un sponsoru olan giyim firması Shago, Galatasaray'ın tescilli logosunu taklit etti. ABD'li giyim firmasının, sadece renklerini değiştirirek GS amblemini kullandığı ortaya çıktı. Konserlerinde ve günlük yaşantısında Shago marka ürünleri giyen Bow Wow'un, üstündeki kıyafetlerin tümünde Galatasaray'ınkine benzeyen logo bulunuyor. 
   
   Aslan ve Kartal Bilişim Fuarı'nda    CİM - BOM'UN üç futbolcusu Ümit Karan, Volkan Arslan ve Ali Lukunku ile Beşiktaş'tan Tayfur, Kaan, Zago, Ahmet Dursun, Emre, Ümit ve Serdar, TÜYAP'taki Bilişim Fuarı'nı gezdi. Sarı - Kırmızılılar, Siemens, Siyah - Beyazlılar ise Turkcell standında taraftarlarıyla buluştu. Büyük ilgi gören yıldızların hepsi, sezon sonunda kendilerinin şampiyon olacağını iddia etti. 
   
   
</TEXT>
</DOC>
