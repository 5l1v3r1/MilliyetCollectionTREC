<DOC>
<DOCNO> 196514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/yazar/cemal.html </URL>
<DATE> 2003/11/19/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Hatalar, Vietnam ve yetki devri... 
</HEADLINE>
<TEXT>

   Irak yorumları 2 
   
   Irak'ta bombaların arkasında kimler var İntihar saldırılarını hangi güçler planlıyor Günlük olarak 30'un üzerine çıkan ve Amerikan askerlerini hedef alan saldırıların kaynağı nedir 
   Geçen hafta bu soruları Bağdat'ta bir meslektaşımla tartışıyorduk. 
   Adı, Sayet Ghalip Almusani. 
   Irak'taki en güçlü Şii örgütü SCIRI'nın Irak İçin İslam Devrimi Yüksek Konseyi haftada iki kez çıkan yayın organı Adalet gazetesinin genel yayın yönetmenliğini yapıyordu. 
   Şunları söyledi 
   "Felluce'de, Ramadi'de, yani Sünni Üçgeni denen yerde ne mi oluyor Bunların hepsi Saddam'ın adamları. Eskiden beri öyleydi. Orduda, istihbaratta, poliste yüksek yerler, kilit noktalar onlarındı. Bu bölgedeki tüccarlar da, bazı - hepsi değil - Sünni aşiretler de ayrıcalıklıydı. Saddam rejiminin yıkılmasıyla birlikte bunların tümü ayrıcalıklarını, avanta kaynaklarını kaybettiler. Tahakkümleri bitti. Bu yüzden şimdi her şey onların başının altından çıkıyor. Bir de dışarıdan gelenler var." 
   Bir yandan Saddamcılar... 
   Sünni azınlığa dayanarak Irak'ı 35 yıl kanlı bir diktayla yöneten Baasçılar... 
   Öte yandan El Kaideciler... 
   Terör ve şiddeti meslek edinmiş olan, nihai hedefleri İslam dünyasındaki devlet ve toplum düzenlerini dine dayandırmak isteyen radikal İslamcılar... 
   Irak'ta şiddet ve terör eylemlerinin çerçevesini çizdiği savaş sonrası savaşı bu güçler yürütüyor. Altı ay önce, mayıs ayında böyle bir direniş yoktu Irak'ta. Elimi kolumu sallaya sallaya her yere gidebilmiştim Bağdat'ta. 
   Kasım ayı başında geri döndüğüm zaman Bağdat'ta beni beton bloklar ve dikenli teller karşıladı. Bunların arkasına çekilmişti Amerikalılar... 
   Neydi yanlışları 
   İşte özeti 
   1 Savaş sonrası doğru dürüst planlanmamıştı. 2 Yağma engellenmemişti. 3 Rejimin düşmesinden sonra geniş çapta tutuklama yapılmasına ilişkin önerilere kulak asılmamıştı. 
   4 450 bin kişilik koca bir ordu lağvedilmiş, herkes silahlarıyla kapının önüne konmuştu. Bu bir yandan işsizliği patlatmış, öte yandan Saddamcıların ekmeğine yağ sürmüştü. 5 Ordu gibi polis ve istihbaratın da kapısına kilit vurulmuştu. Bu da hem asayişsizliği körüklemiş, hem kamu hizmetleriyle üretime ölümcül darbeler indirmiş, hem de Baasçıların yer altında örgütlenmesini kolaylaştırmıştı. Kamu hizmetleriyle üretimde çalışan 30 bin parti üyesinin kapı önüne konmasıyla birlikte büyük bir hizmet boşluğu doğmuştu. 
   6 Ordu, polis, istihbarat lağvedilince, rejimle birlikte devlet de çökmüştü Irak'ta. Amerika'nın dolduramadığı boşluğa, kaybedilen aylarda Baasçılar sızmaya ve orada örgütlenmeye başlamışlardı. 7 Kürtlerden, Şiilerden, bazı Sünnilerden gelen uyarılara karşın Amerika, güvenlik işini de üstlenmiş ama başarısız da kalınca, sokaktaki adamın gözünde 'kurtarıcılık' konumundan hızla 'işgalci' konumuna kaymıştı. 
   Yedi aylık hatalar zinciri böyleydi. 
   Irak'ta Saddamcılarla El Kaidecilerin eli bu sayede güçlendi. 
   Gidiş Vietnam mı 
   Irak'ta ilk bakışta genellikle dudak bükülen bir soru. 
   Öncelikle Irak, Vietnam değil. 
   Yapısı çok farklı. 
   Nüfusun yüzde 60'ını oluşturan Şiiler yarın ne olur bilinmez ama bugün Irak'ı Vietnam'a çevirmek istemiyorlar. Hepsi, Saddam rejiminin çöküşünden memnun. Çoğunluğu bugün Amerika'yla birlikte hareket ediyor. Nüfusun yüzde 17'sini oluşturan Kürtler, Amerika'yla omuz omuza. Türkmenler, Hıristiyanlar da farklı değil. Sorun, nüfusun yüzde 15 - 16'sını oluşturan Sünniler ile ilgili. Onların da tümünün Saddamcı, Baasçı direnişin kitle tabanını oluşturdukları söylenemez. 
   Bu durumda, direniş Irak'ın güneyinde, kuzeyinde, doğusunda, Bağdat'ın bütününde değil, ülkenin bir bölümünde su yüzüne çıkmış durumunda. Bağdat'ın 88 idari biriminden 8'i ile Sünni Üçgeni'nde. 
   Ayrıca 11 Eylül Dünyası, Vietnam'ın yaşandığı Soğuk Savaş Dünyası değil. Bu dünyanın tek bir süper gücü var, Amerika. Sonra, Irak'taki Saddamcı - Baasçı takımıyla El Kaidecilerin arkasında Sovyetler Birliği gibi bir süper güç ve Çin gibi bir devlet de yok. Irak'ın coğrafyası ve komşuları da Irak'ta bir 'Vietnam direnişi'ne yol açabilecek özelliklere sahip değiller. 
   Ama bombalar patlıyor. 
   Amerikan askerleri ölüyor. 
   Amerikan kamuoyu aleyhe dönüyor. 
   Amerikalılar Bağdat'ta dikenli tel ve beton blokların arkasında... Güvenlikten yoksun böyle bir ortamda Irak'ın yeniden inşa sürecinin ciddi biçimde başlayabilmesi için gerekli olan yatırım hamlesi nasıl başlar Dış yatırımcı nasıl gelir Gelmez. Yatırım olmadan aş ve iş sorunu nasıl hal yoluna girebilir Giremez. 
   Bir başka deyişle 
   Yumurta - tavuk çıkmazı 
   Bu çıkmazdan çıkış gecikirse, Saddamcı - Baasçı takımının başını çektiği direniş daha büyük bir kitle desteği yaratmaya başlamaz mı Dünkü yazımda da belirttiğim gibi bu kritik ihtimal var. 
   Amerika bu ihtimali gecikmeli de olsa gördüğü içindir ki, Iraklılara daha çok yetki ve sorumluluk devredecek, güvenlik ve yönetimi Iraklılaştıracak süreci ya da takvimi hızlandırma kararı almış durumda... 
   Bu sürecin güçlükleri, püf noktaları ise yarınki yazının konusu. 
   
      
   
   
</TEXT>
</DOC>
