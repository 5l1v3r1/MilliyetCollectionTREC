<DOC>
<DOCNO> 182980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sontur09.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da iki canlı bomba yakalandı 
</HEADLINE>
<TEXT>

     İstanbul'da DHKP C terör örgütü adına resmi kurum ve kuruluşlara yönelik bombalı eylem hazırlığı yaparken yakalanan 2'si ''canlı bomba'' 3 kişiyle birlikte 3.5 kilogram patlayıcı madde ele geçirildi. 
     İstanbul Terörle Mücadele Şube Müdürlüğü'nden yapılan açıklamaya göre, Milli İstihbarat Teşkilatı MİT İstanbul Bölge Başkanlığı ile koordineli olarak sürdürülen çalışmalar sonucu 13 Eylül 2003 tarihinde gerçekleştirilen operasyonda, DHKP C terör örgütü içinde faaliyet gösteren 2 kişi ile bunlarla ilişki halinde olan 1 kişi yakalandı. 
     Bu kişilerin üzerleri ve evlerinde yapılan aramalarda, 8 paket halinde naylon poşetlere sarılan 3.5 kilogram ağırlığında ''amatol'' adı verilen amonyum nitrat-TNT karışımı patlayıcı madde, 1 adet dizüstü bilgisayar, 32 CD, 25 disket, 3 sayfa şifre anahtarı ve dokümanlar, 2 adet sahte kimlik, 2 adet sahte evrak tanziminde kullanılan kaşe, 1 kamp çadırı, 1 adet cep telefonu ve SIM kart ele geçirildi. 
     Zeytinburnu'nda bir börekçide bomba malzemesi alışverişi sırasında yakalanan 2 kişinin, ''canlı bomba'' oldukları ve kamu kurum ile kuruluşlarına yönelik eylem hazırlığı yaptıkları, diğer kişinin ise ''bunlara yardım ve yataklıkta bulunduğu'' belirtildi. 
     
</TEXT>
</DOC>
