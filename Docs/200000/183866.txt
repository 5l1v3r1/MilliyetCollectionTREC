<DOC>
<DOCNO> 183866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/yazar/uras.html </URL>
<DATE> 2003/09/22/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Tokat'ın toprağı zengin halkı fakir... 
</HEADLINE>
<TEXT>

   
   Tokat'ta kişi başına düşen milli gelir 1.370 dolar... Türkiye ortalamasının yarısı... Bu rakama inanmak güç ama, devletin rakamı bu. 
   Bilindiği gibi bir ilin milli geliri, o ilde bir yıl içinde üretilen mal ve hizmetlerin parasal değeridir. Bu değeri o ilde yaşayan nüfusa bölünce de, il için kişi başı milli gelir rakamı ortaya çıkar. 
   Tokat'ta kişi başı yıllık ortalama üretim, Türkiye ortalamasının yarısı ki, bu üretimi yapanların geliri de Türkiye ortalamasının yarısı kadar. 
   Halbuki Tokat ovası bir cennet... Toprak yapısı ve sulanabilir arazilerin Kazova ve Kelkit çokluğu, sulama suyu potansiyelinin Yeşilırmak, Kelkit ve Çekerek bolluğu, iklimi, ürün çeşidi ile bulunamaz bir toprak parçası. Toplam arazinin üçte biri tarıma müsait. Yeşilırmak Nehri Erbaa, Niksar, Pazar, Turhal ve Zile ovalarını suluyor. İki defa ürün alma imkanı var. Yem bitkileri, sebze ve meyve üretimi Türkiye ortalamasının üzerinde. Yılda toplam 70 bin ton meyve üretiliyor. Üzümü bol. Şekerpancarı ve tütün de bir zamanlar yetiştiriliyordu. 300 bin büyük, 300 bin küçükbaş hayvan varlığı var. 41 bin arı kovanından bal alınıyor... Ve bütün bunlara rağmen, Tokat halkı fakir .. 
   Ve de Tokat halkı fakir olduğundan Tokat devamlı göç veriyor... Geliniz de bütün bu çelişkilerin içinden çıkınız. 
   İşte bu yüzden Kelkit havzasını kalkındırmak için ÇEKÜL Başkanı Prof. Dr. Metin Sözen'in başını çektiği bir hareket ile Kelkit platformu oluşturuldu. Kelkit havzasını en fazla Tokat ili kapsadığından da platformun merkezi olarak Tokat seçildi. Platformun başkanlığına da Tokat Valisi getirildi. Vali Ayhan Nasuhbeyoğlu, "Kelkit havzasının ve Tokat'ın temel sorunu göçtür. Göçü önlemenin yolu köylüyü köyünde mutlu etmektir. Bunun için tarımda ürün çeşitlemesi, su kaynaklarının rasyonel kullanımı, doğal bitki örtüsünün ve çevrenin korunması ve eğitime ağırlık verilmesi önem taşıyor" diyor. 
   Kelkit Platformu Genel Sekreteri, İl Özel İdare Müdür Yardımcısı Adnan Şahin, aynı zamanda ÇEKÜL'ün bölge temsilcisi. 
   ÇEKÜL Çevre ve Kültür Değerlerini Koruma ve Tanıtma Vakfı desteği ile Tokat şehrindeki tarihi evlerin ve binaların restorasyonunu sağlamaya çalışıyor. 
   Tokat şehri içinde o kadar çok ilgi çekici tarihi bina var ki... Bunların restorasyonu ve tanıtımı ile Tokat yerli ve yabancı turistlerin ilgi merkezi olabilecek bir yerleşim bölgesi. 
   
      
   
</TEXT>
</DOC>
