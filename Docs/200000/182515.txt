<DOC>
<DOCNO> 182515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sontur18.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İlköğretim öğrencilerine ders kitapları dağıtıldı... 
</HEADLINE>
<TEXT>

     Yeni eğitim-öğretim yılının başlamasıyla 10 milyon 307 bin ilköğretim öğrencisine toplam 76 milyon 855 bin ders kitabı ücretsiz dağıtıldı. 
     İlköğretim okullarında öğrencilere ders kitapları çantaların içine yerleştirilmiş ve sıralarına konulmuş şekilde verildi. 
     İhale usulüyle yayınevlerine hazırlatılan ve yaklaşık 150 trilyon lira kaynak ayrılan ders kitaplarının arka kapağının alt kısmında ''Bu ders kitabı Milli Eğitim Bakanlığı'nca ücretsiz olarak verilmiştir. Para ile satılamaz' ibaresi yer alıyor. 
     Ders kitaplarında Başbakan Recep Tayyip Erdoğan ile Milli Eğitim Bakanı Hüseyin Çelik'in öğrencilere ve velilere yönelik mesajları da bulunuyor. 
     Başbakan Erdoğan mesajında, 59. Hükümet'in öncelikli iki meselesinin eğitim ve sağlık olduğunu vurguladı. Halktan toplanan vergileri onlara hizmet olarak iade etmenin hükümetin çok önemsediği bir mesele olduğunu vurgulayan Erdoğan, şunları kaydetti 
     ''İlköğretimde okuyan yavrularımıza bu yıl ders kitaplarını ücretsiz dağıtıyoruz. Yani halkımızdan aldığımızı halkımızın çocuklarının eğitimi için harcıyoruz. Çocuklarımız çok daha iyi mekanlarda ve çok daha iyi imkanlarla eğitim almaya layıktır. Onların en tabii hakları olan bu nimetleri onların ayağına götürme konusunda hükümetimiz kararlıdır.'' Milli Eğitim Bakanı Çelik de Türkiye'nin sahip olduğu zenginliklerin başında genç ve dinamik nüfusun geldiğini belirtti. Çocukların ve gençlerin geleceklerinden emin, ailelerine, ülkelerine ve insanlığa faydalı bireyler olarak yetişmelerinin iyi eğitim almalarına bağlı olduğunu vurgulayan Çelik, bu amaçla çaba harcadıklarını ifade etti. 
     Eğitime yapılan yatırımı geleceğe yapılan yatırım olarak gördüklerini kaydeden Çelik, bütün sorunların temelinde eğitim eksikliğinin bulunduğunu, sorunların çözümünün ise daha kaliteli eğitimle sağlanacağını belirtti. 
     
</TEXT>
</DOC>
