<DOC>
<DOCNO> 155855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/sontur11.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ın tatil günü tartışması yorumu ''Yok öyle bir şey'' 
</HEADLINE>
<TEXT>

     TBMM'de görüşülen İş Yasası Tasarısı'nda yapılan düzenlemeyle ''Cuma gününün haftalık tatil günü ilan edilebileceği'' yönündeki tartışmaları değerlendiren Başbakan Recep Tayyip Erdoğan, ''Nereden çıktı Yok öyle bir şey'' dedi. 
     Danıştay'ın 135. kuruluş yıldönümü töreninin ardından, gazetecilerin ''Cuma gününün haftalık tatil ilan edilebileceği'' yönündeki tartışmaları anımsatmaları üzerine Başbakan Erdoğan, ''Nereden çıktı Yok öyle bir şey'' yanıtını verdi. 
     TBMM Başkanı Bülent Arınç ise aynı soru üzerine, ''Hiçbir bilgim yok. Bilgim olursa konuşurum'' diye karşılık verdi. 
     Törene katılan CHP Genel Başkanı Deniz Baykal ise toplumda bu konularda çok yaygın bir tedirginliğin bulunduğunun bir kez daha ortaya çıktığını söyledi. 
     Baykal, ''Öyle anlaşılıyor ki, herkes büyük bir duyarlılık içinde, bunun altında ne yatıyor diye... Tabi kimseye belli bir niyet izafe etmek istemem. Niyetinden peşin bir kuşku duymak doğru değildir. Niyetin ne olduğu, zaman içinde uygulama ile ortaya çıkar. Hep birlikte göreceğiz'' diye konuştu. 

     
</TEXT>
</DOC>
