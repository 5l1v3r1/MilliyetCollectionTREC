<DOC>
<DOCNO> 195416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/siyaset/asiy.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi randevu 
</HEADLINE>
<TEXT>

   Başbakan Erdoğan, Rum yönetimine Güney Kıbrıs'ta buluşmak için mesaj gönderdi 
      Abdullah Karakuş 

   
   Başbakan Recep Tayyip Erdoğan, yarın gideceği KKTC'den Rum tarafına geçmek için teklifte bulunarak tarihi bir adım attı. Olumlu yanıt gelirse, bir Türk Başbakanı, ülkesinin resmen tanımadığı Güney Kıbrıs'a ilk kez gitmiş olacak. 
   Başbakan olduktan sonraki ziyaretinde Ledra Palas sınır kapısından ara bölgeye geçerek Rumları şaşırtan Erdoğan, yarın KKTC'nin kuruluşunun 20. yıldönümü kutlamalarına katılacağı adada daha ileri gitmek istiyor. Rum Kesimi'ne, "Güney Kıbrıs'ta, benim de katılımımla ortak bir organizasyon yapalım" diye mesaj gönderen Erdoğan, olumlu yanıt gelirse güneye geçerek, sorunun iki tarafın işbirliğiyle çözüleceği mesajını verecek. 
   Güneyde organizasyon yapılamazsa Rum tarafından yetkililerin sınıra gelmesiyle AB ve dünyaya birliktelik mesajı verilmesi istenecek. Bu teklife de olumsuz yanıt verilirse Erdoğan, Türkiye'nin elinden geleni yaptığını vurgulayacağı çözüm için iki tarafın da masaya oturmasının önemine işaret edecek. Erdoğan, "Çözümsüzlük çözüm olamaz" diyeceği KKTC Cumhurbaşkanı Rauf Denktaş'a da şu mesajı verecek 
   
   Denktaş'a da mesaj 
   "Seçimin ardından çabaların artırılması ve masaya oturmaktan kaçınılmaması gerekir. İktidar da, muhalefet de çözüm için çaba sarfetmeli. Annan Planı'nı biz de tam tasvip etmiyoruz. Ancak bu, planın görüşülmeyeceği anlamına gelmemeli. Yanlışları ve doğruları var. Müzakerelerle iki taraf ortak bir noktada buluşmalı. Seçimi kim kazanırsa kazansın, hükümet olarak onunla çalışmaya hazırız. Demokratik bir seçim olmasını ve seçime gölge düşmemesini istiyoruz." 
   Yaklaşık 70 gazeteciyle adaya gidecek olan Erdoğan, iktidardaki UBP lideri Başbakan Derviş Eroğlu, Demokrat Parti Genel Başkanı ve Başbakan Yardımcısı Serdar Denktaş, muhalefet liderleri Mehmet Ali Talat, Mustafa Akıncı, Ali Erel, Ertuğrul Hasipoğlu ve Ali Rıza Görgün ile de görüşecek. 
   
   'Potamya seninle gurur duyuyor'    Ömür Avcı Rize DHA 

   Erdoğan, bir ilköğretim okulunun açılışını yapmak için gittiği memleketi Rize Güneysu'da ilçenin eski adı olan "Potamya'nın gururu" sloganıyla karşılandı. Potamya kelimesinin "dere yatağı" anlamına geldiği belirtildi. Erdoğan ve beraberindekiler, Güneysu'ya heyelan tehlikesi nedeniyle Adacami köyü üzerinden giriş yaptı. 
   
   
</TEXT>
</DOC>
