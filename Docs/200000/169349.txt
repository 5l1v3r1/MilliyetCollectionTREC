<DOC>
<DOCNO> 169349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sonspo22.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala Alman basınına tanıtıldı... 
</HEADLINE>
<TEXT>

     Almanya Birinci Futbol Ligi'nin güçlü takımlarından Werder Bremen'in teknik direktörü Thomas Schaaf, yeni sezonda takımlarında oynayacak olan Ümit Davala ile birlikte büyük başarılara imza atacaklarını söyledi. 
     Schaaf, yeni takımını basına tanıtmak amacıyla düzenlediği basın toplantısında, ''Ümit'in sakatlığı iyileşiyor. En kısa zamanda tam gücü ile antrenmanlarımıza katılacağını ümit ediyorum. Gelişmelere göre takımda oynatıp oynatmama konusunda daha sonra karar vereceğim'' dedi. 
     Werder Bremen'in çok sayıda Türk taraftarının olduğunun bilincinde olduklarını da söyleyen Schaaf, Ümit Davala'yı takıma almakla Türk taraftarlarını sevindirdiklerine inandığını belirtti. 
     Werder Bremen takımının yeni transferi olan milli futbolcu Ümit Davala da, 5 numaralı forması ile ilk kez basının önüne çıktı. 
     Davala, ''6 yıl oynadığım Galatasaray'da büyük başarılara imza atarak unutulmayacak güzel anlar yaşadım. Werder Bremen benim için yeni bir başlangıç olacak. Burada açacağım yeni bir sayfa ile Türk halkını en iyi şekilde temsil etmeye çalışacağım. Bremen'deki Türk sporseverlerin bu konuda beni destekleyeceklerine inanıyorum'' dedi. 
     
</TEXT>
</DOC>
