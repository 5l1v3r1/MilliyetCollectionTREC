<DOC>
<DOCNO> 179854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sontur30.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Cinayeti "ay ışığı"nın durumu çözecek 
</HEADLINE>
<TEXT>

     Adana'da, bir gece bekçisini tabancayla öldürdüğü iddiasıyla tutuklanan kişinin yargılanmasına başlandı. Mahkeme heyeti, olayın görgü tanığının ifadesine göre, keşif yapılmak üzere Meteoroloji Genel Müdürlüğü'nden, olay tarihindeki ay ışığının durumunu belirten rapor istenmesine karar verdi. 
     Adana 1. Ağır Ceza Mahkemesi'nde görülen davada, tutuklu sanık Sedat Şehirli 29 ve öldürülen gece bekçisi Necati İlvan'ın 61 eşi Gülseren İlvan hazır bulundu. 
     Sedat Şehirli, 10 Temmuz 2002 tarihinde Seyhan Mahallesi 4. Sokak'ta, rampa çıkarken yavaşlayan kamyonlardan koyun hırsızlığı yaparken fark edilmemek için aydınlatma ışıklarını söndürmediği gerekçesiyle gece bekçisini öldürdüğü iddiasını kabul etmedi. 
     Necati İlvan ile olay tarihinden önce tartıştıklarını ve kavga ettiklerini belirten sanık Sedat Şehirli, şunları söyledi 
     ''Çalıştığım nakliye firmasının yakınındaki büfeden sık sık bira alarak içerdim. Yine bira içmiştim. Alkolün etkisiyle tartıştığım kişinin başına sandalye vurarak oradan ayrıldım. Olaydan 3 gün sonra da çalışmak amacıyla İstanbul'a gittim. Polis kontrolleri sırasında gözaltına alındığımda cinayet suçundan arandığımı öğrendim. Ben kimseyi öldürmedim, suçsuzum.'' Müşteki Gülseren İlvan ise olayı görmediğini belirterek, sanıktan şikayetçi olduğunu söyledi. 
     Tanık olarak dinlenen Sabahattin Özonur, olay sırasında tabanca sesini duyup evinin balkona çıktığını ve sanığı kaçarken gördüğünü ifade etti. Özonur, bunun üzerine Necati İlvan'ın oğlu Doğan İlvan'ı çağırdığını belirterek, ''Doğan İlvan, babasının üzerinden aldığı tabancayla kaçan kişiye ateş etmek istiyordu. Ancak tabanca ateş almadı. Gece olmasına rağmen, üzerindeki ceketin rengini bile hatırlıyorum'' dedi. 
     Mahkeme heyeti, olayın görgü tanığının ifadelerine göre, Meteoroloji Genel Müdürlüğü'nden olay tarihindeki ay ışığının durumunu belirten rapor istenmesine ve savunma tanıklarının dinlenmesine karar vererek, duruşmayı erteledi. 
     
</TEXT>
</DOC>
