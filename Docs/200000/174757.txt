<DOC>
<DOCNO> 174757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/siyaset/siy03.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta direniş grupları birleşiyor... 
</HEADLINE>
<TEXT>
   ABD'ye karşı cihat 
   Saddam Hüseyin'le de yakın temasta olan "Cihat Hareketi"yle saldırılar tek merkezden yönetilecek. Tikrit duvarları, halkı direnişe çağırıyor 
      NAMIK DURUKAN Tikrit 

   
   Saddam Hüseyin'in fedaileri, ABD ve koalisyon güçlerini Irak'tan kovmak amacıyla silahlı eylem ve sabotajlara ağırlık veren Irak direniş gruplarını tek çatı altında toplamak için "Saddam Cihat Hareketi" adlı bir örgüt kurdu. Hüseyin'in doğduğu köy olan Hoca'da kurulan örgüt, duvar yazılarıyla halkı direnişe davet ediyor. 
   Tikrit'te saklandığına yönelik istihbarat bulunan ve ABD askerlerince aranan Saddam Hüseyin'in de bu örgütle yakın temasta olduğu belirtildi. Örgütün kuruluşunu selamlayan Saddam'ın, örgüte ABD askerlerine yönelik saldırılara ağırlık vermesi için çağrı yaptığı bildirildi. 
   Tikrit'te duvarlardaki Saddam Hüseyin'in resimleriyle "Allah, vatan, lider", "Saddam ölümsüzdür, yaşıyor", "Saddam Cihat Hareketi" sloganları ABD askerlerince boyayla kapatılırken, örgüte Tikrit ve çevresinde büyük destek verildiğini anlatan Samet Hüseyin, yüzlerce gönüllünün eylem talimatı beklediğini söyledi. 
   
   TANKLI ABLUKA 
   Musul'da saatler süren çatışma sonrası öldürülen Saddam Hüseyin'in oğulları Uday ve Kusay ile torunu Mustafa'nın 14 , Hoca'daki mezarlığı da ABD askerleri tarafından tank desteğinde abluka altına alındı. Mezarlığı ziyaret edip Fatiha okumak isteyen Saddam yanlıları geri çevrilirken, cuma nedeniyle topluluk içinden seçilen 20 kişinin mezarlığa girmesine izin verildi. 
   Basın mensupları mezarlığa yaklaştırılmazken, dua eden grup da kısa süre sonra bölgeden çıkarıldı. 
   Bir ABD askeri yetkilisi, Saddam Hüseyin sempatizanlarının Uday ve Kusay'ın ölümünü kullanıp mezar başında gövde gösterisiyle taraftarlarına moral aşılamaya çalıştıklarını anlattı. Aynı yetkili, bu girişimi alınan yoğun güvenlik önlemiyle engellediklerini kaydetti. 
   
</TEXT>
</DOC>
