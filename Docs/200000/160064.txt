<DOC>
<DOCNO> 160064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/ekonomi/eko01.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hızlanın' uyarısı 
</HEADLINE>
<TEXT>

IMF'nin açıklamasında, yasal çalışmalar hızlandırılırsa 500 milyon dolarlık kredinin görüşüleceği İcra Kurulu'nun haziranda toplanacağı belirtildi 
     ANKARA Milliyet 

     Uluslararası Para Fonu IMF heyetinin stand - by anlaşmasının beşinci gözden geçirme çalışmalarının ardından bir açıklama yapan IMF Türkiye Temsilcisi Odd Per Brekk, Türkiye'nin kısa vadeli ekonomik görünümünün, son birkaç haftada ilerleme kaydettiğini bildirdi. 
     Brekk yaptığı yazılı açıklamada, Juha Kahkonen başkanlığındaki IMF heyetinin, beşinci gözden geçirme kapsamında 10 gün boyunca, Türkiye'nin ekonomik programındaki gelişmeleri incelediğini hatırlattı. 
     
     'Mali baskıya dikkat' 
     Brekk, dördüncü gözden geçirme'nin nisan ayında tamamlanmasının, Irak savaşının hızlı bir şekilde sona ermesinin, ayrıca ABD'den 8.5 milyar dolara kadar kredi alınması ihtimalinin, piyasalardaki güveni güçlendiren faktörler olduğunu, bunların sonucu da faiz oranlarının gerilediğini ve Türk Lirası'nın da güçlendiğini ifade etti. Brekk, bütün bu olumlu gelişmeler çerçevesinde, hükümetin, bu yıla ilişkin yüzde 5'lik büyüme ve yüzde 20'lik enflasyon hedeflerinin gerçekleştirilebilir makro hedefler olduğunu vurguladı. 
     Brekk, programın nisan sonu parasal hedefleri ve doğrudan vergi reformu yasasının Meclisten geçmesinin, IMF tarafından hoş karşılanan adımlar olduğunu bildirirken, bütün bunlara rağmen, mali pozisyonun baskı altında olduğunu ve yapısal reformların birkaç alanda gecikmeyle karşı karşıya kaldığını kaydetti. 
     Beşinci gözden geçirmeye ilişkin niyet mektubu konusunda kayda değer ilerleme sağlandığının altını çizen Brekk, bu gözden geçirmenin tamamlanabilmesi için yetkililerin, mali programı rayında tutacak ve önemli yapısal reformları hızlandıracak adımlar atmalarının gerektiğini bildirdi. 
     Brekk, yüksek borç yükünün azaltılabilmesi için hükümetin, makro ekonomik ve reform politikalarına sadık kalmasının önemini de vurguladı. Brekk, yetkililerin güçlü gayretiyle, IMF İcra Direktörleri'nin, haziran ayı sona ermeden önce toplanabileceklerini de vurguladı. 
     Beşinci gözden geçirmenin tamamlanmasının ardından, yaklaşık 500 milyon dolarlık kredi diliminin serbest bırakılacağını ifade eden Brekk, IMF'nin, 2002 - 2004 yıllarını kapsayan toplam 17.5 milyar dolarlık mali desteğinin, 3 milyar dolarlık kısmının henüz kullanılmadığını da kaydetti. 
     
IMF'nin beklediği düzenlemeler      Türkiye'nin tamamlaması gereken çalışmalar şöyle sıralanıyor n Atıl istihdam Hükümet, atıl istihdam çalışmaları kapsamında haziran ayına dek emekli ettiği işçi sayısının 9 bin 900'e ulaşmış olacağının sözünü vermişti. Hedefe henüz ulaşılamadı. 

</TEXT>
</DOC>
