<DOC>
<DOCNO> 165456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sontur31.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanlığı'ndan Yunanistan'ın "taciz" iddialarına yanıt 
</HEADLINE>
<TEXT>

     Ankara, Türk askeri uçaklarının Ege'deki sivil uçakları taciz etmesinin söz konusu olmadığını belirterek, konunun tırmandırılmaması gerektiğini ve konuyu Yunanistan ile ikili düzeyde ele almaya hazır olduğunu bildirdi. 
     Dışişleri Bakanlığı Sözcüsü Hüseyin Diriöz, soru üzerine yaptığı açıklamada, ''Türk askeri uçaklarının Ege Denizi'nde Yunanistan hava sahasını ve FIR bölgesini ihlal ederek, Yunan adalarının üzerinden uçtuğu'' yolundaki iddiaların son dönemde artan yoğunlukla tekrarlandığını hatırlattı. 
     İhlal iddialarının ''Yunanistan'ın uluslararası hukuka aykırı uygulamalarını haklı gösterme çabasını'' temsil ettiğini belirten Diriöz, söz konusu ihlal iddiaları ve bununla bağlantılı olarak ileri sürülen rakamların gerçek durumu yansıtmadığını kaydetti. 
     Diriöz, Türk askeri uçaklarının sivil uçakları taciz etmesinin de söz konusu olmadığını vurguladı. 
     
     ''YUNAN UYGULAMASI DÜNYADAKİ TEK ÖRNEK'' 
     Diriöz, Yunanistan'ın, 6 mil karasuyu genişliğine rağmen 10 mil ulusal hava sahası uygulamasını Türkiye'nin kabul etmediğini anımsatarak, ''dünyada tek örnek olan Yunan uygulamasına'' hiçbir ülkenin itibar etmediğine işaret etti. 
     Uluslararası hukukta yeri olmayan ''FIR ihlali'' iddiasının da geçerli ve kabul edilebilir bir temeli bulunmadığını bildiren Diriöz, bu iki durum dışında, gerçek anlamda Yunan hava sahasının ihlali iddiası ileri sürüldüğünde, bu iddianın Türk makamlarınca ciddiyetle incelendiğini kaydetti. 
     Türkiye'nin, Ege'nin uluslararası hava sahasındaki askeri uçuşlarını, IFF olarak adlandırılan, uçak tanıtım kodlarını açarak ve büyük ölçüde silahsız olarak icra ettiğine dikkat çeken Diriöz, Türkiye'nin aynı zamanda, iyi niyetinin göstergesi olarak, 2001 Aralık ayından bu yana, Ege'de icra edeceği tüm askeri uçuş faaliyetlerini bir gün önceden NATO aracılığıyla Yunan makamlarına tek taraflı olarak ilettiğini belirtti. 
     Diriöz, ''Günlük Uçuş Çizelgesi'' DFS olarak adlandırılan bu uygulamanın halen sürdüğünü ifade ederek, ''Hava sahası ile ilgili konularda aşırı bir duyarlılık gösteren Yunanistan'ın benzer bir uygulamaya geçmesi mümkün olamamıştır'' ifadesini kullandı. 
     
     UÇUŞ SAYISINDA BÜYÜK FARK 
     Türkiye ve Yunanistan'ın Ege'de yaptığı askeri uçuşların sayısı karşılaştırıldığında arada büyük bir fark olduğuna da işaret eden sözcü, 2002 yılında Türk savaş uçakları Ege'de 6623 uçuş yaparken, Yunanistan'ın askeri uçuş sayısının 30 bine ulaştığını bildirdi. 
     Diriöz, aynı şekilde Türkiye'nin Ege'deki askeri uçuşlarının yıllık toplam askeri uçuşlarının sadece yüzde 3'üne, Yunanistan'ın uçuşlarının ise yüzde 80'ine karşılık geldiğini kaydetti. 
     Sözcü Diriöz, Türk hava sahasının, Ege'de bir kısmı Türk ulusal hava sahasından geçen iki sivil hava koridorunun R-19 ve G-18 ilgili Türk makamlarından izin alınmaksızın Yunan askeri uçakları tarafından kullanılarak ihlal edildiğini de açıkladı. 
     
     İKİLİ DÜZEYDE GÖRÜŞMEYE HAZIRIZ 
     ''Konunun tırmandırılmaması ve ikili düzeyinin dışına çıkartılmaması'' gereğine dikkat çeken Diriöz, Türkiye'nin bu anlayış çerçevesinde Yunanistan ile Ege Denizi'nden kaynaklanan tüm meselelerin kalıcı şekilde çözümü konusundaki gayretlerini sürdürmeye ve bu amaçla başlatılan çalışmalara destek vermeye devam edeceğini bildirdi. 
     Diriöz, Türkiye'nin hava sahasıyla ilgili konuları da ikili düzeyde Yunanistan ile ele almaya hazır olduğunu ifade etti. 
     
</TEXT>
</DOC>
