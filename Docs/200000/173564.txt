<DOC>
<DOCNO> 173564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/sontur29.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel okul kayıtları 6 Ağustos'ta sona erecek... 
</HEADLINE>
<TEXT>

     İl Sınav Yürütme Kurulu Başkanı Cem Gülan, bugün başlayan özel okul kayıtlarının, 6 Ağustos Çarşamba günü saat 17.00'de sona ereceğini kaydetti. 
     Gülan, A.A muhabirine yaptığı açıklamada, özel okulları kazanan öğrencilerin kesin kayıtlarını 4-5-6 Ağustos tarihlerinde yapabileceklerini belirterek, okullara asil listedeki öğrenci sayısı kadar da yedek liste gönderildiğini kaydetti. 
     Asil liste kayıtlarının sona ermesinin ardından, boş kalacak kontenjanlara yedek listeden kayıt yapılacağını anlatan Gülan, yedek liste önkayıtlarının 7-8 Ağustos tarihlerinde gerçekleştirileceğini, kesin kayıtların ise 11 Ağustos'ta saat 15.00'e kadar yapılabileceğini söyledi. 
     Gülan, yedek liste kayıtlarının ardından okullarda yine kontenjan açığı kalması durumunda, 12-28 Ağustos tarihleri arasında her hafta salı ve çarşamba günleri taban puanlar ilan edilerek önkayıt, perşembe günleri ise kesin kayıt yapılacağını belirtti. 
     Cem Gülan, 1 Eylül'de okullarda hala boş kontenjan kalması durumunda ise okulların, taban puan ilan ederek ya da sadece özel okullar sınavına girilmiş olmasını yeterli sayarak veya sınava girme koşulu aramadan öğrenci kaydı yapabileceklerini bildirdi. 
     
</TEXT>
</DOC>
