<DOC>
<DOCNO> 188396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sontur17.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti Halkla kavga etmenin kimseye faydası yoktur" 
</HEADLINE>
<TEXT>

     AK Parti Grup Başkanvekili Salih Kapusuz, üniversitelere girişte farklı katsayı uygulamasının ortadan kaldırılmasının, Anayasa'nın ve altıncı 5 yıllık Kalkınma Planı'nın amir hükmü olduğunu belirterek, ''Özel avantaj sağlanıyor, özel destek, özel puanlama diye bir şey yoktur. Herkes aynı yarışa giriyor'' dedi. 
     Kapusuz, basın mensuplarıyla düzenlediği sohbet toplantısında, bu hafta komisyonda ele alınacak olan tasarının gelecek hafta da Genel Kurul'da görüşülerek çıkarılabileceğini söyledi. Kapusuz, aralarında imam hatip liselerinin de bulunduğu meslek lisesi ve teknik lise mezunlarına, üniversiteye girişte farklı puan uygulanmasını ortadan kaldırmaya yönelik tasarının, ÖSYM'nin Kasım ayında çıkaracağı kitapçığa yetiştirilmeye çalışıldığını ifade etti. Bu nedenle düzenlemeyi YÖK tasarısından ayrı ve öncelikli olarak getirdiklerini kaydeden Kapusuz, bugüne kadar yapılan haksızlığın bir yıl daha sürmesini önlemek istediklerini bildirdi. 
     Kapusuz, Meclis'ten çıkacak yasanın Cumhurbaşkanı'ndan dönmesi ve herhangi bir gecikme olması durumunda yapılacak bir yönetmelik değişikliği ile ÖSYM'nin çıkaracağı kitapçığın yayın tarihinin geciktirilebileceğini ifade etti. 
     Yapılan açıklamaların bazı meslek liselerine başvuruları artırdığı yolundaki değerlendirmeleri de hatırlatan Kapusuz, ''Ülkenin ihtiyacı ve vatandaşların talebi bir yerde buluşuyorsa tartışılacak bir şey yok demektir'' dedi. 
     Meslek liseleri ve teknik liselerin acil desteğe ihtiyacı olduğunu savunan Kapusuz, genel liseler içindeki payı yüzde 1.5 olan imam hatip okullarının mesleki ve teknik liseler içindeki payının da sadece yüzde 8 olduğuna dikkat çekti. Kapusuz, ''Birilerine göre imam hatip liseleri cezalandırılacak diye tüm meslek ve teknik lise mezunlarının cezalandırılması doğru mudur İnsanlar bize, bu haksızlık giderilsin ama imam hatip liseleri hariç mi tutulsun demek istiyor Bu doğru bir yaklaşım olmaz'' diye konuştu. 
     Korkuyla önyargıyla bir yere varılamayacağını ifade eden Kapusuz, şunları söyledi 
     ''Bizim önyargımız yoktur. Biz milletin istediğiyle, milletin talepleriyle, devletin, hükümetin uygulamalarının buluşmasını, dolayısıyla devlet millet kaynaşmasını çok önemsiyoruz. 
     İnsanlara böyle korkuyla, önyargıyla bir yere varamayacağımızı, endişe duyulacak hiçbir şey olmadığını, bunlarla alakalı olarak AK Parti'nin çok rahat olduğunu söylüyoruz. 
     Toplumla, toplumun değerleriyle, toplumun tercihleriyle karşı karşıya gelen siyasiler, toplum tarafından demokratik ülkelerde layık olduklarını seçimlerde bulurlar. 
     CHP'nin görüşleri de kamuoyuna mal olmuştur, halk da CHP'nin bu görüşlerini değerlendirecektir. 
     Halkla kavga etmenin, halkla karşı karşıya gelmenin, halkla gerginliğe girmenin kimseye faydası yoktur.'' 
     
     IRAK'A ASKER GÖNDERİLMESİ 
     AK Parti'nin diyalogdan, anlaşmadan, katılımdan ve katkıdan yana olduğunu yineleyen Kapusuz, ''Önyargılı davranmıyoruz. Ama birileri illa da önyargılarını getirip bütün meselelerde olduğu gibi rejim meselesi olarak göstermeye çalışırlarsa işte bunu da kabul etmek mümkün değil. Ne alakası var Kaç tana vatan haini var bu arkadaşların içinde'' dedi. 
     Irak'a asker gönderemeye ilişkin olarak da TBMM'nin Hükümet'e bir yetki verdiğini kaydeden Kapusuz, bu çerçevede ilgililerin Irak Geçici yönetimi ve ABD ile de temasları sürdürdüğünü ve bunun sonucunda da Irak'a ne zaman asker gönderileceğine karar verileceğini söyledi. 
     Türkiye'nin Arjantin olmadığın belirten Kapusuz, Irak ile 331 kilometre sınırı bulunan Türkiye'nin oradaki gelişmeler konusunda çok hassas olduğunu de dile getirdi. 
     Kapusuz, TBMM'nin bu haftaki gündemine ilişkin bilgi verirken de yarın Tuz Gölü ile ilgili Meclis Araştırma Komisyonu'nun raporunun görüşüleceğini, Çarşamba ve Perşembe günleri de uluslararası bazı sözleşmeler ile komisyonlardan gelen bazı tasarıların ele alınacağını bildirdi. 
     
</TEXT>
</DOC>
