<DOC>
<DOCNO> 177802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sondun04.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
W. Post ABD, Saddam'ın gizli servisçilerini işe alıyor... 
</HEADLINE>
<TEXT>

     Irak'ı işgal eden ABD öncülüğündeki müttefik güçleri yetkililerinin, ABD güçlerine karşı direnen Iraklıların kimliklerini tespit edebilmek amacıyla, Saddam Hüseyin devrinde çalışan Irak gizli servis görevlilerini gizlice işe almaya başladığı öne sürüldü. 
     Washington Post Gazetesi'nin kimliği gizli tutulan ABD ve Iraklı yetkililere dayanarak verdiği haberde, Saddam dönemi gizli servis görevlilerinin işe alınmasının, ''Amerikan güçlerinin Bağdat'taki BM binasının bombalanmasına benzer saldırıları önleyemeyeceği'' şeklindeki görüşün, ABD'li yetkililer arasında kabul gördüğünü gözler önüne serdiği iddia edildi. 
     Gazete, ABD'li üst düzey bir yetkilinin, Irak'taki yetkililerin, geçen 2 hafta içinde eski Irak gizli servis görevlilerini işe almaya hız verdiklerini söylediğini belirtti. 
     Gazetede yer alan haberde, ABD'li yetkililer, Saddam'ın acımasız yönetimi içinde yer alan bir güçle işbirliği yapmanın hassas bir konu olduğunu kabul etmekle birlikte, ''daha iyi istihbarat sağlamaya duyulan acil ihtiyacın, böylesi alışılmamış uzlaşmalara kendilerini zorladığını'' söyledikleri kaydedildi. 
     Irak'ın eski haberalma örgütü Muhaberat'ın dışında bir zamanlar Suriye ve İran'da görev yapmış gizli servis elemanlarının da ABD'li yetkililerce işe alınmak istendiği iddiası da haberde yer aldı. 
     
</TEXT>
</DOC>
