<DOC>
<DOCNO> 181389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/siyaset/siy03.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Halk, valisini uğurladı 
</HEADLINE>
<TEXT>

   Türkiye, Denizli Valisi Recep Yazıcıoğlu için ağladı... Devletin zirvesini bir araya getiren Ankara'daki törenin ardından cenaze Denizli'ye getirildi. On binlerce kişinin karşıladığı Yazıcıoğlu'nun naaşı Söke'de defnedilecek 
      ANKARA Milliyet 

   
   Geçirdiği trafik kazası sonucu yaşamını yitiren Denizli Valisi Recep Yazıcıoğlu için ilk tören, İçişleri Bakanlığı önünde yapıldı. Kızı Necla Yavi tabutun başında, "Hastanede yatarken ona sıkıca sarıldım ve 'Baba lütfen bari orada yaramazlık yapma' dedim. Ama sonra sözlerimi geri aldım, adrenalin bağımlılığı orada da devam etsin istedim" dedi. Yavi, Yazıcıoğlu'nun öldüğünü bilmeyen 4.5 yaşındaki kızı İlayda'nın dedesini rüyasında yamaç paraşütü yaparken gördüğünü de belirtti. Babasının tabutunu öpen Mehmet Kemal Yazıcıoğlu da, babasının 30 yıl taşıdığı yüzüğü taktığını ifade ederek, "Onun gibi sıra dışı ve korkusuz bir idareci olacağım. Bu ülkeye ikinci bir Recep Yazıcıoğlu gelecek. Bütün benliğimle yemin ediyorum" dedi. 
   
   'KEMER TAK DERDİM' 
   Törenin ardından Yazıcıoğlu'nun cenazesi Kocatepe Camii'ne getirildi. Cumhurbaşkanı Ahmet Necdet Sezer, TBMM Başkanı Bülent Arınç, Başbakan Recep Tayyip Erdoğan, Yazıcıoğlu'nun kardeşi Sait Yazıcıoğlu ile birlikte cenaze namazında saf tuttu. Cami avlusunda pankartların yanı sıra bir kız çocuğunun taşıdığı, "Biz küçük çocuklardan uyarı Lütfen dikkat. Büyükler siz sorumlusunuz. Yüz binlerce vatandaş gibi trafik kazasında ölmek veya sakat kalmak istemiyoruz" yazılı döviz dikkati çekti. Necla Yavi de yanındakilere, "Ben hep 'Babacığım kemerini tak' derdim. Acele etmişler, keşke hız yapılmasaydı" diye konuştu. 
   Yazıcıoğlu'nun naaşı daha sonra atılan karanfiller ve tekbirler eşliğinde cenaze arabasına taşındı. Etimesgut Havaalanı'ndan askeri uçakla Denizli'ye gönderilen Yazıcıoğlu'nun naaşı, akşam saatlerinde de bugün toprağa verileceği Söke'ye getirildi. Anne Fatma Yazıcıoğlu'nun oğlunun öldüğünü yeni öğrendiği Yazıcıoğlu, Merkez Koca Camii'ndeki törenin ardından, asri mezarlıkta babasının yanında toprağa verilecek. 
   
   Korumaları görünce ağladı...    Vali Recep Yazıcıoğlu'nun cenazesi askeri uçakla Denizli Çardak Havaalanı'na getirildi. Uçaktan inen Meryem Yazıcıoğlu, eşinin korumalarını görünce ağlamaya başladı. Gözyaşlarını tutamayan korumalar da Meryem Yazıcıoğlu'nun koluna girip makam otomobiline götürdü. Yazıcıoğlu için bir dönem görev yaptığı Erzincan'da kılınan gıyabi cenaze namazında kadınlar da saf tuttu. Denizli Valisi Yazıcıoğlu'nun toprağa verileceği, 1989 - 91 yıllarında valilik yaptığı Aydın'daki Bey Camii'nden okunan sala, merkezi sistemle 150 camiden yayınlandı. 
   
</TEXT>
</DOC>
