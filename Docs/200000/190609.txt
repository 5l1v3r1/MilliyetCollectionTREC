<DOC>
<DOCNO> 190609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/spor/spo04.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Birlik, beraberlik 
</HEADLINE>
<TEXT>

   Trabzonspor'da hafta sonu yapılacak olağanüstü genel kurul öncesinde uzlaşma sağlandı. Oluşturulan yeni listede Ahmet Ağaoğlu başkan, Mehmet Öksüzoğlu 2. Başkan, Haşim Sayitoğlu'nun ise asbaşkan olması benimsendi 
      ERGUN ATA 

   
   Toplantıda anlaşma 
   TRABZONSPOR'DA birlik, beraberlik sağlandı, hafta sonu yapılacak olağanüstü kongreye tek listenin girmesi konusunda iki başkan adayı uzlaştı. Futbol Federasyonu Başkanı Haluk Ulusoy ve eski başkan, AKP milletvekili Faruk Özak'ın isteği üzerine önceki gün biraraya gelen başkan adaylarından Ahmet Ağaoğlu ve Mehmet Öksüzoğlu, dün detayları görüşmek için İstanbul'da bir kez daha toplandı. Yaklaşık 1.5 saat süren toplantı sonrasında "Birleşme" sağlandı. 
   
   17 kişilik liste 
   HAŞİM Sayitoğlu'nun da yer aldığı toplantıda Ahmet Ağaoğlu'nun başkan olması konusunda fikir birliğine varıldı. Öksüzoğlu'nun ikinci başkan, Sayitoğlu'nun ise asbaşkan olması benimsendi. Toplantıda üçü de birlikte çalışmayı düşündükleri isimleri belirtti ve ortaya 30 kişilik bir liste çıktı. Buradan yapılan elemenin ardından 17 kişilik bir liste oluşturuldu. Bunun bugün ya da yarın kesin şeklini alacağı öğrenildi. Bordo - Mavililer'de Yılmaz Ergül de aday olmuştu. 
   
   Augustine yetişiyor    SAKATLIĞI nedeniyle Denizlispor maçında oynamayan Augustine'nin Malatyaspor maçına yetişebileceği belirtildi. Oynayabilmesi için sağlık ekibinin seferber olduğu Bordo - Mavili oyuncu, antrenmanlarını salonda sürdürürken, Ganalı oyuncunun cumartesi akşamına hazır olacağı ifade edildi. Sakatlığı geçen Erdinç de takımla birlikte idmanlara başladı. 
   
   Aybaba işi sıkı tutuyor    MALATYASPOR ile yapacakları maçın hazırlıklarını sürdüren Trabzonspor Teknik Direktörü Samet Aybaba rakibi övdü, dikkatli olmaları gerektiğini belirtti. Ligin en iyi takımlarından biriyle karşılaşacaklarını ifade eden Aybaba, "Çok koşan, çok gol atan, iyi bir kadroya ve kaliteli bir antrenöre sahip bir ekip. Zor maç olacak ancak disiplinli oynarsak kazanırız" diye konuştu. Bordo - Mavili ekibin dün sabah yaptığı çalışmanın dayanıklılık üzerine olduğu dikkat çekti. 
   
   
   
</TEXT>
</DOC>
