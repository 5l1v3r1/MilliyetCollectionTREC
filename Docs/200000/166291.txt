<DOC>
<DOCNO> 166291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/siyaset/siy20.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Yolumuza nasıl el koydular      Irak savaşının başlaması sorasında ABD Büyükelçiliği başkentin ünlü Paris Caddesi'ni kontrollü geçiş için düzenlemişti. Büyükelçilik, bu kararı İl Trafik Komisyonu'ndan çıkararak uygulamaya koymuştu. Bu kez de Çankaya Köşkü ile Başbakanlık Konutu arasında kalan İngiliz Büyükelçiliği keyfi olarak yola bariyerler koydu ve kontrollü geçiş başlattı. Üstelik rahmetli gazeteci arkadaşlarımız Barış Selçuk ile Hande Mumcu'nun adını taşıyan parkın girişi bile engellendi. İl Trafik Komisyonu'nun bu yönde bir kararı olmamasına rağmen İngilizlerin böyle bir uygulamayı başlatması Başbakanlık Koruma Müdürlüğü'nün dikkatini çekti. Başbakanlık güvenlik birimleri gece bariyerleri çekerken, İngiliz görevlileri de uyardı ve çirkin görüntü ortadan kaldırıldı. 
     
Alman polis şefi niye şaşırdı      Alman Kriminal Dairesi BKA Direktörü Dr. Ulrich Kersten 6 yıldır bu görevini sürdürüyor ve hemen hemen her yıl da Türkiye'ye meslektaşıyla görüşmek üzere geliyor. Alman polis müdürü Kersten, kendisiyle mesleki eşdeğerde olan Emniyet Genel Müdürü ile görüşmelerini yapıyor. 
     Türkiye'de bürokrat atamalarındaki istikrarsızlık Kersten'in başını döndürmüş olacak ki konuk polis şefi geçtiğimiz günlerde de Ankara'ya geldiğinde bir başka emniyet müdürü ile karşılaşınca şaşkınlığını gizleyemedi. Bir önceki ziyaretinde Türk meslektaşı ile işbirliği için görüş alışverişinde bulunan Kersten bu kez de karşısında Gökhan Aydıner'i görünce tekrar başa dönüp bir önceki meslektaşına anlattıklarını yinelemek zorunda kaldı. 
     
Gece bulunan '100 bin dolar' savcıyı şaşırttı      Ankara 2 No'lu DGM'deki 17 saatlik Neşter davasının ilk duruşmasında 100'er bin dolar kefaletle serbest bırakılan yedi sanığın gece olmasına rağmen 7 saatte parayı bulması, iki yıl boyunca soruşturmayı yürüten Ankara DGM Savcısı Ömer Süha Aldan'ı şaşırttı. 
     Tahliye kararına itiraz hakkı bulunmayan savcı Aldan, "Malvarlıklarında tedbir var. Kendi paralarını kullanamazlar. Eşten, dosttan topladıkları düşünülürse, saat itibariyle bu da çok zor. O kadar dar bir zamanda parayı nasıl buldular, bilmiyorum. Demek ki malvarlıklarına yeterli tedbir koyamamışız" dedi. 
     
Namık Erdoğan cinayeti DGM gündeminde      Neşter operasyonunu yürüten Ankara DGM Başsavcılığı, tiyatrocu Yılmaz Erdoğan'ın amcası ve Sağlık Bakanlığı Teftiş Kurulu Başkan Yardımcısı Namık Erdoğan'ın öldürülmesine ilişkin dosyayı incelemeye aldı. Neşter davasını açan DGM Savcısı Ömer Süha Aldan'ın Erdoğan cinayetine ilişkin ipuçlarına operasyon sırasında rastladı. Operasyon sırasında bulunan bir tabancanın bazı olaylarda kullanılmış olabileceği bilgisini alan Aldan, Susurluk davasında da adı geçen Haluk Kırcı'nın bir dönem Sağlık Bakanlığı'na malzeme satan firmalarla birlikte çalıştığına ilişkin ifadesini buldu ve Erdoğan dosyasını incelemeye aldı. Operasyonla bağ kurması halinde ayrı bir soruşturma başlatabileceği kaydedildi. 
     

</TEXT>
</DOC>
