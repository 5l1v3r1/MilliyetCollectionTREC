<DOC>
<DOCNO> 155812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/soneko02.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Serbest Ticaret Bölgesi'nde yok.. 
</HEADLINE>
<TEXT>

     ABD Başkanı George W. Bush'un, Arap ülkelerinde demokrasinin yaygınlaştırılmasının bir parçası olarak önerdiği ''Amerika-Ortadoğu Serbest Ticaret Bölgesi'nde'' Türkiye'nin yer alması beklenmiyor. 
     ABD Başkanı Bush, Güney Carolina Üniversitesi'nde yaptığı konuşmada, Arap dünyasında demokrasinin yaygınlaştırılmasının, cehalet ve yolsuzlukla savaş, yeni bir adalet sistemi, yeni kanunlar ve ekonomik refah ile besleneceğini vurgularken, ABD'nin, Irak savaşından sonra Ortadoğu'daki vizyonunu ortaya koydu. 
     Bush, Müslümanlıkla demokrasinin birarada olabileceğine örnek olarak Türkiye'yi gösterirken, bölgede ekonomik refah için Amerika-Ortadoğu Serbest Ticaret Bölgesi fikrini ortaya attı. 
     Şimdilik, bu serbest ticaret bölgesine hangi ülkelerin dahil edileceği açıklık kazanmamakla birlikte, Amerikalı yetkililer ve Washington'daki diplomatik kaynaklara göre, Türkiye'nin katılması muhtemel görünmüyor. Buna gerekçe olarak da Türkiye'nin Avrupa Birliği'ne üyelik başvurusu çerçevesinde yürürlükte olan Gümrük Birliği anlaşması gösteriliyor. Türkiye, AB ile serbest ticaret anlaşması olmayan ülkelerle, bu tip bir anlaşmaya giremiyor. 
     Amerikalı yetkililer, bu tür bir serbest ticaret bölgesinin Ortadoğu'da, 2013 yılında devreye sokulmasının planlandığını söylüyor. Bush yönetiminin planı, bölgenin liberal demokratik bir yapı kazanması ve daha açık toplumların yaratılmasında yardımcı olacak. 
     ABD, Mısır ve Bahreyn ile gelecek yılın başlarında serbest ticaret müzakerelerine başlamayı umuyor. Bu görüşmelere, hazır olduğunu gösteren, bölgedeki başka ülkelerin de eklenmesi planlanıyor. ABD ile ticaret müzakereleri, ikili yatırım anlaşmaları ve pekçok ülke için, Dünya Ticaret Örgütü'ne üyelik gibi bazı hazırlayıcı adımlara dayanacak. 
     Amerika ile serbest ticaret anlaşması bulunan tek Arap ülkesi şu ana kadar Ürdün oldu. Amerikalı yetkililere göre, Ürdün ile yaşanan deneyim ''cesaret verici'' görülüyor. Bu anlaşmanın, Ürdün'den ABD'ye ihracatı, 1987 yılında 7 milyon dolardan, 2002 yılında 420 milyon dolara çıkardığı belirtiliyor. 
     
</TEXT>
</DOC>
