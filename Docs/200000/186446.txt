<DOC>
<DOCNO> 186446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/son/soneko05.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
2004 bütçesi hazırlıkları... İşte ayrıntılar... 
</HEADLINE>
<TEXT>

     Bütçe hazırlık çalışmalarında faiz dışı fazlada yüzde 4'ün üzerine çıkıldı. 
     Maliye, Hazine ve Devlet Planlama Teşkilatı DPT bürokratları yaptıkları toplantılarla makroekonomik büyüklükleri belirlemeye çalışırken, son toplantılarda ağırlıklı olarak KİT'ler üzerinde duruyor. 
     KİT'lere ilişkin 2003 yılı öngörüleri konusunda bir sorun bulunmadığı belirtilirken, 2004 yılına ait büyüklüklerde üst düzey siyasi otoritenin karar vermesi gereken durumlar olduğu belirtiliyor. 
     KİT'lerin bir çoğunun uzun süredir zam yapmadığı hatırlatılırken, faiz dışı fazlanın tutturulması ve bu kuruluşların yatırım yapabilmeleri için zam yapılıp yapılmayacağına üst düzeyde karar verilmesi gerektiği ifade ediliyor. 
     Bunun yanında, örneğin Devlet Demiryolları'nın Hızlı Tren Projesi için 1.7 katrilyon liralık ödenek talebinde bulunduğu, diğer KİT'lerin yatırım ödenek taleplerinde de problem olduğu belirtiliyor. 
     
     TÜPRAŞ VE PETKİM'İN ÖDENEKLERİ 
     Öte yandan, bu yıl içinde özelleştirilmesi öngörülen kuruluşlardan Tüpraş ve Petkim'in 2004 yılında yatırım ödeneklerinin kesilmesi, sadece çok zorunlu olanlarının bütçeye konulması planlanıyor. 
     Bu kuruluşların satışı durumunda ise konulan ödeneğin satış sözleşmesindeki hükümlere göre ya başka kuruluşlara kaydırılacağı ya da devletin sözleşme gereği yatırıma devam edebileceği vurgulanıyor. 
     
     FAİZ DIŞI FAZLANIN 1 PUANI KİT'LERDEN 
     Diğer yandan, 2004 yılı için öngörülen yüzde 6.5'lik faiz dışı fazlanın yaklaşık 4.2 katrilyona denk gelen 1 puanının KİT'lerden gelmesi öngörülüyor. 
     Faiz dışı fazlanın 0.5 puanın İşsizlik Sigortası Fonu'ndan, 5 puanın ise bütçeden sağlanması hedefleniyor. 
     
     FAİZ DIŞI FAZLADA DURUM 
     Bu arada, bütçe çalışmaları sırasında yüzde 6.5'luk faiz dışı fazlada yüzde 4'ün üzerine çıkıldığı belirtilirken, mali disiplinin süreceği ve yüzde 6.5'luk hedefe ulaşılacağı vurgulanıyor. 
     
</TEXT>
</DOC>
