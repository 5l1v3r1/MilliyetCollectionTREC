<DOC>
<DOCNO> 197731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/spor/spo01.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
AVRUPASIZ YAPAMAM 
</HEADLINE>
<TEXT>

   Beşiktaş Teknik Direktörü Lucescu, Şampiyonlar Ligi'nden elenmek istemediğini söyledi, "Orası bambaşka bir dünya. Saygın bir marka olmak için turu geçmeliyiz" diye konuştu 
      ÖZEL RÖPORTAJ ORHAN YILDIRIM 

   
   Hakem korkusu 
   BEŞİKTAŞ Teknik Direktörü Lucescu, Lazio maçı öncesi Milliyet'e çarpıcı açıklamalar yaptı. Rumen hoca, "Gruptan birinci de çıkabiliriz, elenebiliriz de" yorumunu yaparken, tek endişesinin hakem olduğunu belirtti. Tecrübeli teknik adam, "İtalyanlar'ın UEFA'daki etkinliği beni düşündürüyor. Hem Galatasaray'da, hem Beşiktaş'ta bu sıkıntıyı çok yaşadım. Dilerim bu tür bir hata olmaz. Bir puan bize yeter ama kazanmak için oynayacağız" dedi. 
   
   Transfer şartı 
   SAYGIN bir marka olmaları için yollarına devam etmeleri gerektiğini kaydeden Lucescu, "Avrupa'sız yapamayız. Çünkü orası bambaşka bir Dünya. Oyuncuların dahi büyülendiği bir atmosfer. Hem gelir, hem prestij var" diye konuştu. İkinci tura çıkmaları halinde iyi bir oyuncu istediğini belirten Rumen hoca, "Ancak bizim genç futbolcu transfer etmemiz gerek. Kendi stratejimizi belirlemeliyiz. Giunti gibi bir oyuncu bulursam hemen alırım" ifadesini kullandı. 
   
   'Ben işimi yaparım' 
   LUCESCU, sözlerini şöyle sürdürdü "Ben işimi yaparım. Bir sorumluluğum var. Görevimi gerektiği gibi yapmıyorsam, istifa eder giderim. Zannediyorum, geldiğimden beri yaptığım herşeyin Beşiktaş için, Beşiktaş'ın iyiliği için olduğunu herkes görüyor. Almış olmak için bir oyuncu almam. Galatasaray'da 12 oyuncu gittikten sonra, yeni bir ekip kurdum. Sonuç, kazandık. Ben faydalı olmayacak her şeye karşıyım. Hep ileriye bakmak zorundayız." 
   
   'Gerçeklerin farkında' 
   GELECEK yıl takımdaki tüm futbolcuları kadroda görmek istediğini de belirten Rumen hoca, "Çünkü ilerleyen zamanlarda bu oyuncularla çok daha iyi olacağız" dedi. Lucescu, Sergen konusundaki görüşlerini ise şöyle yansıttı "O bazı gerçeklerin farkında. Eğer çalışmazsa kendini tamamen dışarıya atar. Onu ne kadar seversem seveyim yapacağım bir şey kalmaz. Bizim elimizde Sergen olabilecek bir Serdar var. Onu yavaş yavaş hazırlıyoruz." 
   
   Luce'den inciler 
   Hakan Ünsal ve Ümit Karan'ın transferleri için birşey söyleyemem. Çünkü sözleşmeleri sürüyor. Eğer serbest kalırlarsa o zaman konuşurum. Dört yıl önceki Lucescu ile şimdiki Lucescu arasında çok fark var. Türkiye'de her gün yeni bir şey öğreniyorum. Kısacası tecrübe ediniyorum. Fenerbahçe - Rizespor maçının tekrarının doğru olmadığına inanıyorum. 86. dakika hatasız giden maç eğer yeniden oynanırsa polemik olur, kaos olur.Konyaspor maçı 300 kilometre mesafeden yakın yerde oynanamaz dediler. Zorlasaydık, eminim ki istediğimiz yerde oynardık. Ama ben kurallara uyarım. 
   
   Roma'ya uçtular    SİYAH - Beyazlılar dün sabah Nevzat Demir Tesisleri'nde yaptığı antrenmanın ardından Lazio maçı için Roma'ya gitti. Sakatlığı süren Kaan Dobra, kadroya alınmadı. Beşiktaş'ta geleneksel hale gelen bayramlaşma töreninin ise Ramazan Bayramı'nın 3. günü olan 27 Kasım Perşembe günü yapılacağı açıklandı. 
   
   Merk ile ilk kez    KARTAL'IN Şampiyonlar Ligi'nde yarın Lazio ile yapacağı kritik mücadeleyi Alman hakem Markus Merk yönetecek. Özellikle Galatasaray'ın maçlarında sık sık görev yapan Merk, ilk kez bir Beşiktaş karşılaşmasında düdük çalacak. Cim-Bom, Alman hakemin yönettiği hiçbir maçta yenilmezken, Fenerbahçe ise Feyenoord'a 2-0 mağlup olmuştu. 
   
   Karnesi 
   Polonya - Türkiye 1-0 
   Charleroi - Bursaspor 0-2 
   Juventus - Galatasaray 2-2 
   Rangers - Galatasaray 0-0 
   Barcelona - Galatasaray 2-2 
   Fenerbahçe - Feyenoord 0-2 
   Galatasaray - CSKA Sofya 3-0 
   
   Primler cebe girdi    YÖNETİM, Şampiyonlar Ligi'nde alınan puanların karşılığı olan primleri Lazio maçı öncesi oyunculara dağıttı. Siyah - Beyazlı yöneticiler, İtalya'da alınacak bir galibiyete de 25'er bin dolar ödeyeceklerini açıkladılar. Bayram öncesi paraya boğulan oyuncuların keyifleri de tekrar geri geldi. 
   
   
</TEXT>
</DOC>
