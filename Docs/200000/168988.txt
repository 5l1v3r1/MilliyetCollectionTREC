<DOC>
<DOCNO> 168988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/son/sontur17.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan "Paranızı kaptırmasaydınız" 
</HEADLINE>
<TEXT>

     Başbakan Recep Tayyip Erdoğan AB yolunda gerçekleştirilen reformlarla 2004 yılının Türkiye'nin yılı olacağını ifade ederek, ''İnşallah İstanbul'dan Erzurum'a yolculuk yapar gibi İstanbul'dan Viyana'ya yolculuk yapacaksınız'' dedi. 
     Başbakan Erdoğan, Milenyum alış veriş merkezinin salonunda toplanan Avusturya'da yaşayan Türk vatandaşlarına hitap etti. 
     Avusturya'da yaşayan Türk vatandaşlarının yaklaşık 40 yıl önce buraya geldiklerinde ekmek mücadelesini verdiğini ifade eden Erdoğan, bu kişilerin artık işveren konumuna geldiğini söyledi. Erdoğan, Avusturya Cumhurbaşkanı ve Başbakanı'nın ''Avusturya'daki Türklerden memnunuz'' dediğini ve bundan büyük mutluluk duyduğunu kaydetti. 
     
     ''KAPTIRMASAYDINIZ...'' 
     Bir Türk vatandaşının Avrupadaki holding ve şirketlere para kaptırdığını söylemesi üzerine Başbakan Erdoğan, ''Bu holdinglere para verirken kime sordunuz. Kaptırmasaydınız'' diye konuştu. Erdoğan'ın konuşması sırasında salondaki Türkler sık sık ''Türkiye seninle gurur duyuyor'' diye sevgi gösterisinde bulundular. 
     ''Aşık Veysel'in dediği Uzun ince bir yoldayız, gidiyoruz gündüz gece '' diyen Erdoğan, yapacakları çok işleri olduğunu ve bu işleri geleceğe umutla bakarak yerine getireceklerini bildirdi. 
     Başbakan Erdoğan Avrupalılar'ın artık Türkiye'ye ''Gerçekleştirdiğiniz reformlarla bizi şaşırtan bizi bir noktaya geldiniz'' dediklerini dile getirerek şöyle konuştu ''Selanik Zirvesi'nde Türkiye'ye AB toplantılarına gözlemci statüsü ile katılması hakkı tanındı. AB yolunda gerçekleştirdiğimiz reformlarla 2004 yılı bizim yılımız olacak. AB'ye girdiğimizde tabii ki sizlerin de konumu çok değişecek. İnşallah İstanbul'dan Erzurum'a yolculuk yapar gibi İstanbul'dan Viyana'ya yolculuk yapacaksınız. Sizler de Viyana'dan İstanbul'a, arabanızla rahatlıkla gelebileceksiniz.'' 
     
     ''MİTHAT BEY'İN KAPISI...'' 
     Başbakan Erdoğan, resmi temasları sırasında yetkililerin kendisinden, Türkiye'nin Avusturya'ya uyguladığı vizenin kaldırılmasını istediklerini kaydetti. Bu sözlerini vatandaşların ''Doğru, doğru'' diye onaylamaları üzerine Erdoğan, bu talebi değerlendireceklerini ve bir karara varacaklarını bildirdi. 
     Yoksul öğrencileri özel okullarda ücretsiz okutacaklarını ve ilköğretimdeki öğrencilere ücretsiz kitap dağıtacaklarını dile getiren Erdoğan bunun kaynağını ''hortumculardan elde edeceklerini'' söyledi. Erdoğan bilişim teknolojisine yönelik meslek liseleri açacaklarını belirtti. 
     Erdoğan, Türkiye'nin Viyana Büyükelçisi Mithat Balkan'ı kastederek ''Mithat Bey'in kapısı Tayyip Bey'in kapısıdır. İstediğiniz zaman kapısını çalabilirsiniz'' dedi. 
     Herkesin dernek çatısı altında toplanma hakkı olduğunu belirten Erdoğan Türk derneklerinin vatandaşların ayrılma noktası olmamasını istedi. 
     Başbakan Erdoğan, her Türkün Türkiyeli olma bilincinde olması gerektiğini ifade ederek ''Herkesin düşüncesi farklı olabilir. Benim düşüncem de farklı olabilir. Ama benim düşünceme saygı göster. Burada sizin içinizden milletvekilleri, yerel yöneticiler çıkabilir. Ancak illa bizim derneğin yöneticisi olsun derseniz bu olmaz. Hangi derneğin yöneticisi ile daha çok kazanabileceksek onun çatısı altında toplanmanız gerekir. Düşünce milliyetçiliği yapmamalıyız.'' diye konuştu. 
     
     ''GELECEĞİ KUŞATACAĞIZ'' 
     Daha sonra Türk vatandaşlarının sorunlarını dinleyen Erdoğan, bir vatandaşın, ''YÖK'ün başındakileri istemiyoruz'' sözleri üzerine, ''Belli ki vatandaşımız çok dertli. Biz, kişilere endeksli yasalar yapmayacağız, ilkeler bazında yasalar yapacağız. Bugünleri değil, geleceği kuşatacağız. İnsanlar fanidir, gelir gider, ama ilkeler kalıcıdır. Öyle ilkeler yapacağız ki yarınlarımız mağdur olmayacak'' dedi. 
     Erdoğan, bir vatandaşın da Türkiye'den karayoluyla Avusturya'ya gelirken Bulgaristan geçiş kapılarında adeta soyulduklarını söylemesi üzerine, bu konunun daha önce de kendilerine iletildiğini anımsatarak konuyu Bulgaristan'daki yetkili makamlarla görüştüklerini, gerekli önlemi alacaklarını söylediklerini bildirdi. 
     
     SIKI GÜVENLİK ÖNLEMLERİ 
     Öte yandan, Başbakan Erdoğan'ın katılacağı toplantılar öncesinde Türk ve Avusturya güvenlik güçlerinin sıkı güvenlik önlemleri aldıkları gözlendi. 
     Sabah saatlerinde TEMSA'nın Bristol Oteli'nde gerçekleşen teslim töreni öncesinde, Başbakan ve beraberindeki heyetin kahvaltı yapacağı salonu inceleyen bomba imha ekipleri, ellerindeki detektörler ve yanlarında getirdikleri patlayıcı maddeye duyarlı köpeklerle salondaki tüm eşyaları incelediler. 
     Erdoğan için Millenyum City'deki toplantıda da ciddi güvenlik önlemleri alındı. 
     
</TEXT>
</DOC>
