<DOC>
<DOCNO> 169993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/soneko18.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuncay Özilhan Makro ekonomik dengelerdeki gelişmeler müspet 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, IMF ile gözden geçirmelerin bir an evvel tamamlanması gerektiğini vurgulayarak, ''Amerika'dan gelecek kredinin bir an evvel Hazine'ye girmesi sağlansın ve ekonomideki iyileşmeler devam etsin'' dedi. 
     Özilhan, Boğaziçi Üniversitesi-TÜSİAD Dış Politika forumu tarafından düzenlenen ''Annan Planı Hayaller ve Gerçekler'' konulu konferans sırasında gazetecilerin sorularını yanıtladı. 
     Bir gazetecinin ''5. gözden geçirmenin birkaç gün içinde sonuçlanacağı söyleniyor. 6. gözden geçirmenin ötelenmesi piyasaya nasıl yansır Hükümet bu konuda geç kaldı mı '' şeklindeki sorusu üzerine Özilhan, çeşitli vesilelerle 5. gözden geçirmede hükümet geç kalıyor diye söylediklerini anımsattı. 
     Özilhan, şöyle devam etti 
     ''Bilhassa 2 temel konuda, bunlardan birisi İcra İflas, diğeri Sosyal Güvenlik Yasası ile ilgili... Bu gecikmenin bir kısmının, Dünya Bankası'na gönderilmesinden ve oradan geç gelmesinden oluştuğu belirtildi. Ama neticede piyasalar programın zamanında uygulanmasını bekliyor. Ayrıca Sosyal Güvenlik Yasası'nın gecikmesinden dolayı sosyal güvenlikten gelen harcamalar üzerindeki baskıdan dolayı oluşan problemler de para piyasalarını sıkıntıya sokuyor. Onun için bu programın zamanlama açısından gereğinin yerine getirilmesinde fayda mülahaza ediyoruz.'' IMF ile gözden geçirmelerin ne kadar çabuk sonuçlanırsa piyasaların reaksiyonunun o kadar müspet olacağına işaret eden Özilhan, ''Piyasaların reaksiyonları, müspet oldukça faiz düşüşleri gündeme gelecek ve neticede de devlet yüksek borçlanmadan bir an evvel kurtulacak. Dolayısıyla bu gözden geçirmeler, zaman geçirmeden bir an evvel tamamlanmalıdır diye yorumluyoruz ki bu müspet gelişme devam etsin'' diye konuştu. 
     
     ABD KREDİSİ... 
     Tuncay Özilhan, Amerika'dan gelecek kredinin gecikmesinden söz edildiğine ilişin bir soru üzerine, ABD kredisinin IMF'nin 5. ve 6. gözden geçirmesine bağlandığını kaydetti. 
     Özilhan, şöyle dedi 
     ''Bu krediler Hazine'ye ne kadar daha erken girerse, Türkiye borçlarını daha uzun vadeye yayma imkanı elde edecek ve faizlerin düşmesi de o kadar hızlı olacak. Dolayısıyla bir an evvel 5. ve 6. gözden geçirme tamamlanmalı ki Amerika'dan gelecek kredinin bir an evvel Hazine'ye girmesi sağlansın ve ekonomideki iyileşmeler devam etsin.'' Özilhan, ''6. gözden geçirmenin ötelenmesi hata mı oldu '' sorusunu cevaplarken, 5. gözden geçirme geciktiği için 6. gözden geçirmenin mecburen ertelendiğini söyledi. Özilhan, ''5. bir an evvel tamamlansaydı, 6.'nın gecikmesine lüzum kalmayacaktı. Onun için bu gecikmeleri önlemek lazım. Zamanında yasaların çıkması, uygulamaların tamamlanması Türkiye'nin bugün içinde bulunduğu ortamda elzem diye düşünüyorum'' şeklinde konuştu. 
     
     MERKEZ BANKASI'NIN FAİZ İNDİRİMİ 
     TÜSİAD Başkanı Özilhan, Merkez Bankası'nın 3 puanlık faiz indirimine ilişkin görüşlerini açıklarken de şunları kaydetti 
     ''Esasında bu enflasyonun düşüş trendi içinde, makro ekonomik ortamın iyileşmesi durumunda ve IMF'nin 5. gözden geçirmesinin problemsiz hallolunacağı intibaını aldıktan sonra Merkez Bankası 3 puanlık indirim yaptı. Piyasalar da buna müspet reaksiyon verip faizlerde bir gerileme gündeme geldi. Dolayısıyla makro ekonomik dengelerdeki gelişmeler müspet yorumlanır bir yapı içinde oluştu.'' 
     
</TEXT>
</DOC>
