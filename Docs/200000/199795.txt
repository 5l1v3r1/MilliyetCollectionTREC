<DOC>
<DOCNO> 199795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sonspo09.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Yüzde 50 kapasiteyle bile oynayamıyorum .. 
</HEADLINE>
<TEXT>

     Trabzonspor Takım Kaptanı Fatih Tekke, bu sezon sakatlıklar ve aldığı 5 maçlık ceza nedeniyle istediği kapasitesine bir türlü çıkamadığını söyledi. 
     Sezon öncesi Avusturya kampında Austria Wien ile yapılan hazırlık maçında yan hakeme yaptığı davranış sonrasında 5 maçlık ceza alan ve sakatlıklar sorunları yaşayan Fatih Tekke, ligde 2 gol atarken, forma giydiği son 6 maçta golle tanışamadı. 
     Fatih, yaşadığı sakatlıklarlar ve aldığı cezalar nedeniyle istediği peformansı yakalayamadığını belirterek, ''Şu anda kapasitemin yüzde 50'sine çıkamamış durumdayım'' dedi. 
     Bordo-mavili takımın hedeflerini gerçekleştirmesi açısından daha iyi sonuçlar alması gerektiğini kaydeden Fatih, ''İlerleyen haftalarda hem ben hem de takımın daha iyi bir performans yakalayıp iyi sonuçlar alacağına inanıyoruz'' dedi. 
     
     GÖKDENİZ'DEN FATİH'E DESTEK 

     Trabzonspor'un yıldız oyuncusu Gökdeniz ise Fatih'e yapılan eleştirilerin haksız olduğunu söyledi. 
     Gökdeniz, bir forvet oyuncusunun gol attırma görevinin bulunduğunu dile getirerek, ''Son hafta bana gol attırdı. Benim için bir forvetin orta alanda iyi boşluklar bıraktırması önemlidir. Fatih Tekke varsa, bir orta alan oyuncusunun fazla bir sorunu yoktur'' diye konuştu. 
     
     HEDEF, İKİNCİLİĞİ KORUMAK 

     Trabzonspor Teknik Direktörü Samet Aybaba, ligde bulundukları 2. sırayı korumak için hafta sonunda Gaziantepspor maçından mutlak suretle 3 puanla ayrılmak zorunda olduklarını söyledi. 
     Samet Aybaba, yaptığı açıklamada, ligdeki hedeflerini yolunda Gaziantepspor ile önemli bir karşılaşma yapacaklarını belirterek, ''Ligdeki yerimizi korumak açısından birşeyleri iyi yapma mecburiyetimiz var. Bu biliçle Gaziantepspor karşısına çıkacağız. Bu maçı kazanıp sıralamadaki konumumuzu korumak istiyoruz'' dedi. 
     Gaziantepspor'u izleme fırsatı bulduğunu, çok güçlü bir rakip olduğunu ifade eden Aybaba, şöyle konuştu 
     ''Gerçekten çok kaliteli oyunculara sahip bir takımlar ve çok da iyi oynuyorlar. Bana göre biz de son haftaki Diyarbakırspor maçında sezonun en iyi maçlarından birini oynadık. Oyuncularımız çok tempolu ve istekliydiler. Oyun olarak yakaladığımız çıkış grafiğini Gaziantepspor maçında da sürdürüp 3 puan almak istiyoruz.'' Ligde her takımın puan kayıpları yaşadığını dile getiren Aybaba, ''Bunlar yarış içinde normal şeylerdir. Bir Denizlispor bize ve Diyarbakırspor'a yenilmeseydi, şu an bizden üst sırada olacaktı. İlerleyen haftalarda, bizde rakiplerimiz de doğal olarak puanlar kaybedecek'' diye konuştu. 
     
     KURAYA SEVİNDİ 

     Türkiye Kupası 2. kademesinde sahasında Kayserispor ile eşleşen Trabzonspor'da, teknik direktör Samet Aybaba, kuraya sevindi. 
     İyi bir kura çektiklerini ifade eden Aybaba, ''Kayserispor eski çalıştırdığım bir takım. Kayseri'yi ve Kayserispor'u çok severim. Maçın sahamızda yapılacak olması bir avantaj. Geçen senenin kupa şampiyonuyuz. Bunun üzerimizdeki ağır yükü var. O nedenle bu maça ciddi bakıp, rakibimizi yenerek tur atlamak istiyoruz'' diye konuştu. 
     Öte yandan Aybaba, ara transfer öncesi çalışmalarını sürdürdüklerini ve bu yöndeki raporlarını yeni yönetime vereceklerini sözlerine ekledi. 
     
</TEXT>
</DOC>
