<DOC>
<DOCNO> 164302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/yasam/yas01.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Şanlıurfa'dan 'Kolej'e 
</HEADLINE>
<TEXT>

'Çağdaş Türkiye'nin Çağdaş Kızları' projesi, ailelerinin okula göndermediği 'zehir' gibi 25 minik kızın daha geleceğini aydınlattı 
     SEMRA KARDEŞOĞLU 

     Kız çocuğu olduklarından onlar için öngörülen gelecek, en fazla ilkokulla sınırlı bir eğitim, 15'inde evlilik, çokca çocuk, 40'ında, 50'sinde biten yaşamdı. Emine, Ayşe, Çiçek, Gazel'di adları. Okumak istiyorlardı. Aileler izin verse, maddi imkanlar öncelikle erkek çocuklardan yana kullanılıyordu. 
     
     'Kazanmazsa evlenecek' 
     Çağdaş Yaşamı Destekleme Derneği'nin ÇYDD Turkcell'le başlattığı "Çağdaş Türkiye'nin Çağdaş Kızları" projesiyle onların hayatları da, proje kapsamında liseye, üniversiteye devam eden 5 bin kız çocuğu gibi değişti. ÇYDD projelerine, başarılı ilköğretim öğrencisi kız çocuklarının, yıllığı yemekle birlikte 13 milyar lira olan İstanbul TED Koleji'nde okumalarını sağlayan yeni bir halka daha ekledi. 
     Bu kapsamda Siirt, Şanlıurfa, Van, Batman ve Bolu'da yapılan iki aşamalı sınava 250'den fazla öğrenci katıldı. Sınav sonucu başarılı olan ve yaşları 10 - 12 arasında değişen 25 kız öğrenci, TED kolejli olmaya hak kazandı. 
     ÇYDD Genel Başkanı Prof. Dr. Türkan Saylan, "Uzmanlar seçimde çok zorlandı. Ancak sınavı kazanamayan kız çocuklarının da bölgelerindeki okullarda okuması için burs desteği sağladık" dedi. TED Rehberlik ve Psikolojik Danışmanlık Koordinatörü Mürvet Görgenli de aynı zorluğu şöyle anlattı "Bir kız çocuğunun ablası geldi. Sınavı kazanamazsa evlendirilecek dedi. İnsan ne yapacağını bilemiyor." 
     

</TEXT>
</DOC>
