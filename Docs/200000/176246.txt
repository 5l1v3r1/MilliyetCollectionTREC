<DOC>
<DOCNO> 176246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/spor/ydilmen.html </URL>
<DATE> 2003/08/17/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
3 3 Cordoba 
</HEADLINE>
<TEXT>

   
   Beşiktaş klasiği dün de devam etti. Geçen yıl üç puanları tek farklı skorlarla elde eden Siyah - Beyazlılar, yine tek farklı skorla galibiyet yakaladı. 
   Lucescu, lige başladığı on birle Bursaspor karşısına çıktı. Ahmed Hassan'ın iki gol atması, Sinan'ın iyi performans göstermesi, Lucescu'nun fikrini değiştirmemişti. 
   Yedeklerin listesine baktığınızda öyle bir kadroyu her antrenörün isteyeceğini düşünürsünüz. Her girebilecek oyuncu, maçın kaderini değiştirecek kapasitede. 
   Kafalarda hep Bursaspor'un savunma yapıp Ganea, Okan ve Sertan gibi çabuk oyuncularla, kontratağı düşüneceği vardı. Ama Hagi, dakika 1 golü düşündü, dakika 90 yine golü düşündü. 4 - 4 - 2 oynayıp, orta saha oyuncularını da ofansif kullandı. Erman'ın çabukluğuna güvenip, defansı orta sahaya kadar çıkardı. Kontratak riskini bile göze almıştı. Bunun avantajları ve dezavantajları vardı. Dezavantajları kontr yemesi söz konusuydu. İlk yarıda bir, maçın son 20 dakikasında üç tehlike atlattı. Bu risklere karşılık kanatlarda ikişer oyuncu oynattığı için İbrahim ve Kaan Dobra'nın yanı sıra Ahmet Yıldırım ve Zago'nun da oyuna katılmasını engelledi. Maçın büyük bölümünde de Bursa üstündü. En az Beşiktaş kadar pozisyon bulup, bunları değerlendiremedi. 
   Beşiktaş'ta Cordoba geçen hafta üç puanı cebini koyup gelmişti. Bu puan sayısını dün altıya çıkardı. 
   Orta sahada Tayfur, Giunti, Pancu üçlüsünden Tayfur ayakta kalandı. Tümer, daha sonra oyuna giren Sergen ve Ahmed Hassan etkili değildi. Ahmet Dursun fiziki durumu iyi olduğu için hücumdaki en çalışkan isimdi. Gol vuruşlarında etkisizdi doğru. Ama genel olarak takımının iyi üç oyuncusundan biriydi. 
   Ali Aydın her deplasman takımı için ideal hakem. Bağırmışlar, küfür etmişler hiç umurunda değil. Gördüğünü çalıyor. 
   
      
   
   
</TEXT>
</DOC>
