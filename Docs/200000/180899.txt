<DOC>
<DOCNO> 180899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/son/sontur08.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversite ve yurt kayıtları yarın başlıyor... 
</HEADLINE>
<TEXT>

     Üniversitelere ve öğrenci yurtlarına kayıtlar yarın başlıyor. 
     Üniversitelere kayıtlar, 8-14 Eylül tarihleri arasında yapılacak. Bu süre içinde her fakülte için farklı kayıt tarihleri belirlendiğinden, adayların, ÖSS yerleştirme sonuç belgelerinde belirtilen tarihte kazandıkları fakülteye başvurmaları gerekiyor. 
     Üniversite adayları ellerine ÖSS yerleştirme sonuç belgeleri ulaşmamış olsa bile kazandıkları üniversiteye başvurarak kayıt yaptırabilecekler. Belirlenen süre içinde kayıt yaptırmayan adaylar haklarını kaybedecek. 
     
     KAYIT İÇİN GEREKLİ BELGELER 
     Kayıt sırasında adaylardan şu belgeler istenecek 
     -ÖSYS sonuç belgesi, -Adayın mezun olduğu okuldan aldığı diplomanın aslı ya da yeni tarihli mezuniyet belgesi, -Aday 0.8 katsayısından veya ek puandan yararlanarak ya da sınavsız geçişle yerleştirilmiş, ancak alan kol veya bölümü diplomasında veya mezuniyet belgesinde belirtilmemişse, hangi okul ve alan kol bölümden mezun olduğunu gösterir resmi belge, -Nüfus cüzdanının onaylı örneği, -İkametgahı ile ilgili beyanı, -Askerlik çağına gelmiş veya daha yukarı yaştaki erkek adaylar için ilgili askerlik şubesinden alınacak ''Bir fakülte veya yüksekokula kaydolmasında askerlikçe bir sakınca olmadığı''na dair belge, -12 adet 4.5 cm x 6 cm boyutunda fotoğraf Fotoğraflar son 6 ay içinde önden, başı açık, adayı kolaylıkla tanıtabilecek şekilde çekilmiş olacak , -Katkı payının ödenmesiyle ilgili belge, -Kayıttan önce belirlenip üniversite tarafından ilan edilecek diğer belgeler. 
     Anadolu Üniversitesi'nin açıköğretim programlarını kazanan adaylar, kayıt işlemleri ve kayıt tarihi için Anadolu Üniversitesi Rektörlüğü'ne başvuracaklar. 
     
     YURTLARA BAŞVURULAR 
     Yükseköğrenim Kredi ve Yurtlar Kurumu Genel Müdürlüğü'ne bağlı öğrenci yurtları da yarın açılacak. Yurtların açılmasıyla kayıtlar da başlayacak. 
     Yeni başvuran ve asıl listeden yurtta barınmaya hak kazanan öğrenciler, 8-19 Eylül 2003 tarihleri arasında kayıt yaptırabilecekler. 
     Kayıt sırasında öğrencilerden müracaat bilgi formundaki beyanları gereği istenecek belgeler dışında öğrenci durum belgesi, aile durum belgesi vukuatlı nüfus kayıt örneği , 12 adet cepheden çekilmiş vesikalık fotoğraf kız öğrencilerin fotoğraflarının güneş gözlüksüz, düzgün kıyafetli, başı açık erkek öğrencilerin güneş gözlüksüz ve sakalsız olması gerekiyor , savcılık belgesi veya adli sicil raporu, ikametgah belgesi ve 18 yaşını doldurmamış olanlar için veli izin belgesi gerekiyor. 
     Asıl listeden kayıt yaptırmayan öğrencilerin yerlerine yedek listedeki öğrenciler kayıt yaptırabilecek. Birinci yedek listedeki öğrenciler 22-26 Eylül 2003 tarihleri arasında kaydolabilecekler. Bu tarihten sonra her pazartesi günü yedek listeler ilan edilecek. Yedek listeden kayıtlar Aralık 2003'e kadar devam edecek. 
     Bu eğitim-öğretim yılında yurtlara yaklaşık 84 bin öğrenci yerleştirilecek. 
     
</TEXT>
</DOC>
