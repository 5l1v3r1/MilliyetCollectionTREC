<DOC>
<DOCNO> 190234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sontur09.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan İmam Hatip krizi istemiyorum 
</HEADLINE>
<TEXT>

     Başbakan Recep Tayyip Erdoğan, İmam Hatipler ve YÖK tasarıları konusunda TBMM'deki alt komisyon çalışmaları sonuçlanana kadar yeni bir girişimde bulunmayacaklarını belirterek, partililerden bu konularda gerginlik yaratacak açıklama yapmamalarını istedi. 
     Büyük kongre sonrası yeniden oluşturulan AKP Merkez Yürütme Kurulu MYK Başbakan Erdoğan başkanlığındaki ilk toplantısını dün gece yaptı. Toplantıda Milli Eğitim Bakanı Hüseyin Çelik, YÖK yasa tasarısı ve yaşanan gerginlik nedeniyle TBMM Milli Eğitim Komisyonu'nda alt komisyona havale edilen İmam hatiplerle ilgili yasa tasarısı hakkında Kurul üyelerine bilgi verdi. 
     
     MESELE KAPANMIŞTIR 
     Başbakan Erdoğan, her iki yasanın da ilgili tarafların uzlaşmasıyla çıkmasını istediklerini, bir uzlaşı olmadığı için alt komisyonda çalışma yapılmasını kendilerini istediklerini söyledi. Erdoğan, hükümet olarak kendilerinin tasarıyı hazırladıklarını, alt komisyon aşamasında Üniversiteler Arası Kurul'un da kendi önerisini ortaya koyacağını belirtirken, "Biz bu tasarıyı kendiniz için ortaya atmadık ve kesinlikle dayatıcı değiliz. Bir ihtiyaçtan kaynaklanmıştır ve uzlaşma içinde çıkması gerekir. Bu nedenle bizim açımızdan bu aşamada sorun kapanmıştır. Alt komisyon çalışmalarını tamamlayacaktır. Bu çalışma süresince herkes gerginlik yaratıcı tavırlardan kaçınmalıdır. Biz de bu sürede gerilim çıkarıcı açıklama yapmamalıyız" diye konuştu. 
     
     TAKVİM BASKISI YOK 
     Toplantıda Erdoğan'ın "Kriz istemiyorum" tavrı doğrultusunda tasarıların bu seneye yetişmesi için ÖSS kitapçıklarının basımının bekletilmesi gibi "takvim baskılarıyla hareket edilmemesi de" benimsendi. 
     
     CHP'NİN ÖNERGELERİNİ GÖRELİM 
     MYK toplantısında Meclis Yolsuzluk Komisyonu raporu doğrultusunda hakkında soruşturma önergesi verilecek isimler konusu da görüşüldü. Soruşturma önergelerinin de CHP ile uzlaşma içinde verilmesi görüşü dile getirilirken, CHP'nin bu konuda belirleyeceği tavır ve hazırlayacağı önergelere bakılarak birlikte hareketin yolları üzerinde çaba gösterilmesi gerektiği belirtildi. 
     
     IRAK'TA ABD'NİN PAZARLIĞI SÜRÜYOR 
     Türk askerinin Irak'a gönderilmesi konusunda yaşanan gelişmeler de ele alınırken, Türk askerinin Irak'a gönderilmesi konusunda ABD tarafında yaşanan isteksizlik konusunda, "Irak konusunda herşey bizim dışımızda cereyan ediyor. ABD, Türk askerinin Irak'a gidişi konusunda Iraklı gruplarla pazarlığı sonuçlandıramamış olabilir. Şu aşamada Türk askerine bu nedenle çağrı yapmıyor olabilir. Iraklıları ikna süreci bitmemiş olabilir" değerlendirmesi yapıldı. 
     Türkiye'nin TBMM'den aldığı izinle elini rahatlattığını, ABD'nin ve Irak'ın kararını vermesi halinde Türk hükümetinin hazırlıklı olduğu vurgulandı. 
     Toplantıda ayrıca Maliye Bakanı Kemal Unakıtan da Kurul üyelerine bütçe yasa tasarısı ile ilgili bilgi verdi. 
     
</TEXT>
</DOC>
