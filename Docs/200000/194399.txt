<DOC>
<DOCNO> 194399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/son/sonspo05.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya'da fatura bu kez "strese" çıktı 
</HEADLINE>
<TEXT>

     Konyaspor'da, kendi sahasında Samsunspor'a karşı alınan beraberliğin faturası ''strese'' çıkarıldı. 
     Konyaspor Futbol Şubesi Sorumlusu ve Basın Sözcüsü İbrahim Kaplan, alınan beraberliğin teknik heyet ve yönetimi hayal kırıklığına uğrattığını ve çok üzdüğünü bildirdi. 
     Son 6 haftadır galibiyet yüzü görmediklerini ve Samsunspor maçına mutlak 3 puan parolası ile çıktıklarını belirten Kaplan, iyi oynamalarına karşın galibiyet hasretine son veremediklerini kaydetti. 
     Maçın ilk dakikasından itibaren etkili olan tarafın kendileri olduğunu vurgulayan Kaplan, şunları söyledi 
     ''İkinci yarıda rakip, sahamıza gelemedi. Oyun kontrolümüz altındaydı. Ancak, şanssızlık yakamızı bırakmıyor. Ortaya koyduğumuz güzel futbolu golle süsleyemeyince beraberliğe razı olduk. Haftalardır 3 puan alamadığımız için girdiğimiz stres yüzünden galip gelemiyoruz. Stres takımı beklediğimizden daha fazla etkiliyor. Alacağımız ilk galibiyetten sonra açılacağız. O zaman da Süper Lig'de yenemeyeceğimiz takım olmayacak.'' Kaplan, maç sonunda ''Özkara istifa'' şeklinde atılan sloganlara bir anlam veremediğini ifade ederek, ''Takım güzel oynuyor. Bir sorun kesinlikle yok. Tek sıkıntı iyi oyunu galibiyetle sonuçlandıramamak'' dedi. 
     Özkara'ya yapılan eleştirilere katılmadığını belirten Kaplan, Fenerbahçe ile deplasmanda berabere kalan Çaykur Rizespor'dan deplasmanda bir puan almayı başaran bir teknik direktörün başarılı sayılması gerektiğini anlattı. 
     Kaplan, ligin sonuna kadar Özkara ile devam edeceklerini ve göndermeyi düşünmediklerini vurgulayarak, ''Yapılan haksız eleştirilere kulaklarımızı tıkadık. Henüz ligin ilk yarısındayız. Kaybettiğimiz puanları alacağımıza inanıyorum'' diye konuştu. 
     
</TEXT>
</DOC>
