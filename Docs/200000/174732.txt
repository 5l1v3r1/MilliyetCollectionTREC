<DOC>
<DOCNO> 174732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/ekonomi/eko01.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanların fabrikalarına baskın başladı 
</HEADLINE>
<TEXT>

   Uzan şirketlerinin 'kayyuma devir' sürecinin başlayabileceği belirtilirken, dün gruba ait üç çimento fabrikasına baskınlar düzenlenerek bazı evraklara el konuldu 
      HABER ARAŞTIRMA DHA 
   
   Enerji Bakanlığı'nın Çukurova Elektrik, Bankacılık Düzenleme ve Denetleme Kurulu'nun da İmar Bankası ve Adabank operasyonlarının ardından Uzan grubu çevresindeki çember daralıyor. Uzan şirketlerinin "kayyuma devir" sürecinin başlayabileceği belirtilirken, dün gruba ait üç çimento fabrikasına baskınlar düzenlenerek bazı evraka el konuldu. 
   Türkiye genelinde Uzanlar'ın 98 şirketinde inceleme başlatıldı. Bartın'da faaliyet gösteren Zonguldak Çimento'ya Kaçakçılık ve Organize Suçlar Şubesi ekiplerince dün sabah 05.00'te baskın düzenlendi. İstanbul'dan gelen savcılık talimatıyla başlayan operasyonda şirketin bilgisayar ve muhasebe kayıtları ile resmi evrakı incelemeye alındı. 
   Bartın Kaçakçılık ve Organize Suçlar Şubesi tarafından yürütülen operasyonda jandarma da önlem aldı. Giriş - çıkışın da yasaklandığı operasyonun ardından üretim sürmesine karşın sevkiyata izin verilmediği gözlendi. 
   
   Gaziantep baskını 
   Gaziantep Emniyet Müdürlüğü Kaçakçılık ve Organize Suçlar Şubesi Mali Büro ekipleri de, Uzanlar'a ait Gaziantep Çimento Sanayi'nin evrak ve bilgisayar kayıtlarını inceledi. Uzanlar'a ait varlıkların tespiti ve yargıya intikali amacıyla Şişli Başsavcılığı'nın talimatı doğrultusunda, Emniyet Genel Müdürlüğü'nden gelen emir üzerine fabrikaya giden görevliler, şirketin muhasebe evrakı ve bilgisayar kayıtlarını incelemeye aldılar. Şirketin malvarlığına ihtiyati tedbir kararı konulması istemiyle Gaziantep Tapu ve Kadastro Bölge Müdürlüğü ile Trafik Denetleme ve Tescil Şube Müdürlüğü'ne yazı gönderileceği bildirildi. 
   Trabzon Değirmendere'de de Uzanlar'a ait çimento fabrikasına giden Emniyet Müdürlüğü ekipleri, şirkete ait motorlu araçları tespit etti. Araçlardan Trabzon Trafik Şube Müdürlüğü'ne kayıtlı olanlara "satılamaz" şerhi koydu. 
   
   Kayyuma devir gündemde    Uzanlar'ın Türkiye genelindeki malvarlığının tespit edilerek tedbir altına alınması için yapılan baskınları, birçok şirketin yönetiminin "kayyuma devri"nin izleyebileceği belirtildi. Bu konuda önümüzdeki günlerde gelişme yaşanabileceği vurgulandı. Uzanlar'ın servetine ilişkin araştırma çerçevesinde tapular ve şirketlerin yanı sıra yat, helikopter ve uçakların da izi sürülüyor. 
   
   
</TEXT>
</DOC>
