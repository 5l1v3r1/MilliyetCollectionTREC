<DOC>
<DOCNO> 154462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/sontur16.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP Olağanüstü kurultay için yeterli imza yok 
</HEADLINE>
<TEXT>

     DSP Genel Merkezi'ne 25 Nisan'da yapılan olağanüstü kurultay başvurusunda delege koşullarını taşıyan sadece 137 imza bulunduğu, oysa en az 238 delegenin imzasının gerektiği belirtilerek, bu durumda olağanüstü kurultayın toplanmasının, Siyasi Partiler Yasası ve parti tüzüğünün 20. maddesi uyarınca mümkün olmadığı bildirildi. 
     DSP Genel Merkezi'nden yapılan yazılı açıklamada, partiye 25 Nisan'da yapılan başvuruda 213 imzalı bir dosya sunularak, 25 Mayıs tarihinde yapılmak üzere olağanüstü kurultay isteminde bulunulduğu kaydedildi. Yapılan inceleme sonucunda, söz konusu 213 kişiden 19'unun partiden istifa ettiği, 7'sinin YTP'ye üye olduğu, 2'sinin partiden kesin olarak ihraç edildiği, 4'ünün olağanüstü kurultay talebini geri aldığı, 44'ünün ise önlemli olarak Merkez Disiplin Kurulu'na sevk edildiğinin belirlendiği ifade edilen açıklamada, bu nedenle olağanüstü kurultay talebinin reddedildiği belirtildi. 
     
     ''EN AZ 238 İMZA GEREKİYOR'' 
     Açıklamada, şu görüşlere yer verildi 
     ''Kaldı ki, 213 kişinin tümünün delege koşullarını taşıması durumunda dahi bu sayıyla olağanüstü kurultay talebinde bulunulamaz. Çünkü, olağanüstü kurultay istemi için en az 238 delegenin imzası gerekmektedir. Yapılan başvuruda ise delege koşullarını taşıyan sadece ve sadece 137 imza bulunmaktadır. Dolayısıyla olağanüstü kurultayın toplanması Siyasi Partiler Yasası ve parti tüzüğümüzün 20. maddesi uyarınca mümkün değildir.'' Açıklamada, ret kararının, DSP Genel Başkan Yardımcısı Rahşan Ecevit tarafından, olağanüstü kurultay isteminde bulunanların avukatına bir yazıyla bildirildiği ifade edildi. 
     
     AYDIN TÜMEN'İN GİRİŞİMLERİ 
     Öte yandan 25 Şubat 2003 tarihinde partiden kesin ihraç edilen Aydın Tümen'in, hiçbir yetkisi bulunmadığı, delege ve hatta üye bile olmadığı halde olağanüstü kurultayın toplanması için çaba gösterdiği ve delegelerle ilişki kurmaya çalıştığı yolunda haberler bulunduğu hatırlatılan açıklamada, şunlar kaydedildi 
     ''Anlaşılan o ki, Aydın Tümen, kendisine iki dönem milletvekilliği, bir dönem bakanlık ve bir dönem de grup başkanvekilliği olanağı tanıyan partimize karşı hiç de şık ve etik olmayan, hele hele bir süre öncesine kadar kendisinin de mensubu bulunduğu ''demokratik sol kültür''e hiç mi hiç yakışmayan bir tutum izlemeye devam etmektedir. 
     Yineliyoruz Aydın Tümen, partimizden kesin olarak ihraç edilmiştir. Dolayısıyla bu kişi, partimiz ve delegelerimiz adına hiçbir girişimde bulunamaz. Bu bağlamda yaptığı ve yapmaya devam ettiği her hareket yasa ve parti tüzüğümüze aykırıdır. 
     Aydın Tümen'in, yasa ve tüzüğümüze aykırı olduğunu bile bile çeşitli temaslarda bulunması, olağanüstü kurultayın toplanmasını sağlamaktan öte partimize zarar vermeyi ve bu yolla siyaset gündeminde kalmayı amaçladığını göstermektedir. Bu da kendisinden çok partimiz üzerinde çeşitli emelleri olanların işine yaramaktadır. O nedenle Tümen'in bu tutumunu hiçbir şekilde mazur göremiyoruz.'' 
     
</TEXT>
</DOC>
