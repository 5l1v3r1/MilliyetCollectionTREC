<DOC>
<DOCNO> 166732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/guncel/gun20.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

SSK'lı 'devlet'e hücum etti      Kamu sağlık kuruluşlarının ortak kullanımına yönelik "Sağlık Bakanlığı-SSK Ortak Sağlık Hizmetleri Protokolü", SSK Okmeydanı Hastanesi'nde Sağlık Bakanı Recep Akdağ ile Çalışma ve Sosyal Güvenlik Bakanı Murat Başesgioğlu tarafından imzalandı. İki bakanın yolunu kesen İsmail İpek, ilik nakli olması gereken 5 yaşındaki lösemi hastası kızı Aslı için yardım istedi. İpek, SSK'dan Lösemi Vakfı'na yapılan sevkler durdurulduğu için ilik nakli yaptıramadığını söyledi. Çatalca'dan gelen Dursun Ün, 2 gündür kuduz aşısı yaptıramadığını anlatırken, "Kudurmam yakındır bakan bey" diye seslendi. 
     Dün yürürlüğe giren protokolle SSK ve Devlet Hastanesi kavramı ortadan kalktı. SSK, Bağ-Kur, Emekli Sandığı, memur, yeşil kartlı ve İşsizlik Sigortası'na mensup hastalar, doktorunu da, hastanesini de devlet veya SSK hastanesinden özgürce seçebilecek. Ancak SSK'lılar, devlet hastanesinden yararlanmak için önce birinci basamak sağlık hizmeti veren kurumlara sağlık ocağı, ana çocuk sağlığı gibi gitmek zorunda. SSK'lının telefonla randevu çilesi ise bitmiyor. 
     
     Sorunlu başladı 
     Uygulamaya 6 pilot bölgede başlandı. Rize'de SSK'lı hastalar uygulamanın ilk günü Devlet Hastanesi'ne akın etti. Günde ortalama 1200 hastaya hizmet veren Devlet Hastanesi Poliklinikleri'nde SSK'lıların da gelmesiyle büyük yoğunluk yaşandı. Sivas'ta SSK'lı hastalar Devlet Hastanesi'ne akın ederken, SSK Sivas Bölge Hastanesi boş kaldı. 
     
Orman, tozu yok eder      Çevre ve Orman Bakanlığı, ormanlık alanların toz ve zararlı gazları azalttığını açıkladı. Bakanlığın, "Orman Yaşamdır" adlı broşüründe, ormanların araçlardan çıkan zehirli gazları filtre ettiği belirtildi. 1 hektar ladin ormanının yılda 32 ton, kayın ormanının 68 ton, çam ormanının da 30-40 ton toz emdiği vurgulandı. 

</TEXT>
</DOC>
