<DOC>
<DOCNO> 192178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/sondun06.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan Cumhuriyet Bayramı mesajı... 
</HEADLINE>
<TEXT>

     ABD Başkanı George W. Bush, 29 Ekim Cumhuriyet Bayramı dolayısıyla yayınladığı kutlama mesajında, ''Mustafa Kemal Atatürk'ün laik, demokratik ve barışçı bir Türkiye'yi öngören soylu vizyonu, bugün de 80 yıl önce olduğu kadar önemli'' ifadelerini kullandı. 
     Bush, Türkiye'nin AB üyeliğine kabul edilmesini desteklemeyi sürdüreceğini de bildirdi. 
     Türkiye ve ABD'nin, paylaşılan değerler, dostluk ve karşılıklı saygıya dayalı güçlü ortaklığı bulunduğuna işaret eden Bush, bu dinamik ilişkinin güvenlik, enerji, ticaret ve insan haklarında işbirliğiyle kuşatıldığını kaydetti. 
     Bush, ''ortaklığımız, Türkiye Avrupa Birliği üyeliğine doğru ilerlerken ve birlikte Irak ve Ortadoğu'da, özgürlük, demokrasi, hoşgörü ve refahın kurulmasında çalışırken güçleniyor. Amerika, Afganistan'daki uluslararası güce katkı da dahil olmak üzere, Türkiye'nin küresel terörizme karşı hayati katkıları için minnettardır'' dedi. 
     ABD'nin, Türkiye'nin devam ettirdiği insan hakları, siyasi ve ekonomik reformları desteklediğini bildiren Bush, bu önemli reformların, Türkiye'nin Avrupa ve Transatlantik toplumunda daha ileri gitmesi, Türk vatandaşlarının refahının yükselmesi ve Ortadoğu ülkeleri için umut dolu bir örnek olması açısından önemli olduğunu kaydetti. 
     Bush, reformlar yapılırken ABD'nin, Türkiye'nin AB'ye kabulünü aktif şekilde desteklemeye devam edeceğini, müttefikleri Türkiye ile herzamankinden daha güçlü ve yakın ikili ilişkiler kuracaklarını da belirtti. 
     Bush, mesajının sonunda, eşi Laura ile birlikte, Türkiye Cumhuriyeti'nin sürekli başarısı ve refahı için en iyi dileklerini gönderdi. 
     Washington'da 29 Ekim Cumhuriyet Bayramı dolayısıyla düzenlenen resepsiyona, ABD Genelkurmay Başkanı Orgeneral Richard Myers ve ABD Savunma Bakan yardımcısı Paul Wolfowitz de katıldı. 
     
</TEXT>
</DOC>
