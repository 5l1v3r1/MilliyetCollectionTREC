<DOC>
<DOCNO> 153429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/yazar/bila.html </URL>
<DATE> 2003/04/30/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Erdoğan'ın yaklaşımı 
</HEADLINE>
<TEXT>

     Son iki gündür Başbakan Erdoğan, Dışişleri Bakanı Gül ve Adalet Bakanı Çiçek'in yaptığı açıklamalar toplantı öncesi tansiyonu düşürdü. 
     Başbakan Erdoğan'ın bugünkü MGK toplantısına aynı yaklaşımla katılacağını söyleyebiliriz. Başbakan, son günlerde tartışılan konulara ilişkin bilgi ve belgeleri yanına alarak MGK'ya katılacak. Hazırlıkları o yönde. 
     Örneğin, kadrolaşmayla ilgili olarak bugüne kadar yapılan atamaların dökümünü çıkarttırmış durumda. Özellikle, üst düzey bürokrasiyi İstanbul Belediyesi'ndeki eski çalışma arkadaşlarıyla doldurduğu iddialarına karşılık bu dökümleri sunmaya hazırlanıyor. Ayrıca kendi hükümeti ile geçmiş hükümetin yaptığı atamaların karşılaştırmalı dökümü de çıkartılmış halde. 
     MGK'nın normal gündemi dışında bu konu açılırsa Başbakan Erdoğan, bu dökümlerle birlikte bir değerlendirme yapacak. 
     Aynı şekilde, yine MGK'da konu edilmesi halinde, Başbakan'ın, Dışişleri Bakanlığı'nın Milli Görüş ve Fethullah Gülen okullarıyla ilgili genelgeleri ile türban nedeniyle yapılan tartışmalara ilişkin bir değerlendirme yapması da bekleniyor. 
     Erdoğan'ın 23 Nisan vesilesiyle gündeme gelen türban tartışmalarında, gösterilen duyarlılığı anlayışla karşıladığı, bu konuda sorun, kriz yaratacak davranışlara yol açmamak için gösterdikleri özeni vurgulayabileceği de kaydediliyor. Tartışmalı veya gerginlik doğurabilecek alanlarda eşsiz katılımla kendisinin ve bakanlarının gösterdiği özenin altını çizebileceği, ama aynı özeni tartışmanın diğer tarafları için de beklediği mesajını vermesinin de söz konusu olduğu belirtiliyor. 
     Başbakan Erdoğan'ın genel yaklaşımına ise ülke ekonomisinin duyarlılığı ve kırılganlığı esas alınarak herkesten özenli davranmayı isteyeceği beklentisi hakim. Bu amaçla MGK zemini dahil, sorunların yetkililer arasında yüz yüze konuşulması ve mutlaka bir uzlaşma noktasına varılmasının çok önemli olduğu mesajı vereceği kaydediliyor. Erdoğan'ın bu yaklaşımla, tartışmaların basın üzerinden yapılmaması ve kamuoyuna yansıtılmaması üzerinde durması da bekleniyor. 
     Bu tür tartışmaların tırmandığı günlerde ekonominin hemen olumsuz işaretler verdiği, Hazine'nin kağıt satmakta zorlandığı gerçeğinin göz önünde bulundurulmasını ve buna uygun bir çalışma ve tartışma anlayışının hakim kılınması talebi de Başbakan'ın gündeminde yer alıyor. 
     Başbakan Erdoğan'ın bugünkü MGK toplantısına tartışmaları tırmandıran taraf olmamak düşüncesiyle çıkacağı, açıklayıcı ve uzlaşmacı bir tavır sergileyeceği kurmaylarının da paylaştığı bir izlenim. 
     MGK'nın askeri kanadı ve güvenlik birimlerinin toplantıya sunmaları beklenen raporlar ve yapacakları muhtemel değerlendirmeler karşısında, hükümet kanadının ve Başbakan'ın hazırlık ve yaklaşımı da böyle... 
     
     





</TEXT>
</DOC>
