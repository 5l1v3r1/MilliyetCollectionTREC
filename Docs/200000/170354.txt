<DOC>
<DOCNO> 170354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/spor/spo01.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'a hücum 
</HEADLINE>
<TEXT>

Ulsan'dan, Busan'a geçen Beşiktaş yine taraftar akınına uğradı. Koreliler, imza almak için adeta yarış ederlerken, büyük kalabalık oluştu 
     Sevgi seli 
     G.KORE'DE yeni sezon hazırlıklarını sürdüren Beşiktaş'a, sevgi seli her geçen gün büyüyor. Ulsan'dan, Busan'a geçen ve kampa giren Siyah - Beyazlı ekip, Koreli futbolseverlerin akınına uğradı. Grand Otel'in bahçesinde sevgi gösterileri yapan Koreliler, teknik kadro ve futbolculardan imza almak için adeta birbirleriyle yarıştılar. 
     
     Hoca şaşırdı 
     MAÇLARDA da büyük taraftar desteği gören Kartal, Busan'daki otele giriş sırasında aşırı sevgi nedeniyle sıkıntılı anlar yaşadı. Lucescu'nun ceket düğmesinin, bu izdiham sırasında bir bayan taraftarın saçına takılması ilginç görüntülere sahne oldu. Bu ilgiye şaşıran Rumen hoca, "Doğrusunu söylemek gerekirse, lig için de moral oldu" dedi. 
     
Başkan kutladı      BAŞKAN Serdar Bilgili, Lyon galibiyeti nedeniyle Lucescu ve Yıldırım Demirören'i telefonla arayıp, tebrik etti. Bilgili'ye kamp çalışmalarıyla ilgili bilgi de verildi. Bu arada II. Başkan Hüsnü Güreli'nin de, Demirören'i kutladığı bildirildi. Öte yandan Kore'de bulunan yöneticiler, organizasyon komitesinin, G.Kore'yi yarı finale taşıyan Hiddink'in takımı PSV ile ev sahibi Ilhwa'nın final oynaması için her yolun denendiğini ileri sürdüler. 
     
Final mi, veda mı Beşiktaş bugün G.Afrika'dan Kaizer Chiefs ile karşılaşacak. Ancak Kartal'ın final şansı Lyon - Ilhwa maçıyla belli olacak 
     Hedef üç puan 
     G.KORE'DEKİ Barış Kupası'nda bugün finalistler belli olacak. Lyon'u yenerek final şansını sürdüren Beşiktaş, Güney Afrika temsilcisi Kaizer Chiefs ile karşılaşacak. Busan'da bugün TSİ 13.00'te başlayacak karşılaşmayı Kanal D canlı olarak yayınlayacak. Kartal, Kaizer Chiefs karşısında hem üç puanı kovalayacak, hem de finale kalabilmek için Lyon'un Ilwha'yı yenmesini bekleyecek. 
     
     Giunti on gün yok 
     LYON maçında sakatlanan Giunti'nin on gün sahalardan uzak kalacağı belirtildi. İtalyan futbolcunun dün yapılan muayenesinde sağ kasığında birinci derecede gerilme tespit edildi. Bu arada Asiad World Cup Stadı'nda dün son çalışmasını yapan Siyah - Beyazlı ekip, sivrisineklerin saldırısına uğradı. Çalışmaya Giunti katılmazken, sağ ayağında ağrıları olan Sergen ise antrenmanı yarım bıraktı. 
     
Elber umuduYönetim, 3 milyon euroluk bonservis ve golcü oyuncunun "Yeni heyecan arıyorum" sözleriyle transfere asılmaya başladı 
     BEŞİKTAŞ Yönetimi, B.Münih'in golcü futbolcusu Elber'i Avusturya kampına yetiştirmek için kolları sıvadı. Listedeki diğer golcülerle de temaslarını sürdüren yönetim, Alman kulübünün Elber'in bonservisi için 3 milyon euro istediğini bildirdi. Bu ücrete sıcak bakan yöneticiler, gerekirse rakamı yukarı çekebileceklerini söylediler. 
     SİYAH - Beyazlı camiada büyük heyecan uyandıran Elber'in de transfere sıcak baktığı kaydedildi. Ünlü golcünün, "Artık Bayern'den ayrılacağım. Burada herşeyi yaşadım, yeni heyecan arıyorum" sözleri, yönetim kanadında umut yarattı. Elber'in olmaması halinde, yönetimin bir hafta içinde forvet konusuna son noktayı koyacağı da kaydedildi. 
     
İzin talebi      AHMET Yıldırım ve İbrahim, teknik heyetten Avusturya kampı öncesi izin istedi. İki futbolcu, Konfederasyon Kupası nedeniyle dinlenemediklerini belirttiler, 5 gün izin talep ettiler. Ahmet'e olumsuz, İbrahim'e ise olumlu yanıt verilmesi bekleniyor. 
     
TV başına      BARIŞ Kupası maçlarını yayınlayan SBC televizyonunun, naklen verdiği Beşiktaş - Lyon maçını daha sonra tam dört kez banttan yayınladığı bildirildi. Televizyon kanalının aşırı ilgi nedeniyle bu uygulamaya gittiği belirtildi. 
     
Kaza korkuttu      LYON maçı dönüşü kendilerini ve malzemeleri taşıyan minibüsün kırmızı ışıkta geçip, bir taksi ile çarpışması sonucu trafik kazası yaşayan malcemeciler Süreyya Soner ve Ünal Akkoyun'un durumlarının iyi olduğu açıklandı. İki malzemecide ezilmeler olduğu belirtildi. 
     
Anlamlı ziyaret      SİYAH-Beyazlı kafile, bugün Bulsan'daki Türk şehitliğini ziyaret edecek. Yıldırım Demirören, Lucescu, Sinan Engin ve takım kaptanları ile isteyen oyuncular ziyarete katılacak. 
     
Dönüş sorunu      KUPADA finale kalınmaması halinde İstanbul'a erken dönmeyi düşünen Kartal, pazartesi günkü uçakta ikiye bölünecek. First Class'ta 25 kişilik yer bulunmaması yüzünden 15 kişi başka bölümde oturacak. 
     
Beckham Okan      GENÇLERBİRLİĞİ'NDEN transfer edilen Okan Koç'a, takımda Beckham ismi takıldı. Mircea Lucescu başta olmak üzere tüm ekip genç futbolcuyu yeni unvanıyla çağırmaya başladı. 
     

</TEXT>
</DOC>
