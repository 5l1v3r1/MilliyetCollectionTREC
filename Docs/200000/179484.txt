<DOC>
<DOCNO> 179484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/yazar/uras.html </URL>
<DATE> 2003/09/01/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Çocuklar sigara içsin diye F1'e bağış 
</HEADLINE>
<TEXT>

   
   Formula - 1 F1 yarışlarının ana destekçisi sponsoru sigara üreten dünya devleri. Daha önce de yazmıştım. 
   "Formula - 1" adı ile değişik ülkelerde düzenlenen otomobil yarışlarının beklenmedik şekilde ilgi görmesi, yarışların TV aracılığıyla dünyanın değişik ülkelerinde aynı anda izlenir hale gelmesi, medyanın yarışlara büyük yer ayırması, reklam verenlerin bu yarışların ana destekçisi olmasını sağladı. 
   Batı dünyasında sigaranın zararının görülerek sigara reklamlarının yasaklanması, özellikle sigara üreticilerinin tüm reklam harcamalarını Formula - 1 kanalına aktarmalarına yol açtı. Çünkü gazete ve TV'ye verilemeyen reklamlar, Formula - 1 aracılığıyla TV, gazete ve dergilerde halka ulaşma şansını buluyordu. 
   Bunun üzerine dev sigara üreticileri Formula - 1 yarışlarının daha sık, daha uzun süre, daha çok ülkede yapılması için harekete geçti. Uzmanlar 94 dakikalık bir yarışta sigara markalarının seyirci önünden 5.993 kez geçtiğini tespit etmiş. Özellikle 14 - 24 yaş grubu gençlerin izlediği yarışlar, bu kuşakta sigara içimini bilinçaltına yönelik reklamlarla artırmada etkili oluyor. 
   Değişik ülkelerde 16 bin erkekle yapılan araştırmada sigara üreticilerinin 18 - 45 yaş arasındaki hedef kitlesinin yüzde 63'ünün Formula - 1 yarışları ile ilgilendiği belirlenmiş. 
   Araştırmaya göre, Formula - 1 yarışlarının TV aracılığıyla yayımlandığı ülkelerde 18 - 45 yaş grubundaki erkeklerin TV aracılığıyla izledikleri spor karşılaşmalarının sıralaması şöyle 1 Futbol, 2 Formula - 1, 3 Atletizm, 4 Tenis, 5 Bisiklet, 6 Golf. 
   Değişik ülkelerde Formula - 1 yarışlarını izleyenlere, yarış otomobillerinin üzerindeki reklamlardan hangilerini hatırladıkları sorulduğunda, 100 izleyicinin 53'ü iki Amerikan sigarasının markasının adını veriyor, 11'i Benetton markasını, 2'si Renault otomobil firmasını, 2'si Honda otomobil firmasını hatırlıyor. İşte bu nedenle belli sigara üreticileri şimdilerde Formula - 1 yarışlarının ana finansörü olarak bu alana milyarlarca dolar akıtıyor. 
   ABD'de ve Avrupa ülkelerinde sağlık nedeniyle insanlar daha az sigara içmeye başlayınca, sigara üreticisi devler Türkiye gibi nüfusu genç ülke pazarlarına yöneldi. 
   Piyasaya yerleşmiş Tekel'in yanında büyük çabalarla pazardan pay kaptı. Şimdi özelleştirme nedeniyle Tekel'i de ele geçirecekler. Geliniz görünüz ki, ülkede sigara reklamı yasağı var. Bu yasağı delmenin ve de gençlere sigara reklamı yapmanın en iyi yolu Türk gençliğini Formula - 1 yarışı ile "uyutmak"... 
   Ama görüldüğü kadar halktan önce hükümeti "uyuttular." Bu parasız dönemde Başbakan Recep Tayyip Erdoğan, Formula - 1'cilere halkın 120 milyon dolar parasını kaptırmış durumda... "Gelsinler de gençlerimize sigara reklamı yapsınlar, dünya sigara devleti gençlerimize daha çok Amerikan sigarası içirsin" diye... 
   
      
   
</TEXT>
</DOC>
