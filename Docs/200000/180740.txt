<DOC>
<DOCNO> 180740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/son/sonspo11.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer, Maçka'daki evine kapandı.. 
</HEADLINE>
<TEXT>

     Trabzonspor Kulübü Başkanlığı görevinden dün istifa eden Özkan Sümer, Trabzon'un Maçka İlçesi'ndeki evine kapandı. 
     Dün akşam Mehmet Ali Yılmaz Tesisleri'nden ayrılarak Maçka'daki Coşandere Köyü Çiflik Mahallesi'ndeki evine giden ve burada kalan Özkan Sümer, gazetecilerle sohbet ederken, herhangi bir açıklama yapmak istemedi. 
     Sümer, sohbette istifa etmesinin Fenerbahçe tarafından yanlış anlaşıldığını belirterek, ''Fenerbahçe'nin ceza yemesiyle mutlu olacağımızın düşünülmesi yanlıştır. Ancak ceza birine ait olur. Ortada da bir ceza var. Bu cezanın faili olarak Tahkim Kurulu beni gösterdi. Yoksa Fenerbahçe'nin ceza alıp almaması umrumda değil'' dedi. 
     İstifasının bordo-mavili kulübü bütünleştirdiğini de kaydeden Sümer, ''İstifanın ardından çok kişi beni aradı. Futbol Federasyonu Başkanı Haluk Ulusoy ile görüştüm. Ona, önünüzde bir milli maç var ve milli maçtan sonra tekrar görüşürüz dedim'' diye konuştu. 
     

     
</TEXT>
</DOC>
