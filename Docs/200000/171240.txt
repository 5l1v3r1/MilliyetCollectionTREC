<DOC>
<DOCNO> 171240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/sontur27.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gelirler Genel Müdürlüğü Alınan vergiler iade edilemez 
</HEADLINE>
<TEXT>

     Gelirler Genel Müdür Vekili Osman Arıoğlu, ek motorlu taşıtlar vergisini iptal eden Anayasa Mahkemesi'nin aksi bir karar vermemesi durumunda ödenen vergilerin iadesinin mümkün olmadığını bildirdi. 
     Arıoğlu, A.A muhabirine yaptığı açıklamada, Anayasa Mahkemesi kararlarının normalde geriye yürümediğine dikkat çekerek, ''Bu nedenle Mahkeme farklı ve bugünkü teamüllerin aksine bir karar vermediği takdirde bugüne kadar ödenen ek motorlu taşıtlar vergisinin iadesi mümkün değil. Sadece ek vergiyi itirazi kayıtla ödeyenlere iade yapılır'' dedi. 
     Anayasa Mahkemesi'nin söz konusu kararının ardından 700 trilyon liralık bir vergi açığının ortaya çıktığına dikkat çeken Arıoğlu, bu açığı telafi edecek yeni bir düzenlemeye ihtiyaç olduğunu da vurguladı. 
     
     393 TRİLYON LİRA ÖDENDİ 
     Anayasa Mahkemesi'nin iptal kararı verdiği ek motorlu taşıt vergisinden 2003 yılında 1.1 katrilyon lira gelir bekleniyordu. Bütçede öngörülen yüzde 6.5'luk faiz dışı fazla hesabında da 1.1 katrilyon liralık bu ek gelir dikkate alınmıştı. 
     Vatandaşlar, Haziran ayı sonuna kadar devlete 393 trilyon lira ek motorlu taşıt vergisi ödedi. Ek vergi için gerek CHP'nin, gerekse Ankara İdare Mahkemesi'nin Anayasa Mahkemesi'ne başvurusu, ödemelerde büyük bir yavaşlamaya neden olmuştu. 
     Bu arada Maliye Bakanlığı yetkilileri, iptal kararı sonrası ortaya çıkan 700 trilyon liralık gelir açığının nasıl kapatılacağını araştırıyor. 
     Bazı bürokratlar, Mahkeme'nin gerekçeli kararı dikkate alınarak motorlu taşıtlar için yeni bir ek vergi düzenlemesine gidilmesini öneriyor. Bu çerçevede, motorlu taşıtı olanlardan 1 defaya mahsus belli bir miktarda ek vergi alınması, daha önce vergisini ödeyenlerin de, ödedikleri bölümün bu vergiden mahsup edilmesi üzerinde duruluyor. 
     Yetkililer ek motorlu taşıt vergisinin iptalinde 11 Nisan 2003 tarihinden sonra taşıt alanlara bu verginin uygulanmamasının da etkili olduğu yolunda duyumlar aldıklarını vurguladılar. 
     Maliye yetkilileri, bütün bu gelişmeleri değerlendirerek ortaya konacak alternatiflerin Maliye Bakanı Kemal Unakıtan'a sunulacağını ve hükümetin vereceği karar doğrultusunda bir yol izleneceğini belirtiyor. 
     
</TEXT>
</DOC>
