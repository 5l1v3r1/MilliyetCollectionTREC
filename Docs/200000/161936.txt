<DOC>
<DOCNO> 161936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/yasam/ayas.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeteye karşı tek başına .. 
</HEADLINE>
<TEXT>

İşadamı İbrahim Polat'tan haraç almaya kalkışan çetenin yakalanma öyküsünün ardından bir yıldır yılmadan mücadele eden kadın avukat Gülşen Denizhan çıktı... 
     ŞÜKRAN ÖZÇAKMAK 

     37 yaşında Gülşen Denizhan, 14 yıllık avukat. Onun çabalarıyla, İbrahim Polat'ın da aralarında bulunduğu işadamları ve arazi sahiplerini tehdit ettikleri, sahte belgelerle arsa tapularını üzerlerine geçirdikleri, para tahsilatı yaptıkları öne sürülen bir çete çökertildi. 
     Çetenin çökertilmesiyle sonuçlanan süreç, geçen mayıs ayında çiftçi Yaşar Türker'in 63 avukat Denizhan'a başvurmasıyla başladı. Türker diyordu ki "Atalarımdan kalan tarlayı sahte belgelerle satmışlar. Tapu müdüründen savcıya ve jandarmaya kadar her kapıyı çaldım ama kimse yardım etmiyor. Tarlamı çalanlar beni ölümle tehdit ediyor. Ne olur bana yardım edin..." 
     Bunun üzerine bir araştırma yapan avukat Denizhan da, Türker'in haklı olduğuna karar verince davayı almayı kabul etti. 
     
     Mücadele başlıyor... 
     Çetenin lideri olduğu iddia edilen Yılmaz Aydın, sahte belgelerle Türker'in tapusunu üzerine geçirmişti. Denizhan, ilk iş olarak bilirkişi raporuyla imzaların sahte olduğunu tespit ettirdi. 
     Yılmaz Aydın'ın avukatı bilirkişi raporuna itiraz ettiyse de, Adli Tıp bilirkişi raporunu doğrulayınca, Büyükçekmece Asliye Hukuk Mahkemesi, satışa engel olmak için tedbir kararı verdi. 
     Aradan 15 gün geçmişti ki, çete üyelerinin Yaşar Türker adına düzenlediği 496 bin dolarlık sahte senet için Afyon İcra Mahkemesi'nden icra geldi. Sahte senet, Afyon'da ikamet eden Nusrettin Şimşek adına ciro edilmiş görünüyordu. 
     Denizhan, daha önce tapuda yaşanan sahtekarlıkları ve savcılık soruşturmasını gerekçe gösterip Afyon İcra Mahkemesi'ne yürütmeyi durdurma istemiyle başvurdu. Ancak mahkeme aradan iki ay geçmesine rağmen başvuruyu sonuçlandırmadı. 
     
     Arabası kurşunlanıyor 
     Bu arada Türker'i arayan çete, "Tapu için çok masraf yaptık, çok para dağıttık. 300 bin dolar öde biz de senin peşini bırakalım" dedi. Ancak Türker, tehditlere kulak asmayınca bir akşam evi kurşunlandı. 
     Gülşen Denizhan da saldırılardan nasibini aldı. Bir meslektaşıyla Bakırköy'deki bürosundan ayrıldığında otomobiline ateş açıldı ama yara almadan kurtuldu. Saldırganlar, polis olay yerine geldiği sırada Denizhan'ı telefonla arayarak yeniden ölümle tehdit etti. 
     Denizhan elindeki belge ve bilgilerle Organize Suçlar Şube Müdürlüğü'ne başvurunca soruşturma da başlamış oldu. 
     
     Yılmadı, kazandı... 
     Saldırganların kimliğini tespit eden Denizhan, Esenyurt'ta oturan M.K. ve Y.K'nın isimlerini jandarmaya bildirdi. Jandarma zanlıları ararken, Yılmaz Aydın'ın avukatları Türker'in Beylikdüzü Çakmaklı Köyü'ndeki evine giderek eşyaları haczetti. 
     Ama polis 15 gün sonra bir operasyonla Aydın'ın lideri olduğu çetenin 2'si kadın 27 üyesini yakaladı. 
     İstanbul DGM'ye sevk edilen 27 kişiden Yılmaz Aydın ve Akif Kıpçak tutuklanırken, altı kişi haklarındaki arama kararları nedeniyle ilgili savcılıklara gönderildi. Şebekenin işlemlerinde adı geçen iki avukatın da savcılık tarafından ifadelerine başvurulacağı öğrenildi. 
     
Sürekli korkarak yaşanmaz ki...      Eşyaları haczedildiği için boş evde oturmak zorunda olan çiftçi Yaşar Türker, avukatına minnettar olduklarını belirtirken Gülşen Denizhan da şunları söylüyordu "İki seçeneğim vardı. Ya korkup mesleği bırakacak ya da her zaman karşıma böyle insanların çıkabileceğini kabul edip, inandığım işi inandığım gibi yüreğimle yapacaktım. Hem, korkarak yaşanmaz ki..." 
     

</TEXT>
</DOC>
