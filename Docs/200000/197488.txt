<DOC>
<DOCNO> 197488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/son/sontur12.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul yoğun sis altında... 
</HEADLINE>
<TEXT>

     İstanbul'da bazı semtleri etkileyen yoğun sis, vapur ve uçak seferlerinde aksamalara neden oluyor. 
     İstanbul'un bazı semtlerinde yoğunluk gösteren sis, saat 10.45 itibariyle Kadıköy Sahili'ni etkileyince buradaki iskeleden yapılması gereken Karaköy, Eminönü ve Beşiktaş vapur seferleri gerçekleştirilemedi. 
     Bu arada, sabah saatlerinden itibaren Atatürk Havalimanı ve çevresinde etkili olan sis, görüş mesafesinin 100 metreye kadar inmesine neden oldu. 
     Sis nedeniyle bazı uçak seferleri gecikmeli olarak yapılırken, THY'nin Bakü-İstanbul seferini gerçekleştiren uçağı Ankara'ya indi. Ayrıca, Olympic Havayolları'nın Atina-İstanbul seferini yapan uçağı da Atina'ya geri döndü. 
     Meteoroloji Müdürlüğü yetkilileri, birkaç saat içinde sisin etkisini yitirmesinin beklendiğini kaydettiler. 
     
</TEXT>
</DOC>
