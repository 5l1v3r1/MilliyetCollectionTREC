<DOC>
<DOCNO> 151357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/soneko24.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet her yıl sütten 100 trilyon liralık zarara uğruyor... 
</HEADLINE>
<TEXT>

     Türkiye'de üretilen yıllık 10 milyon tonun yüzde 80'inin kayıt dışı olduğu, bunun da devleti yıllık 100 trilyonun liranın üzerinde zarara uğrattığı bildirildi. 
     Konya Damızlık Süt Sığırı Yetiştiricileri Birliği Başkanı Mehmet Karakoca, nüfusun yarıdan fazlası tarım kesiminde yaşayan ülkemizde, süt üretiminin istenilen düzeyde olmadığını kaydetti. 
     Yıllık süt üretiminin 20 milyon tonlara ulaşması gereken Türkiye'de, yılda sadece 10 milyon ton süt üretiminin gerçekleştiğini belirten Karakoca, bunun 8 milyon tonunun ise tamamen kayıt dışı olduğunu söyledi. 
     Litre fiyatı ortalama 370 bin lira olarak alındığında, yıllık yaklaşık 3 katrilyon liranın denetimsiz ve kayıt dışında tüketildiğinin ortaya çıktığını vurgulayan Karakoca, şunları ifade etti 
     
     LİTREDE SADECE 10 BİN LİRA TEŞVİK 
     ''Devlet, sütün kayıt altına alınabilmesi ve süt üretiminin yaygınlaşması için üreticilere litre başına sadece 10 bin lira teşvik primi veriyor. Çiftçi, sattığı ürünü faturalandırması durumunda bu teşviği hak ediyor. Ancak, ürününü faturalandırdığı takdirde litre başına 10 bin lira alan çiftçi, bu kez litrede 14 bin liraya yakın vergi ödemek zorunda kalıyor.'' Bu nedenle, çok sayıda çiftçinin sütünü faturasız verdiğini, imkanı olanların mahalle aralarında dolaşarak ürününü kendisi satmayı tercih ettiğini anlatan Karakoca, bunun devleti yıllık 100 trilyon lirayı aşkın vergi kaybına uğrattığını bildirdi. 
     Sütteki mevcut kayıt dışılığın, firmalararası haksız rekabete de yol açtığını belirten Karakoca, verdiğinden fazla alma uygulamasının devam etmesi durumunda, bu kaybın hiçbir şekilde önlemeyeceğini vurguladı. 
     Devletin süt üretimini artırmaya yönelik verdiği teşviğin kiloda en az 20 bin liraya yükseltilmesi gerektiğini vurgulayan Karakoca, ''Gelişmiş Avrupa ülkelerinde çiftçi, ürün bazında yüzde 50'ye varan oranlarda teşvik alıyor. Ülkemizde de benzer uygulamaya gidilmesi durumunda süt sığırcılığı gelişebileceği gibi, yıllık 100 trilyon lirayı aşkın vergi kaybı da önlenmiş olacaktır'' diye konuştu. 
     





</TEXT>
</DOC>
