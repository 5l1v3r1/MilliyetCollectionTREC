<DOC>
<DOCNO> 199851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sontur24.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK ile TMSF iki ayrı kuruluş oluyor... 
</HEADLINE>
<TEXT>

     TBMM Adalet Komisyonu'nda, Bankalar Yasası ile bazı kanunlarda değişiklik yapan tasarının toplam 24 maddesi kabul edilerek 25. maddesine gelindi. 
     Devlet Bakanı Ali Babacan, tasarıda yapılan değişiklikle, BDDK ile Tasarruf Mevduatı Sigorta Fonu'nun TMSF birbirinden ayrılacağını ve bağımsız iki ayrı kurul olarak görev yapacaklarını söyledi. Fon ile BDDK'nın ayrılmasıyla yetinilmediğini, TMSF'nin sadece tahsilatla yetkili kılındığını anlatan Babacan, Fon'un performansının tahsilatla ölçüleceğini kaydetti. TMSF'nin şeffaf çalışacağını ve yaptıklarını 3 ayda bir kamuoyuna sunacağını belirten Babacan, ayrıca TBMM Plan ve Bütçe Komisyonu'na da bilgi vereceğini kaydetti. 
     Dünyadaki başarılı örneklerin de bu şekilde çalıştığını vurgulayan Babacan, ''Bankacılık sisteminde geçmişte yaşanan kötü olayların benzerinin yaşanmaması için böyle bir ayrılma şarttır'' dedi. 
     Babacan, Bankacılık Yasası'nda da değişiklik yapılması amacıyla çalışmaların sürdüğünü bildirdi. 
     Devlet Bakanı Babacan, BDDK'nın elindeki dosya sayısı ile ilgili olarak da Komisyon'a bilgi sundu. Babacan, BDDK'nın elinde hakim ortaklarla ilgili bin 50, kurumsal alacaklarla ilgili 12 bin ve şahsi alacakla ilgili 175 bin dosya bulunduğunu söyledi. 
     
     ''BDDK KİT OLMUŞ'' 
     BDDK Başkanı Tevfik Bilgin de görevinde henüz üç günü geride bıraktığını belirterek, ''Bana anlatılanlardan öğrendiğime göre, BDDK Başkanı, zamanının yüzde 70-80'i TMSF için harcıyor. Bu yüzden sistemde olan bankaların faaliyetlerine daha az ilgi gösteriyor'' dedi. 
     Bilgin, TMSF ile BDDK'nın ayrılmasının olumlu olduğunu kaydetti. 
     BDDK'da kaç kişinin çalıştığı sorusuna, ''900 kişi'' yanıtını veren Bilgin, Komisyon Başkanı Köksal Toptan'ın ''Demek ki orası da KİT olmuş'' sözleri üzerine, personelin büyük bölümünün avukat ve TMSF çalışanlarından oluştuğunu söyledi. 
     
     ''DURUM BU KADAR KÖTÜ MÜ '' 
     Komisyon'da, tasarı üzerinde çok sayıda önerge verilmesi CHP'li milletvekillerinin eleştirilerine neden oldu. 
     CHP Niğde Milletvekili Orhan Eraslan, Hükümet'in daha Meclis'te görüşülmeden tasarı üzerinde değişiklik yapmasını eleştirerek, düzenlemenin geri çekilmesini istedi. Bankacılık sektörünü zora sokacak düzenlemeler yapıldığını savunan Eraslan, ''Sanki iflas masası kurulmuş. Eğer durum bu kadar kötüyse söylensin de bilelim'' dedi. 
     Kamu bankalarında ''25 milyar dolarlık hortumlamayla'' ilgili olarak tasarıda herhangi bir düzenleme bulunmadığını ifade eden Eraslan, yapılan düzenlemeyi'' berbat'' olarak tanımladı. Eraslan, bankalardan hortumlanan paranın tahsili için ''içlerine sindiremedikleri hukuk yanlışları ve Anayasa'ya aykırılıklara rağmen'' düzenlemeye oy vereceklerini belirtti. 
     
     ''CHP, İPE UN SERİYOR'' 
     AK Parti Yozgat Milletvekili Bekir Bozdağ, Eraslan'a tepki göstererek, ''CHP bir yandan kamuoyu önünde yolsuzluklarla mücadeleden bahsediyor ama burada da ipe un seriyor. Türkiye'nin yolsuzlukla mücadelede kaybedecek zamanı yok'' dedi. 
     Bozdağ'a yanıt veren Eraslan, ''Biz ipe un sermiyoruz, un havaya serilmiş zaten'' karşılığını verdi. Eraslan'ın Anayasa'ya aykırı düzenleme yapılacağını belirtmesine, Komisyon Başkanı Toptan, ''özel durumlara karşı böyle bir yola başvurulduğunu'' söyledi,. ''Ne yani özel durumlarda Anayasa'yı ihlal edilebilir mi '' diye soran Eraslan, ''Bunları ancak Hitler Almanya'sında, Mussolini İtalya'sında yapabilirsiniz. CHP'nin, suyun üstünde bina yapmasını bekleyemezsiniz'' dedi. 
     Toplam 24 maddesi kabul edilen tasarının görüşmelerine öğleden sonra da devam edecek. 
     
</TEXT>
</DOC>
