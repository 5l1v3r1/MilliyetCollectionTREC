<DOC>
<DOCNO> 154319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/ekonomi/aeko.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
34 Türk şirketi ABD yolcusu 
</HEADLINE>
<TEXT>

ABD'de yapılacak olan 'Irak'ın yeniden yapılandırılması' konulu uluslararası konferansa 34 Türk firması katılacak 
     EKONOMİ SERVİSİ 

     Türkiye Odalar ve Borsalar Birliği TOBB ile çoğunluğu inşaatcı toplam 34 şirket ABD yolcusu. 5 Mayıs'ta Equity İnternational tarafından, Washington'da düzenlenecek 'Irak'ın Yeniden Yapılandırılması' konferansına, katılacak olan Türk firmaları şu sıralar savaşta ABD yanlısı bir tutum alan bütün ülkelerden şirketlerin iş almak için yarıştıkları Irak pazarı konusunda mutemed durumundaki ABD'li şirketlerle temasa geçecekler. 
     ABD tarafından Türkiye katılımını organize etmek için daha önce görevlendirilen Dünya Ticaret Merkezleri Birliği'nin WTCA Türkiye temsilcisi Ankara Dünya Ticaret Merkezi, başvuran Türk firmalarını eleyerek, Türkiye listesini oluşturdu. Buna göre 34 Türk firması, TOBB çatısı altında konferansa katılacak. 
     TOBB Başkanı Rifat Hisarcıklıoğlu, "TOBB olarak teknik bir ekiple katılacağız. Bize bilgi verilecek. İş hayatının katılımı noktasında neler yapılabilir, ne katkı sağlanabilir bu tip bilgileri alacağız" dedi. Konferansa ABD tarafından üst düzey bürokratlar, finans kuruluşları katılacak. 
     
     Türkiye avantajlı 
     Tekstilden inşaata, telekomünikasyondan enerjiye, iletişimeden otomotive ve gıdaya, ilaca kadar geniş bir ürün yelpazesinde ihracatçı konumda bulunan Türkiye, kapasite, teknik donanım, organizasyon ve fiyat bakımından avantajlarını kullanacak. 
     Konferansa katılacak firmalardan Fırat Plastik Genel Müdür Yardımcısı Ayhan Namlı, "Irak pazarından pay alacağımız konusunda umutluyuz. Çünkü biz her türlü taahhütçünün kullanacağı nitelikte ürünleri üretiyoruz. Hem navlun, hem de kalite açısından avantajımız var" dedi. 
     Çelebi Hava Servisi yetkilileri de toplantıya, bir süreden beri yürüttükleri uluslararası pazarlarda yer alma stratejisi doğrultusunda katılacaklarını bildirdiler. Irak pazarını da bu alanda bir olanak olarak gördüklerini vurgulayan yetkililer, Irak'ta yer hizmetlerinden havaalanı inşaatına kadar geniş bir yelpazede faaliyet gösterebileceklerini dile getirdiler. 
     
5 Mayıs'ta gidiyorlar      Irak'ın yeniden yapılandırılması toplantısına katılacak 34 firma ve kuruluş şöyle 
     TOBB, WTC, Age İnşaat, Ahmet Nihat Özsan, Alp Turizm, Altaylar Dış Ticaret, Aydeniz İnşaat, Barmek İnşaat, Borusan, BYS Dış Ticaret, Cemil Özgür Group, Çalık Enerji, Çelebi Hava Servisi A.Ş., Egeplast, Elit İmalat, Fil Finans, Fırat Plastik, Gülsan İnşaat, Günsayıl İnşaat, Kanıt İnşaat, Kaya İnşaat, Koçoğlu İnşaat, Koyuncu, Kulak İnşaat, Makyol İnşaat, Nur İnşaat, Polimeks İnşaat, Ram Dış TicaretRamerika, Serhat İnşaat, Subor, SuYapı, Sovtur, Yapa Dış Ticaret, Yapıtek, Zafer İnşaat. 
     

</TEXT>
</DOC>
