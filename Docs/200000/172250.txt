<DOC>
<DOCNO> 172250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/spor/bbas.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hidayet asla değişmez 
</HEADLINE>
<TEXT>

   Basketbol Milli Takımı'nın NBA'li yıldızı, eleştirileri yanıtladı, şımarmadığını söyledi, "Hidayet aynı Hidayet" dedi 
      İSMET BADEM 

   
   'Yaşatacağız' 
   12 Dev Adam'ın NBA'li yıldızı Hidayet Türkoğlu, eleştirilere sert yanıt verdi, "İddia edildiği gibi şımarmadım. Karakterim değişmedi. Hidayet aynı Hidayet" dedi. Ay Yıldızlı ekibin kilit oyuncusu, "Hem kendim hem de ülkem için kritik günler yaşıyoruz. 12 Dev Adam efsanesini biz yarattık, biz yaşatmak zorundayız. Takım olamadık diye ne kadar suçlansak da bunun aksini ispat etmek bizim görevimiz. İsveç'e şampiyon olmaya gideceğiz" diye konuştu. 
   
   'Bekleyin görün' 
   NBA'DE takas yoluyla Sacramento Kings'den şampiyon San Antonio Spurs'e geçen 24 yaşındaki yıldız, coachu Rick Adelman'ın kendisini harcadığını belirtti. Hido, "Şimdi NBA'yi daha iyi tanıyorum. NBA şampiyonu olan kadronun içinde kendime mutlaka yer bulacağım" diye konuştu. Hido, Milli Takımla ilgili "Şimdi hepimiz daha deneyimli, daha olgunuz. Daha da önemlisi gücümüzü ve neler yapabileceğimizi biliyoruz. Bekleyin ve görün" yorumunu yaptı. 
   
   'Her şey yolunda'    MİLLİ Başantrenörü Aydın Örs, İtalya kampı hakkında değerlendirmede bulunurken, iddialı açıklamalarına bir yenisini ekledi. Herşeyin son derece yolunda gittiğini vurgulayan tecrübeli coach, "Oyuncularımda gördüğüm müthiş hırs ve istek beni bir kat daha umutlandırdı. Herkes beni tanır çok fazla iddialı konuşmam. Ama tekrarlıyorum Avrupa Şampiyonası'nda şampiyonluğa en yakın takım biz olacağız" dedi. 
   
   Çift idman    İSVEÇ'TE 5 - 14 Eylül arasında yapılacak 33. Avrupa Basketbol Şampiyonası finallerine hazırlanan 12 Dev Adam, İtalya'daki çalışmalarını dün çift antrenmanla sürdürdü. Sabah ve öğleden sonra olmak üzere toplam 4,5 saat antrenman yapan Ay - Yıldızlı oyuncular dünkü çalışmayı "boy sırasıyla" yaptılar. Kısa ve uzun boylu oyuncuların ayrı katıldığı antrenmanda, bir grup halter çalışırken, diğer grup ise toplu antrenman yaptı. Sakatlıkları yeni geçen Hüseyin Beşok ile Alper Yılmaz ise dizlerini güçlendirmek için takımdan ayrı çalıştılar. 
   
   
</TEXT>
</DOC>
