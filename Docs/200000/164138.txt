<DOC>
<DOCNO> 164138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/soneko20.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Bir kriz sözkonusu değil ama öncü sinyalleri geliyor 
</HEADLINE>
<TEXT>

     Devlet Bakanı Kürşad Tüzmen, önümüzdeki günlerde kurun kendi kendine dengeye kavuşacağını belirtirken, ''herhangi bir şekilde kriz söz konusu değil ama öncü sinyalleri geliyor. Biz bunu ihracatın, ithalatı karşılama oranından takip ediyoruz'' dedi. 
     Tüzmen, 29. Uluslararası Ayakkabı Moda Fuarı'nın CNR Expo Fuar Merkezi'ndeki açılışı sırasında gazetecilerin sorularını yanıtladı. 
     İTO Başkanı Mehmet Yıldırım'ın hükümete kriz uyarısında bulunduğu hatırlatılarak bu konuda ne düşündüğü sorulan Tüzmen, göstergelerin şu anda ihracattaki artış trendinin biraz daha azalma yönüne doğru gittiğini gösterdiğini anlattı. 
     Tüzmen, ''Şu anda ihracatımız eski siparişleri, 5 ay evvel aldığı siparişleri yerine getiriyor ve yeni sipariş almaktan kaçınıyor. Çünkü girdi maliyetleri ülkemizde yüksek. Normal olmayan, Türk Lirası'nın değerlenmesi söz konusu. Bu politikalar bu şekilde devam ettiği zaman ihracatçımız sipariş alamayacak'' dedi. 
     
     ERKEN UYARI SİNYALLERİ 

     Bunun etkilerinin 3-4 ay sonra kendisini göstereceğini ifade eden Tüzmen, ihracatta yüzde 36 olan artış trendinin, bugün yüzde 33'lere düştüğünü gördüklerini belirtti. Kürşad Tüzmen, şöyle devam etti 
     ''Ben tahmin ediyorum, önümüzdeki günlerde kur kendi kendine dengeye kavuşacak. Herhangi bir şekilde bir kriz söz konusu değil ama öncü sinyalleri geliyor. Biz bunu ihracatın, ithalatı karşılama oranından takip ediyoruz. İhracatın ithalatı karşılama oranı yüzde 70'lerin üzerindeyken ülke ekonomisine çok yararlı oran olduğunu, ancak yüzde 60'lara doğru, yüzde 60'lar sınırında bunun tehlikeli olduğunu gösterdi. Şu anda da yüzde 66-67'lerde. Dolayısıyla erken uyarı sinyallerini zaten ihracatçımız veriyor. İhracatçımızın bu söylemlerine, bu feryadına bence herkesin kulaklarını iyi açıp bir kez daha bakması lazım.'' 
Eskiden yapılan çalışmalar bulunduğunu, bu çalışmalara göre dolar kurunun olması gereken yerin 1 milyon 650-1 milyon 700 bin olduğunu dile getiren Tüzmen, normalinin bu olduğunu, 2 yıl önceki kuru bugün normal bir kur olarak adlandırmanın mümkün olmadığını belirtti. 
     Dolar kurunda suni bir iniş bulunduğunu, bu suni inişin bir şekilde mutlaka dengeye geleceğini bildiren Tüzmen, ''Önemli olan bunların ani olmamasıdır, ani yapılmamasıdır. Çünkü ani olunca yine ihracatçımıza yararı yok'' diye konuştu. 
     
     3 MİLYAR DOLAR EKSTRA MALİYET 

     Şu anda pazarlarda kalmayı, karsız satışla sağlamaya çalıştıklarını ama zararına satışa da kimseyi zorlayamayacağını ifade eden Kürşad Tüzmen, şunları kaydetti 
     ''Bu söylediğim rakamların ekstra 3 milyar dolar net bir maliyeti var. İhracat şu anda normal kur seyrini tamamlamış olsaydı, biz bu sene yaptığımız ihracata ekstra 3 milyar dolar daha fazla katacaktık.'' Özellikle enerji, su ve diğer finansman maliyetleri konusunda hükümetin çalıştığını, enerji maliyetini, girdi maliyetini aşağı çekme çalışmalarının önümüzdeki günlerde tamamlanacağını aktaran Tüzmen, ''bu değerler bu kadar yüksekken, ihracatçımız ihracatı son derece özverili bir şekilde yapıyor. Bence buna kulak vermek lazım. Bu haklı bir serzeniştir, doğrudur. Hep birlikte bu hatalarımızı gözden geçirmeliyiz'' şeklinde konuştu. 

     
</TEXT>
</DOC>
