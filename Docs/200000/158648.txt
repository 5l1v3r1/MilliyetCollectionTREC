<DOC>
<DOCNO> 158648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/yazar/kohen.html </URL>
<DATE> 2003/05/24/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Güvenli yer kalmadı 
</HEADLINE>
<TEXT>

     Norveç'in olası bir terör eylemine sahne olacağı da nereden mi çıktı Önceki gün Bin Ladin'in yardımcılarından Ayman el Zahiri'nin, El Cezire" televizyonunda yayımlanan video - bandından... 
     El Zahiri bu banttaki konuşmasında, "El Kaide"nin ABD, İngiltere gibi "eski" hedeflerine, şimdi "yenileri"ni de ekliyor Norveç ve Avustralya bunların arasında... "Oralardan da önümüzdeki günlerde iyi haberler bekliyoruz" diyor El Zahiri. "İyi haberler" dediği şey, "intihar saldırıları"... 
     Şimdi Norveç ve Avustralya ve yanı başındaki Yeni Zellanda da olası bir saldırıya karşı olağanüstü güvenlik önlemleri alıyorlar... 
     
     SON günlerde uluslararası terörizm salgını karşısında kendisini eskisi gibi güvende sayabilen bir ülke kaldı mı 
     Geçen hafta sonu "El Kaide"nin saldırısına uğrayan Fas'ın hedef seçileceğini kim tahmin edebilirdi Bu Kuzey Afrika ülkesinde çeşitli ırk ve dinlere mensup insanlar şimdiye kadar hep barış içinde yaşamış, şiddetten uzak kalmıştı. Saldırıda ölenlerin ve yaralananların çoğunun Müslüman olması, teröristlerin "hangi mantıkla" bu işe giriştikleri sorusunu gündeme getiriyor. Nitekim Fas'ın Müslüman liderleri ve halkı da infial içinde bu soruyu soruyorlar. Tıpkı Suudi Arabistan'dakiler gibi... 
     Bu sorunun "mantıklı" bir yanıtı olamaz. Teröristler kendi gerekçeleri ve argümanları ile, çok farklı bir mantık yürütmeye çalışıyorlar. Bazen "uzaktan" bu gerekçeleri haklı görenler de oluyor. Ama böyle saldırılara hedef olan ülkeler ve insanlar, eninde sonunda bunun haklı görülecek bir yanı olmadığını kabul ediyorlar. 
     
     DÜNYA 11 Eylül'den sonra uluslararası terörizm ile daha yakından tanıştı. O andan itibaren Amerikalılar gibi, dünyanın çeşitli yerlerinde ta Bali Adası'ndan Kenya'ya kadar insanlar, kendilerini zamanımızın bu en büyük belası ile karşı karşıya buldular. 
     Son bir - iki hafta içinde, terör dalgasının, SARS virüsü gibi bütün dünyayı sardığını görüyoruz. Gerçekten terör de bir nevi virüs. Korunması, tedavisi de onun kadar zor. 
     Terörizmi çeşitli yönleri ile inceleyen uzmanların reçetesi, belirli önlemler içeriyor Bunların başında, "güvenlik" geliyor. Kendisini teröre hedef olarak gören ülkeler başta ABD günlük yaşamı çok zorlaştırma pahasına, kısıtlayıcı güvenlik tedbirleri alıyorlar... Diğer bir çare de, polisiye veya askeri önlemler almak, terör örgütlerini çökertmeye çalışmak, elebaşılarını tutuklamak, eylemlere İsrail'in yaptığı gibi karşılık vermektir... Nihayet terörizmle mücadelede, etkin, ama zaman isteyen bir yöntem de buna yol açan nedenleri teşhis edip, "hastalığı" ortadan kaldıracak siyasi, ekonomik ve sosyal önlemleri almaktır... 
     Bunların hepsi de uygulandığı hallerde dahi, terörizmin - hele bir salgına dönüştüğü şu dönemde - tam olarak önlenemediği görülüyor. Ortadoğu uzmanı Barry Rubin'in dediği gibi, "terörizm kolay, terörizmle mücadele zordur". Ama eylemcilerin anlaması gereken şey, terör yolu ile istenilen sonuca ulaşmanın daha da zor, hatta imkansız olduğudur. 
     
     
     

</TEXT>
</DOC>
