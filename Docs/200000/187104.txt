<DOC>
<DOCNO> 187104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sontur22.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Yeni hedefimiz 2004'te tek haneli enflasyon" 
</HEADLINE>
<TEXT>

     Başbakan Recep Tayyip Erdoğan, Türkiye'nin, AB sürecinde ilk defa sorgulanan ülke olmaktan çıkarak, takdir edilen ve destek olunan ülke konuma geldiğini söyledi. 
     Erdoğan, 2004 yılında tek haneli enflasyon rakamlarını yakalamanın gayreti içinde olacaklarını bildirdi. 
     Erdoğan, partisinin TBMM Grup toplantısında yaptığı konuşmada, İtalya'nın Başkenti Roma'da katıldığı AB toplantısına ilişkin bilgiler verdi. 
     3-4 Ekim 2003 tarihleri arasında Dışişleri Bakanı Abdullah Gül ile AB Hükümetlerarası Konferansı'na katıldıklarını hatırlatan Erdoğan, konferansla ilgili bilgi verirken devlet ve hükümet başkaları ile gerçekleştirdiği temasların son derece yararlı olduğunu söyledi. 
     Konferansta Türkiye'nin Avrupa'da yükselen bir değer olduğuna, Meclis'teki çalışmaların dış çevrelerde nasıl itibar gördüğüne tanık olduklarını anlatan Erdoğan, şöyle devam etti 
     ''Türkiye, AB sürecinde ilk defa sorgulanan ülke olmaktan çıkmış, takdir edilen, destek olunan ülke konuma gelmiştir. Bu Cumhuriyet tarihimizin en önemli diplomatik başarılarından birisidir. Bunun altında AK Parti'nin ve çalışmalara katılan Meclis'imizin imzası vardır. Bu sürece emek veren herkese takdirlerimi, teşekkürlerimi ifade ediyorum. 
     Türkiye'nin AB sürecinde aldığı mesafe, milletten aldığımız emaneti dirayet ve sadakatle taşıdığımızın en çarpıcı sonucudur. Bu toplantılara üye ülkeler katılır ve dönem başkanı aday ve aday adayı ülkeleri çağırarak alınan karalar hakkında bilgilendirirdi. Bu defa biz, aynen üye ülkeler gibi toplantıya katıldık. Herkes hangi sürede konuştuysa biz de aynı sürede konuşma imkanı bulduk. Öğleden sonra da Dışişleri bakanları ile birlik Sayın Gül, müzakereleri yürüttü. 
     Anlaşma taslağı konusunda fikirlerimizi çok açık ve net sunma fırsatı bulduk. Gelinen noktada AB sürecinde ne kadar mesafe katettiğimizi ve üye olmadan ne kadar yol aldığımızı anlattık. Bu iyi tablo bizi rehavete sürüklememeli. Yasama ve yürütme olarak daha yapmamız gereken çok iş var. Yasa bazında eksiklerimizi tamamlarken bir taraftan da çıkarılan yasaların uygulanmasını ve işletilmesini sağlamamız gerekiyor. Yasalar uygulanmak için çıkarılır. AB ile ilgili süreçte iki önemli başlık vardı Uyum yasası... O halledildi, ikincisi uygulama... Uygulamayı başarıyla sürdürmemiz lazım. Bu hedefleri yakalayacağımıza yürekten inanıyorum. Bu Meclis, Türkiye'nin AB'ye doğru yolculuğunun en önemli dinamiği olarak adını tarihe onurla yazdıracaktır. Gelin şimdiden bu manevi madalyayı göğsümüzü takalım. Gelin Anadolu'yu, gelin Ortaasya'yı, gelin İslam coğrafyasını Avrupa ile kaynaştıracak o barış köprüsünü kurmanın gururunu birlikte yaşayalım.'' 
     
     ENFLASYON 
     Erdoğan, yürüttükleri disiplinli ve üretken politikalar sonucu son 27 yılın en düşük enflasyonunu yakaladıklarını bildirerek, ''bazılarının inanmakta zorluk çektiği ve buna kılıflar bulmaya çalıştığı rakamlar, AK Parti'nin bu milletin yüz akı almak için ne kadar büyük bir gayretle çalıştığını kanıtladı'' diye konuştu. 
     Eksi enflasyonla yaşanan trendin daha da gelişeceğini kaydeden Erdoğan, AK Parti'nin, etrafta kimse bulunmasa bile kendisi ile yarışacağını ve yerinde saymayacağını söyledi. 
     Yıllık yüzde 20 enflasyonun tutturulmasının kesin gözüktüğünü ifade eden Erdoğan, ''Şimdi yeni bir hedef koyuyorum 2004 yılında tek haneli enflasyon rakamını yakalamanın gayreti içinde olacağız'' dedi. 
     Erdoğan, ülke ve millet için yaptıklarını görmeyenlerin olduğunu ifade ederek, ''varsın inanmasınlar... Biz milletimize inanıyoruz. Milletimiz bize inanıyor. Bu inanç ve bağlılık bize yetti. Enflasyon canavarını yendik, yaptıklarımızı gölgelemek isteyenler varsa onların adının, enflasyonla beraber nasıl aşağıya düştüğünü hep beraber göreceğiz'' diye konuştu. 
     Erdoğan, AK Parti iktidarını milletin bağrına bastığını ve basmaya devam edeceğini sözlerine ekledi. 
     
</TEXT>
</DOC>
