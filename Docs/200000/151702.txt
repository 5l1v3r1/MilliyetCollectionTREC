<DOC>
<DOCNO> 151702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sontur07.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da 1 Mayıs mitingi için valiliğe başvuru yapıldı... 
</HEADLINE>
<TEXT>

     Türkiye Devrimci İşçi Sendikaları Konfederasyonu DİSK Genel Sekreteri Musa Çam başkanlığında oluşturulan ''1 Mayıs Düzenleme Kurulu'' üyeleri, Abide-i Hürriyet Meydanı'nda miting yapabilmek için İstanbul Valiliği'ne başvurdu. 
     Türk-İş, DİSK ve KESK tarafından başlatılan hazırlıklar çerçevesinde oluşturulan ''1 Mayıs Düzenleme Kurulu'' üyeleri, miting başvurusunu, Emniyetten Sorumlu İstanbul Vali Yardımcısı Ergün Güngör'e yaptı. 
     Daha sonra Valilik önünde bir basın açıklaması yapan Musa Çam, 1 Mayıs İşçi Bayramı'nın birlik, mücadele ve dayanışma günü olarak İstanbul'da en görkemli bir şekilde kutlanacağını söyledi. 
     Her 1 Mayıs'ın kendine özgü anlamının bulunduğunu, bu yılki kutlamalarda biri ulusal, diğeri de uluslararası olmak üzere iki temel üzerinde durulacağını anlatan Çam, şunları kaydetti 
     ''Uluslararası anlamda komşumuz Irak, bir işgal ile karşı karşıya. Bu yılki 1 Mayıs'ın özelliklerinden bir tanesi bölgemizde ABD ve müttefikleri tarafından işgal edilen Irak öne çıkartılacak. Ulusal anlamda ise, ülkemizde Hükümetin son olarak almış olduğu, emekçiler açısından asla kabul edilemeyecek olan yasalar ve düzenlemelerdir. Kamu Personel Rejimi, İş Kanunu ve İş Güvencesi yasaları dahil olmak üzere IMF ile yapılan anlaşma ve verilen Niyet Mektubu çerçevesinde yıl sonuna kadar kamuda çalışan 50 binin üzerinde insan işini kaybedecek. Düzenleme Komitesi olarak tüm İstanbulluları, 1 Mayıs'ın birlik, mücadele ve dayanışma günü olarak kutlanması için davet ediyoruz. Sesimizi hem emperyalizme, işgale ve savaşa karşı, hem de özelleştirmeye, işten atılmalara ve IMF politikalarına karşı yükselteceğiz.'' 1 Mayıs kutlamalarının Taksim'de yapılmasının kendileri için ''murat'' olduğunu, bundan da asla vazgeçmeyeceklerini ifade eden Çam, ''Ancak Düzenleme Komitesi, 1 Mayıs'a katılacak insanların güvenliği ve rahat bir şekilde meydana ulaşmaları için her türlü önlemi düşünmek zorunda. Tertip Komitesi, fiziki olarak Taksim Meydanı'nı bugün için uygun bulmadı'' dedi. 
     





</TEXT>
</DOC>
