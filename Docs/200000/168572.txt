<DOC>
<DOCNO> 168572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/sontur11.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Ercan ''İstanbul depreminin yaklaştığına ilişkin bilgi yok'' 
</HEADLINE>
<TEXT>

     İstanbul Teknik Üniversitesi İTÜ öğretim üyesi ve Jeofizik Kurumu Genel Başkanı Prof. Dr. Ahmet Ercan, Marmara'da yıkıcı bir deprem meydana geleceğinin bilinmesine karşın, eldeki verilerin bunun yakın bir zamanda olacağını göstermediğini söyledi. 
     Prof. Dr. Ercan, Saros Körfezi'nde meydana gelen 5.3 büyüklüğündeki depremin, Marmara'da meydana gelebilecek büyük depremin habercisi olarak algılanmaması gerektiğini bildirdi. 
     Saros'taki depremin büyüklüğünün, ''küçük-orta boy'' olarak adlandırılan bir sarsıntı olduğunu ve şiddetinin, İstanbul'da olması beklenen depremin, binde biri düzeyinde olduğunu kaydeden Prof. Dr. Ercan, ''Böyle küçük bir depremin kendinden bin kat büyük bir depremi yaratması mümkün değil'' dedi. 
     Prof. Dr. Ercan, küçük bir depremin, büyük depremin sadece ''ayak sesi'' olabileceğini ifade ederek, şöyle devam etti 
     ''Ancak, bunda dahi tedbirli konuşuyorum. Bunlar o bölgede gerilimin biriktiğini gösterir. Yer kırılmadan önce küçük küçük çatlamalar olur. Bu çatlamalar sonucunda 2-4 büyüklüğünde depremcik dediğimiz sarsıntılar ortaya çıkar. Bu çatır dalamalar, Marmara'da 1972 yılından beri ölçülüyor. Bunların şu andaki sayısı 3 bin 500. Bu çatırdamalar bir çizgisellik gösteriyor ve Tekirdağ Mürefte'den Sivriada'nın önüne doğru uzanıyor.'' 
     
     ''İKİ BÜYÜK DEPREM OLACAK, ANCAK ZAMANI VAR" 

     Bu çatırdamaların, Marmara'da oluşacak büyük depremde gerilim boşalmasının nerede, boşalmanın kaç kilometre derinde olacağını, kaç parçalı kırılma meydana geleceğini, hangi büyüklükte olacağını ve depremin yakınlaşıp yakınlaşmadığını gösterdiğini vurgulayan Prof. Dr. Ercan, şöyle konuştu 
     ''Bu jeofizik bilgileri ışığında, doğudan Marmara'ya gelen yılda '1,5 10 üzeri 21 Erg'lik bir itme gücü var. Bu bir atom bombasına denk gelir. Her yıl bu kadarlık bir bindirme oluyor. Bu itme 55-65 atom bombasına eriştiğinde kırılma gerçekleşecektir. Bu da yaklaşık 6 milyar giga tonluk bir itmeye denk geliyor. Bu, Marmara'da iki parçalı kırılmayla sonuçlanacak. Kırılmalardan biri Sivriada-Büyükçekmece arasında olacak ve 6.4 büyüklüğünde bir deprem yaratacak. Diğeri de onun bıraktığı yerden Büyükçekmece-Mürefte arasında 7-7.2 büyüklüğünde olacak. 
     Birincisinin süresi 9 yıl önce doldu, uzatmaları oynuyor. Ama Saros, depreminin bununla hiçbir ilgisi yok. Bu deprem herzaman olabilir. Diğeri için yeterli gerilim birikmemiş durumda. Bunun eşik yılı 2007, son yılı ise 2032'dir. Bunun, Marmara Ereğlisi'nin önünde meydana gelmesini bekliyorum. Her iki depremde, 7-10 kilometre derinlikte meydana gelecektir.'' Prof. Dr. Ercan, ilk deprem için hesaplanan sürenin dolmasına karşın, bu depremin yaklaştığına ilişkin bir gösterge bulunmadığını vurgulayarak, şöyle devam etti 
     ''Bu depremlerin, yaklaştığına ilişkin herhangi bir birleşik bilgi yok. Böyle bir tehlikeden bahsedebilmek için, sismik dalga geçiş uzunluğundan, yerdeki ısınma, şişme, radyasyon ve radon gazı çıkışına kadar 15 ayrı bilgi olması gerekiyor. 
     TÜBİTAK'ın bahsettiği radon çıkışları 3,5 milyon yıldır oluyor. Önemli olan radon çıkışındaki olağan değerin 2-10 kat artmasıdır. Diğer işaretlere de bakmak gerekir. Örneğin, yerin yamulmasında yüzde 18-30 arasında artış olması gerekiyor. Bu 15 değerde herhangi bir farklılaşma olmadan biz jeofizikçiler Deprem geliyor diyemeyiz. Bu belirtilerin çoğu yok.'' 
     
     ''ENDİŞELENİYORSANIZ, HAYVANLARA BAKIN" 

     Prof. Dr. Ahmet Ercan, jeofizik biliminin, depremin ne zaman olacağını bugünkü teknolojik imkanlarla saat duyarlılığında bilmesinin mümkün olmadığını belirterek, bu konuda endişe duyanlara hayvan davranışlarına dikkat etmelerini önerdi. 
     ''Biz, depremin ne zaman olabileceğini en çok gün olarak belirleyebiliyoruz. Örneğin yerdeki yamulma 4 gün önce büyük değişiklikler gösteriyor. Yeraltı suyundaki değişim ise 1-2 gün önce oluşuyor'' diyen Prof. Dr. Ercan, şunları söyledi 
     ''Depremde saatsal yaklaşımı ancak hayvanlar belirleyebiliyor. Balıklar deprem öncesi sığda yüzer ve bol balık tutulur. Martılar denize konmaz. Plajlarda bol miktarda yengeç görülür. Halk, denize baksın. Depremden 1-1,5 saat önce ev hayvanlarında huysuzlanma başlar. Kümes hayvanları, arkalarından çakal kovalıyormuşçasına kaçışır. Vatandaşlar rahat bir yaz geçirsinler, bu konuda endişe duyarlarsa önceden bilgi almak için hayvanların gösterdiği belirtilere dikkat etsinler. Ben acil bir deprem beklemiyorum.'' Prof. Dr. Ahmet Ercan, deprem konusunda yapılan yersiz açıklamalarla kamuoyunun endişeye sevk edildiğini ifade ederek, vatandaşların bu tür ''deprem geliyor'' şeklindeki açıklamalara itibar etmemelerini istedi. 
     
</TEXT>
</DOC>
