<DOC>
<DOCNO> 170998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sontur12.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Pearson "Türk ekonomisi 3 yıl önceye göre çok daha iyi durumda" 
</HEADLINE>
<TEXT>

     ABD'nin Ankara Büyükelçisi Robert Pearson, Türk ekonomisinin 3 yıl öncesine oranla çok daha iyi durumda olduğunu söyledi. 
     Devlet Bakanı Ali Babacan'a veda ziyaretinde bulunan Pearson, burada yaptığı açıklamada, refaha ulaşma yolunda Türk halkı ve Türk hükümetinin çabalarını takdir ettiklerini belirtti. 
     Türk ekonomisin büyüdüğünü, bankacılık reformlarının yapıldığını ve enflasyonun önceki yıllara göre düşük olduğunu kaydeden Pearson, Türk ekonomisinde yeni bir anlayışın geliştiğini söyledi. 
     ''Bence Türk ekonomisi, burada göreve başladığım 3 yıl önceki döneme göre kesinlikle daha iyi durumda'' diyen Büyükelçi Pearson, Türkiye'nin önünde özelleştirme gibi zorlu bir sürecin de bulunduğunu ve yabancı yatırımların çekilmesine yönelik düzenlemelerin gerektiğini söyledi. Pearson, tüm bu konuların çözüme kavuşturulacağına inandığını ifade etti ve ''En önemli şey, Türk halkının kalkınmasının sağlanması'' diye konuştu. 
     Ankara'da üç yıl görev yaptığını hatırlatan Pearson, Babacan'a işbirliği ve çalışmalarından ötürü teşekkür etti. 
     Pearson, yarın Türkiye'den ayrılacak. 
     
</TEXT>
</DOC>
