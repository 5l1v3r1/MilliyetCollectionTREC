<DOC>
<DOCNO> 157677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sontur02.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Rumlar telaşa kapıldı 
</HEADLINE>
<TEXT>

     Başbakan Recep Tayyip Erdoğan, "Güney Kıbrıs yönetimi, herhalde vatandaşlarının Türkiye'ye girişini engelleyemeyeceği endişesini taşıyor. Bu yüzden telaşa kapılmış olabilirler" dedi. 
     Samsun'daki temaslarının ardından dün akşam saatlerinde Ankara'ya dönen Erdoğan, gazetecilerin, "Rumların Türkiye'ye vizesiz girmesiyle ilgili açıklamalarınızın KKTC'nin uluslararası arenada kabul edilmesi için manevra olduğu yönünde açıklamalar var. Bunu nasıl değerlendiriyorsunuz " sorusu üzerine, şöyle konuştu 
     "Bu konuda daha başından beri özveri göstermenin her türlü adımını attık. Bunu başka adımlar da takip edecektir. 'Bizim bu gösterdiğimiz özveriye, karşı taraftan da özveri bekliyoruz' dedik. Nitekim, şu ana kadar bu adım atışlar devam ediyor. Biz, yeni bir adım daha attık. 'Türkiye'ye Rumlar'ın girmesi için kapılarımızı açtık, buyurun gelebilirsiniz' dedik ve bir özveri de burada gösterdik. 
     Bana göre, Rum yönetimi, herhalde vatandaşlarının Türkiye'ye girişini engelleyemeyeceği endişesini taşıyor. Bundan dolayı böyle bir telaşa kapılmış olabilirler. Bizim böyle bir telaşımız yok. Kapılarımız açıktır ve dünyada fevkalade bir hal olmadıktan sonra kimsenin seyahat özgürlüğünü engellemek gibi bir gayretin içerisinde olmayacağız ve bu attığımız adım da buna yönelik bir adımdır. Aynı zamanda da Rum yönetimine karşı Türkiye'nin bir özveri anlayışının tezahürüdür." 
     
</TEXT>
</DOC>
