<DOC>
<DOCNO> 173777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sonspo31.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Rallisi "Play Station 3"te... 
</HEADLINE>
<TEXT>

     Otomobil ve Motor Sporları Federasyonu Genel Koordinatörü Banu Başeren, kasım ayının ikinci haftasında piyasaya çıkacak Play Station 3 oyununda Türkiye Rallisi'ne yer verildiğini bildirdi. 
     Antalya Valisi Alaaddin Yüksel başkanlığında toplanan Dünya Ralli Şampiyonası Türkiye Rallisi Üst Kurul Toplantısı'na katılan Banu Başeren, şampiyonayla ilgili bazı bilgiler verdi. 
     Banu Başeren, dünya üzerinde çocukların olduğu kadar büyüklerin de büyük ilgi duyduğu Play Station oyun konsollarının kasım ayının 2. haftasında piyasaya çıkacak versiyonunda Türkiye Rallisi'ne yer verileceğini kaydetti. 
     Dünya Rallisi'nin her yıl Play Station'da yer aldığını belirten Başeren, ''Play Station 2'de 12 milyon konsol satışı planlanıyor. Bunun içinde Dünya Ralli Şampiyonası oyunu yüzde 65 oranıyla ilk sırada. Kasım ayının 2. haftasında piyasaya sürülecek yeni versiyonda Türkiye Rallisi, birebir Antalya parkuru ve görüntüleriyle yer alıyor'' dedi. 
     Başeren, Play Station 3'te ekranın bir köşesinde Türkiye logosu bulunacağını belirterek, bunun ülke tanıtımı için çok büyük bir rol oynayacağını bildirdi. Başeren, yeni versiyonun dünya üzerinde yaklaşık 2.5 milyon insana ulaşmasının beklendiğini kaydetti. 
     Başeren, Türkiye Rallisi'nin şampiyonada şu ana dek yapılan 8 yarış içinde ''en iyi gözlemci raporu'' alarak birinciliğini sürdürdüğüne de dikkati çekti. 
     
</TEXT>
</DOC>
