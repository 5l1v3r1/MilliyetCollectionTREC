<DOC>
<DOCNO> 183214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/sontur10.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK, Bağkur ve Emekli sandığı tek sisteme dönüşüyor... 
</HEADLINE>
<TEXT>

     Çalışma ve Sosyal Güvenlik Bakanlığı tarafından, mevcut 3 ayrı emeklilik sistemini, tek emeklilik sistemine dönüştürmeyi öngören yasa taslağı hazırlandı. 
     Görüşleri alınmak üzere bakanlıklara ve ilgili sosyal taraflara gönderilen yasa taslağında, SSK, Bağ-Kur ve Emekli Sandığı tarafından halen sunulan emeklilik hizmetlerinin ''Emeklilik Sigortaları Kurumu'' adı altında birleştirilmesi amaçlanıyor. 
     Yasa taslağında, her 3 kurum tarafından verilen emeklilik hizmetlerinin, norm ve standart birliği sağlanarak ve mevcut haklar korunarak birleştirilmesi öngörülüyor SSK, Bağ-Kur ve Emekli Sandığı tarafından sunulan emeklilik hizmetlerini birleştirecek ''Emeklilik Sigortaları Kurumu'' hem sağlık sigortası primlerini, hem de emeklilik sigortası primlerini toplayacak. Sağlık sigortası primleri ''Genel Sağlık Sigortası Fonu''na aktarılırken, sigorta primleri ise kurumun kendi hesabında kalacak. Orta vadede, sağlık sigortası ve emeklilik sigortasının Hazine'den yardım almadan kendi gelirleriyle hizmet vermesi amaçlanıyor. 
     
     GENEL SAĞLIK SİGORTASI 
     Çalışma ve Sosyal Güvenlik Bakanlığı tarafından hazırlanan bir diğer yasa taslağı ile tüm ülke nüfusunu kapsayacak ''Genel Sağlık Sigortası'' uygulanmasına geçilmesi amaçlanıyor. 
     Sağlık Bakanlığı aracılığı ile Genel Sağlık Sigortası uygulamasına geçilmesi ile birlikte sağlık hizmetlerinden yoksun tüm nüfusa sağlık hizmeti verilebilecek. 
     Yasa taslağı ile hastaya hastane ve hekim seçme özgürlüğü getirilirken, aile hekimi uygulamasına geçilmesi de taslakla amaçlanıyor. Hasta memnun kalmadığı hastane ile aile doktorunu talebi üzerine değiştirebilecek. 
     Genel Sağlık Sigortası uygulaması ile sosyal güvenlik kuruluşlarının verdiği ayrı sağlık hizmetlerinin birleştirilmesi öngörülürken, sağlık hizmeti sunan tüm özel ve kamu sağlık kuruluşlarından sağlık hizmetinin satın alınması benimseniyor. Sağlık hizmetinin finansmanından tek bir kurum yetkili olacak. 
     Taslağa göre, sağlık primlerinde herhangi bir artış olmazken, sağlık hizmetinden yoksun yoksul vatandaşların sağlık primleri vergi ve bütçe desteği ile sisteme dahil edilecek. 
     
</TEXT>
</DOC>
