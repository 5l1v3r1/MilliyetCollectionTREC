<DOC>
<DOCNO> 194709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/tv/ekran.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalıpları zorluyor 
</HEADLINE>
<TEXT>

   İlk kez bir televizyon dizisinde rol alan Behzat Uygur, "Komedyenler de dramalarda başarılı olabilir" diyor 
      MEMETCAN DEMİRAY 

   
   Behzat Uygur'u kariyerinde ilk kez bir TV dizisinde izliyoruz. Veli Çelik'in yönettiği "Hırçın Menekşe"de Yağız'ı canlandıran Uygur, yedi yıl önce "Bir Aşkın Bittiği Yer" adlı TV filminde yine Çelik'le çalıştığını belirtirken "O günden beri aklımda bir dramada rol almak vardı. Teklifler de geldi. Ama yönetmen Veli Çelik olunca 'Hırçın Menekşe'yi istedim" diyor. 
   Genelde komedyenlerin dramalarda başarılı olamadığını ama kendisinin bu kalıbı yıkmak istediğini belirten Uygur, "Hırçın Menekşe"den aldığı olumlu tepkilerin kendisini memnun ettiğini söylüyor. 
   
   'Prens Buraya Yumruk Havaya' 
   "Dizi çekimleri tiyatrodan çok daha ağır" Uygur'a göre. Ama yoğun iş temposuna rağmen O, ne tiyatrodan, ne komediden vazgeçmiş. Kardeşi Süheyl Uygur'la beraber Şeker Bayramı'na yetiştirecekleri oyunu anlatıyor. Vedat Özdemiroğlu imzalı "Prens Buraya Yumruk Havaya" adlı komedide İngiliz Kraliyeti'ni "ti"ye alacaklarını sözlerine ekliyor. Ve onuncu yaşını kutlayan "Şahane Pazar"ın bir klasik haline geldiğini belirten Uygur, birçok taklidi yapılan şova "seyirci sıkılana kadar" devam edeceklerinin altını çiziyor. 
   
   Eski şıklar karşı kutuplarda 
   Behzat Uygur'un başrolünü Zeynep Tokuş'la paylaştığı "Hırçın Menekşe"de Yağız, Ökkeş aleyhine açılan davada Deniz'le karşı karşıya gelir. Öte yandan karısı Pelin, Yağız'ı tekrar kazanmak istemektedir. 
   KANAL D 21.20 
   
   
   KISA...KISA...    Medikal Leyla Ataman'ın sağlık rehberi yeniden ekranlarda. Ataman bugün, konuğu Doç. Dr. Belhan Akpınar ile "robotla kalp ameliyatları" konusunu işleyecek. CNN TÜRK 10.45 
   Kariyer Dünyası Bize özel bir olay temiz tuvalet kampanyası. Opet ve Milli Eğitim Müdürlüğü kampanya başlattı. Bu açıdan ilginç bir konu Yaprak Özer sunuyor. TRT 2 21.10 
   Yüzyılın Aşkları BBC imzalı belgeselde bu hafta, üzerinde çok konuşulan Adolf Hitler ve onu hiçbir zaman yalnız bırakmayan, hatta ölüme bile birlikte giden Eva Braun aşkı var... CNN TÜRK 22.00 
   Oyun İçinde Oyun İçinde kamera şakaları olan dizide bu hafta Avcı ailesinin yine üç kurbanı var. Çeşitli bahanelerle eve çağırılan sigortacı, aşçı ve nakliyeci sıkıntılı dakikalar yaşıyorlar... KANAL D 23.00 
   Deşifre M. Ali Önel'in sunduğu programda şehirlerarası otobüslere takılan ve hız aşımını ölçen takografı etkisiz hale getiren bir şebekenin ipliği pazara çıkarılıyor. STAR 23.30 
   
   
   
</TEXT>
</DOC>
