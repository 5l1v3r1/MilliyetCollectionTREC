<DOC>
<DOCNO> 152967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sondun33.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat "Bir kenara çekilmeyeceğim" 
</HEADLINE>
<TEXT>

     Filistin lideri Yaser Arafat, Filistin'deki siyasi bir sarsıntıyla ''bir kenara itilemeyeceğini'' söyledi. 
     Ramallah'taki karargahında İsrail'in Maariv gazetesine verdiği demeçte, ''Ben Filistin halkının seçilmiş devlet başkanıyım. Tüm dünya bunu biliyor'' diyen Arafat, bir kenera çekilme niyeti olmadığını belirtti. 
     ABD ve uluslararası toplumun baskısıyla Arafat, istemediği isimler de bulunmasına rağmen, başbakanlığa atanan Mahmud Abbas'ın hazırladığı kabine listesini kabul etmişti. Hükümet için güvenoylamasının yarın yapılması bekleniyor. 
     İsrail Başbakanı Ariel Şaron'un içtenliği konusunda şüpheleri bulunduğunu söyleyen Filistin lideri, ''Şaron barışın bedelini ödemeye hazır değil'' dedi. 
     Şaron, Abbas ile görüşmeye hazır olduğunu bildirmişti. 
     Arafat, ''Şaron sizden ne istiyor '' sorusuna, bunun ''bir kan davası olduğu'' görüşünü taşıdığını söyleyerek, ''Sanırım her şey, Beyrut'ta, madalyalarını ve savunma bakanlığını kaybetmesine neden olduğum 1982'de başladı'' dedi. 
     İsrail'in 1982'de Lübnan'ı istilasını yöneten, dönemin savunma bakanı Şaron, bir İsrail soruşturma komisyonunun, Sabra ve Şatila mülteci kamplarında yüzlerce Filistinlinin katledilmesinden dolaylı olarak sorumlu olduğuna karar vermesinden sonra görevinden istifa etmişti. 
     Şaron geçen yılki bir röportajında, o dönemde Lübnan'da, ellerinde fırsat varken, İsrail'in Arafat'ı öldürmediğine pişman olduğunu söylemişti. 
     




</TEXT>
</DOC>
