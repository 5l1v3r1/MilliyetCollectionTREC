<DOC>
<DOCNO> 178733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sonspo09.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom, Porto ve Manchester... İşte Devler Ligi'nin gediklileri... 
</HEADLINE>
<TEXT>

     Avrupa Şampiyonlar Ligi 3. ön eleme turunda Bulgaristan'ın CSKA Sofya takımını her 2 maçta da 3-0'lık sonuçlarla geçerek adını 9. kez ''Devler Ligi''ne yazdıran Galatasaray, bu lige en çok katılan takım unvanını paylaşıyor. 
     UEFA'nın 1992-93 sezonundan itibaren Avrupa Şampiyon Kulüpler Kupası yerine düzenlemeye başladığı Avrupa'nın kulüpler bazında en büyük organizasyonu olan Avrupa Şampiyonlar Ligi bu sezon 12. kez sahne alıyor. 
     Galatasaray, Portekiz'in Porto ve İngiltere'nin Manchester United takımlarıyla birlikte, Avrupa Şampiyonlar Ligi'nde 9. kez mücadele etme hakkını kazanarak, büyük bir başarıya imza attı. 
     1993-1994 sezonunda ilk kez ''Devler Ligi''ne katılan ''Cim Bom'', 1994-1995, 1997-1998, 1998-1999, 1999-2000, 2000-2001, 2001-2002 ve 2002-2003 sezonlarının ardından, 2003-2004 sezonunda da bu ligde yer almaya hak kazandı. 
     Bu alanda Avrupa'nın futbolda ileri gitmiş dünyaca ünlü pek çok kulübünü geride bırakmayı başaran Galatasaray ayrıca, üst üste 7 sezondur bu lige katılarak, büyük bir başarıya daha imza attı. 
     Galatasaray, Porto ve Manchester United'ın 9'er kezle en çok katıldıkları Avrupa Şampiyonlar Ligi'ne 8 kez katılan ekipler ise şöyle 
     Real Madrid, Barcelona İspanya , Spartak Moskova Rusya , PSV Eindhoven Hollanda , Rosenborg Norveç , Bayern München Almanya , Dinamo Kiev Ukrayna , Juventus İtalya . 
     
</TEXT>
</DOC>
