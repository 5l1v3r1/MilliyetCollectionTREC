<DOC>
<DOCNO> 154283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sontur23.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Enkaz altında 19 öğrenci daha var... 
</HEADLINE>
<TEXT>

     Bingöl'de meydana gelen depremin ardından en büyük hasarın yaşandığı Çeltiksuyu YİBO'nun enkazının yanında, askeri yetkililer tarafından ''Kriz Masası'' oluşturuldu. 
     Enkaz altında kalan öğrencilerin ailelerinin 2 gündür tedirgin bekleyişleri bugün de devam ediyor. Zaman zaman izdihamların yaşanmasına neden olan öğrenci ailelerine doğru bilgi verilmesi ve buradaki kargaşanın önüne geçilmesi amacıyla arama-kurtarma çalışmalarını yürüten askeri yetkililer tarafından Kriz Masası oluşturuldu. 
     Burada görevli askeri yetkililer, megafonla duyuru yaparak bilgi almak isteyen vatandaşların söz konusu masaya başvurabileceklerini bildiriyor. Kriz Masası'nda enkaz altından ölü ve sağ olarak çıkartılan öğrencilerin kimlikleri ailelere açıklanırken, çalışmalar hakkında da bilgi veriliyor. Kriz Masası'nın aynı zamanda, ambulansların rahat şekilde çalışmasını yapması amacıyla yol üzerine rasgele araç park edilmemesi amacıyla trafiği düzene sokma çalışması yaptığı da gözleniyor. 
     Yetkililer, vatandaşların endişeye kapılmaması için gerekli psikolojik desteğin de Kriz Masası tarafından verildiğini kaydettiler. 
     
     KURTARMA ÇALIŞMALARI DEVAM EDİYOR 

     Enkaz alanındaki çalışmalarını sürdüren arama-kurtarma ekipleri ise binanın arka tarafına doğru yıkılan 2. ve 3. katlardaki çalışmalarını iş makinaları aracılığıyla yoğunlaştırdılar. 
     Çocuklarının halen enkaz altından sağ çıkarılması yönündeki umutlarını koruyan aileler, zaman zaman çıkan cesetleri görünce tedirgin oluyorlar. 
     Büyük Tekören Köyü'nde yaşayan Saim Artuk'un burada okuyan 14 yaşındaki oğlu Osman ile 13 yaşındaki kızı Hülya'nın cesetlerinin sabaha doğru enkazdan çıkartılması, öğrenci yakınlarının morallerinin bozulmasına, endişelerinin de artmasına neden oldu. 
     Öte yandan, enkazda kurtarma çalışmalarını yürüten ekipler, dinlenme zamanlarında burada bekleyen ailelere çalışmaları hakkında bilgi veriyorlar. Bazı gönüllü kurtarma ekipleri de, öğrenci yakınlarına çay servisi yaparak, gıda maddesi dağıtıyorlar. 
     Çeltiksuyu YİBO'da şu ana kadar 114 öğrenci sağ, 66 öğrencinin ise cesedinin çıkartıldığı bildirilirken, enkaz altında halen 19 öğrencinin bulunduğu tahmin ediliyor. 
     




</TEXT>
</DOC>
