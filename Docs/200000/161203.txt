<DOC>
<DOCNO> 161203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sondun22.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Parlamentosu Türkiye raporunu kabul etti 
</HEADLINE>
<TEXT>

     Avrupa Parlamentosu AP , Hollandalı Hıristiyan Demokrat parlamenter Arie Oostlander tarafından hazırlanan Türkiye raporunu, kabul etti. 
     Raporda, Türkiye'nin gerekli reformları kararlılıkla sürdürmesi halinde AB ile tam üyelik müzakerelerine başlayabileceği belirtildi. 
     Oostlander'in raporunda, Türkiye'de yapılan reformların memnuniyet verici olduğu belirtildi, ancak bu reformların uygulamasının önemine dikkat çekildi. 
     
     MÜSLÜMAN NÜFUS AB ÜYELİĞİNE ENGEL DEĞİL 

     Avrupa Parlamentosu'nun AP kabul ettiği Türkiye raporunda, Türkiye'nin Müslüman nüfusunun AB tam üyeliğine bir engel oluşturmadığı belirtildi. 
     Hollandalı Hıristiyan Demokrat parlamenter Arie Oostlander tarafından hazırlanan raporda, Avrupa'nın Türkiye'nin sürdürdüğü reform çalışmalarına destek vermesi istendi. 
     Türkiye'de ordunun devlet ve toplum üzerinde önemli bir konuma sahip olduğu görüşünün savunulduğu raporda, ordunun bu konumunun Türkiye'nin demokratik ve çoğulcu sistemi geliştirmesine engel oluşturduğu öne sürüldü. 
     Raporda, devlet sistemindeki reform sürecinde Milli Güvenlik Kurulu'nun MGK uzun dönemde kaldırılmasının gerekebileceği, Yüksek Öğretim Kurumu YÖK ile Radyo ve Televizyon Üst Kurulu RTÜK gibi kurumların bağımsızlığı için, Türk Silahlı Kuvvetleri TSK temsilcilerinin bu kurumlarda yer almaması gerektiği görüşü savunuldu. 
     Türkiye'de Avrupa'nın demokratik kurumlarını temel alan yeni bir anayasanın yapılması gerektiği de belirtilen raporda, Başbakan Recep Tayyip Erdoğan'ın hukuk devleti, çoğulcu sistemi ve katılımcı demokrasiyi temel alan bir anayasa yapma girişimine destek verildiği kaydedildi. 
     Türkiye raporunda, ''yolsuzlukla daha iyi mücadele edilmesi'' ve ''cezaevi koşullarının iyileştirilmesi'' gibi talepler dile getirildi. 
     Raporda, rüşvet ve yolsuzlukla mücadelede, daha şeffaf bir toplum, özgür basın, bağımsız yargı ve etkili bir yargı sisteminin çok önemli olduğu vurgulandı. 
     ''İşkence ve kötü muameleyle mücadelede etkili önlemlerin gerekliliğine'' işaret edilen raporda, ''cezaevi koşullarının iyileştirilmesi'' istendi. 
     Raporda, Avrupa İnsan Hakları Mahkemesi'nin AİHM Kıbrıslı Rum Loizidu ile ilgili aldığı karara Türkiye'nin uyması istendi. 
     Anayasa Mahkemesi tarafından kapatılan DEP'in cezaevindeki eski milletvekillerinin affedilmesi çağrısında bulunulan raporda, Türkiye'deki seçim istemine ilişkin bazı eleştiriler dile getirildi. 
     Raporda, azınlık haklarının korunması, terörle mücadele yasasının değiştirilmesi, Kıbrıslı Türklerin ve Türkiye'nin cesur kararlar almaları, Ermenistan'a ambargoya son verilmesi, Türk ve Ermenilerin geçmişteki sorunları aşmak için diyalog kurmaları gibi istekler de yer sıralandı. 
     
     SÖZDE SOYKIRIMIN TANINMASI TALEBİ REDDEDİLDİ 

     Avrupa Parlamentosu'nda AP , Türkiye raporunun görüşüldüğü sırada, sözde Ermeni soykırımının Türkiye tarafından tanınmasını talep eden bir değişiklik önergesi reddedildi. 
     Komünist parlamenterler tarafından sunulan değişiklik önergesi oylamada reddedilirken, Milli Eğitim Bakanlığı'nın konuyla ilgili olarak okullara gönderdiği genelgeden ''endişe duyulduğu'' yolundaki değişiklik önergesi ise kabul edildi. 
     
</TEXT>
</DOC>
