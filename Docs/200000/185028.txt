<DOC>
<DOCNO> 185028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/ekonomi/eko06a.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari ücretin satınalma gücü eriyor 
</HEADLINE>
<TEXT>

   Asgari ücretlinin alım gücü 8 ayda yüzde 10.5 azaldı. Artık 1 kg kıyma için 7 saat 30 dk. yerine 8 saat 43 dk. çalışılacak 
   
   Asgari ücretin satınalma gücünde bu yılın 8 ayında yüzde 10.5 oranında gerileme olduğu bildirildi. Türk - İş tarafından yapılan araştırmaya göre, mevcut asgari ücretin yürürlüğe girdiği 1 Ocak 2003'den Ağustos 2003'e kadar asgari ücretin satınalma gücü yüzde 10.5 oranında azaldı. Araştırmaya göre, brüt 306 milyon, net 225 milyon 999 bin lira olan yürürlükteki asgari ücretle çalışan bir işçi 1 kilogram ekmek satınalabilmek için 1 saat 20 dakika, 1 kilogram kıyma için 8 saat 43 dakika, 1 kilogram peynir için 6 saat 13 dakika, 1 kilogram bal için 11 saat 6 dakika, 1 kilogram kuru fasulye için 2 saat 56 dakika çalışması gerekiyor. 
   Türk - İş Başkanı Salih Kılıç geçim koşullarının giderek ağırlaştığına dikkat çekerek Asgari Ücret Tespit Komisyonu'nun hemen toplanarak yeni ücreti belirlemesi gerektiğini kaydetti. 
   Kılıç, "Açlık sınırının 500 milyon liraya yaklaştığı bir ortamda mevcut asgari ücret çok yetersiz kalmaktadır. Ülkede yaşanan ekonomik krizin faturası, satınalma gücü giderek gerileyen dar ve sabit gelirli kesimlere çıkarılmamalıdır" diye konuştu. 
   
   Ekmek için bir saat çalışıyor    Not Halen brüt 306 milyon lira olan asgari ücretten, 42 milyon 840 bin lira SSK primi, 32 milyon 265 bin lira gelir vergisi, 1 milyon 836 bin lira damga vergisi, 3 milyon 60 bin lira işsizlik sigortası primi olmak üzere toplam 80 milyon lira kesinti yapılarak işçiye 226 milyon ödeniyor. 
   Gıda Ocak 2003 Eylül 2003 Kg çalışma süresi çalışma süresi Ekmek 1 saat 1.20 saat Kıyma 7.29 saat 8.43 saat Peynir 5.32 saat 6.13 saat Bal 9.35 saat 11.06 saat Kuru Fasulye 3.01 saat 2.56 saat Zeytin 4.54 saat 5.17 saat Ayçiçek Yağı 2.48 saat 2.59 saat Margarin 2.52 saat 3.09 saat Şeker 1.50 saat 2.02 saat Pirinç 2.32 saat 2.54 saat 
   
</TEXT>
</DOC>
