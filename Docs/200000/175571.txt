<DOC>
<DOCNO> 175571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/ekonomi/eko01.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Asker Daha fazla ihracat 
</HEADLINE>
<TEXT>

   Irak'a asker göndermenin ihracatı kolaylaştıracağını söyleyen TİM Başkanı Satıcı, IMF'nin borç ertelemesini de asker gönderme girişimlerine bağladı 
      EKONOMİ SERVİSİ 
   
   Türkiye İhracatçılar Meclisi TİM Başkanı Oğuz Satıcı, "Asker göndermek Irak'a ihracatı kolaylaştırır. İhracatçının kendisini güvende hissedebilmesi için orada Türk askerinin olması gerekir" dedi. Satıcı, İstanbul Tekstil ve Konfeksiyon İhracatçıları Birliği İTKİB başkanlık görevini İTKİB Yönetim Kurulu Üyesi İsmail Gülle'ye devretmesi dolayısıyla düzenlenen basın toplantısında, ekonomideki gelişmeleri de değerlendirdi. 
   
   'ABD kredisi kuru düşürür' 
   Irak'a asker gönderilmesi girişimlerinin ardından 8.5 milyar dolarlık ABD kredisindeki belirsizliklerin ortadan kalktığını ve IMF'nin de Türkiye'nin borç geri ödemelerini kısmen ertelediğini belirten Satıcı, bu gelişmelerin ekonomide "bahar havası" yarattığını vurguladı. Satıcı, şöyle konuştu 
   "Türkiye sonbahara çok farklı kondisyonlarla giriyor. Geçmişte sonbaharda ekonomi bazı şoklar yaşayabilir demiştik. Ama IMF'nin borç ertelemesi ile ortaya koyduğu durum, böyle bir havanın olmayacağının işareti. Türkiye'ye verilen iyi notlar, üçüncü tezkere için uzatılmış sıcak mesajlar olarak algılanmalı. Biz artık Türkiye'nin iktisadi, askeri, ticari tüm gücünü bölgede göstermesi gerektiğine inanıyoruz. Bu çalışmalar hayırlısı ile tamamlanırsa, eğer 8.5 milyar dolar Türkiye'ye uzun vadeli kredi gelirse ve bu kredi iç borcun ateşini kesmek için kullanılırsa kurlar biraz daha aşağı gider." 
   
   'Borç ertelenince faiz düştü'    IMF'nin borçları ertelemesinin Türkiye'nin iç borç ihtiyacını azalttığına, faizlerin üç yıl önceki noktaya geldiğine işaret eden Satıcı, piyasa ve siyasi şartları iyi okuyan proaktif bir yönetim sergilenmesi gerektiğini kaydetti. Satıcı, faizlerin serbest olması gerektiğini ifade etti. 
   Satıcı, bir gazetecinin, ekonomideki iyimser tablonun üretici ve tüketiciye yansımadığını belirterek, "İyimser tablo hükümetin çizdiği hayali tablo mu " sorusuna karşılık, herkesin ortak düşmanının yüksek faiz ve borç yükü olduğunu söyledi. Satıcı, Merkez Bankası'nın enflasyonla mücadele programının yüksek faizlerle borçları çevirmek üzerine kurulu olduğunu savunarak, şöyle dedi 
   "Böyle olunca TL suni olarak değerleniyor. Bu sonuçlar vatandaşa yansımadığı gibi ihracatçıya da yansımıyor. İyimser hava iyi yönetilemiyor. Ortada yaratılmış bir pembe tablo yok. Mevcut duruma ihtiyatlı iyimserlikle yaklaşılması gerekir." 
   
   'Irak'a iki aylık ihracat 220 milyon dolar'    Devlet Bakanı Kürşad Tüzmen, Irak'a iki aylık ihracatın 220 milyon doları bulduğunu açıklarken, "Savaş öncesi 1 - 1.5 milyar dolarlık ihracatımızı yakalayacağız" dedi. Tüzmen, bu ülkede istikrarsızlığın hüküm sürdüğünün hatırlatılması üzerine, "Tabii komşularımızın bu şekilde sıkıntılı dönemleri olmasını istemeyiz ama istikrarsız ve riskli ortamlar bizim çalışma ortamımızdır" diye konuştu. 
   Şubat - nisan döneminde Irak'a yapılan ihracatta büyük daralma yaşandığına işaret eden Tüzmen, geçen yılın aynı ayına göre haziranda yüzde 100'lere varan, temmuzda ise yüzde 200'leri bulan oranda artış olduğunu söyledi. Savaş öncesi Bağdat'a yapılan iş gezisinde bağlanan ve eleştirilere neden kontratlara da değinen Bakan Tüzmen, son fazda alınan 700 milyon dolarlık ihalelerin arasında 430 milyon dolarlık kısmın ödemesinin yapıldığını kaydetti. 
   
   
</TEXT>
</DOC>
