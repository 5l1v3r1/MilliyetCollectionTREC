<DOC>
<DOCNO> 159283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sonspo11.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay İstanbul'a 13 otobüsle gidiyor... 
</HEADLINE>
<TEXT>

     Altay'ın ligin son haftasında oynayacağı kritik İstanbulspor maçına gitmek isteyen taraftarlar için 13 otobüs tahsis ettiği bildirildi. İstanbulspor karşılaşmasından 3 puan çıkarılması halinde, ligde kalışını ilan edecek olan siyah-beyazlılar, taraftarlarından da bu zorlu deplasmanda destek bekliyor. İzmir Büyükşehir Belediyesi'nin katkılarıyla 10, kulüp ve Altay Sosyal Yardımlaşma ve Dayanışma Derneği'nin girişimleriyle de 3 otobüs taraftarlara tahsis edildi. 
     Ücret, İstanbul'a gidiş-dönüş ve maç bileti karşılığı 5 milyon lira olarak belirlenirken, taraftarlar 30 Mayıs'a kadar kayıt için Alsancak Stadı'ndaki kulüp binasına başvuruda bulunabilecek. 
     Bu arada Altay Sosyal Yardımlaşma ve Dayanışma Derneği'nde düzenlenen toplantıda konuşan Kulüp Divan Başkanı Erdoğan Tözge, Altay'ın zor günlerin takımı olduğunu söyledi. 
     Yaşanan bir dizi talihsizlik sonucu bu noktaya gelindiğini anlatan Tözge, ''Altay bu zorlu virajı mutlaka aşacaktır. Geçmişte olduğu gibi şimdi de Altay zoru başaracaktır'' dedi. 
     
</TEXT>
</DOC>
