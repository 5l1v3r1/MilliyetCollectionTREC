<DOC>
<DOCNO> 170823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/guncel/gun20.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Sezer, Çankaya'da rektörleri dinledi    Cumhurbaşkanı Sezer, dün Milli Eğitim Bakanlığı'nca hazırlanan Yükseköğretim Kanun Tasarı Taslağı'na ilişkin 7 rektörün görüşünü aldı. Rektörler Sezer'e taslağın mevcut haliyle kanunlaştığında "üniversitelerin siyasallaşacağı" yönündeki endişelerini dile getirdi. Çankaya Köşkü'nde yaklaşık iki saat süren görüşmeye, Prof. Dr. Tunç Erem, Prof. Dr. Ayhan Alkış, Prof. Dr. Gülsün Sağlamer, Prof. Dr. Ural Akbulut, Prof. Dr. Nusret Aras, Prof. Dr. Tunçalp Özgen ve Prof. Dr. Rıza Ayhan katıldı. Taslağın mevcut haliyle yasalaştığında üniversitenin kaosa sürükleneceğini savunan Erem, "Sezer ile hassasiyetler üzerinde aynı fikirdeyiz" dedi. 
   
   Özok'un ret dilekçesi Yüksek Mahkeme'de    Cumhurbaşkanı Ahmet Necdet Sezer'in Anayasa Mahkemesi asıl üyeliğine seçtiği Türkiye Barolar Birliği TBB Başkanı Özdemir Özok, görevi kabul etmediğine ilişkin dilekçesini gönderdi. Özok, Anayasa Mahkemesi'nin Kuruluş ve Yargılama Usulleri Hakkındaki Kanun'un 6. maddesi uyarınca, görevi kabul etmediğini belirten dilekçeyi Anayasa Mahkemesi Başkanlığı'na dün gönderdi. Özok'un dilekçesini Anayasa Mahkemesi Başkanlığı Cumhurbaşkanlığı'na bildirecek. Cumhurbaşkanı Ahmet Necdet Sezer de, avukatlar kontenjanından asıl üyelik için yeni bir seçim yapacak. n ANKARA Milliyet 
   
   Emniyete göre kapkaççılar örgütlü    İstanbul Emniyet Müdürlüğü, ilde meydana gelen kapkaç suçlarının büyük bir bölümünün, örgütlü şekilde biraraya gelen şahıslar tarafından işlendiğine dikkat çekerek, bu nedenle konunun basit bir suç olarak değil, organize işlenen suçlar kapsamında değerlendirildiğini bildirdi. Kapkaç olaylarının bir kısmının, 18 yaşın altındaki sabıkalı yankesici, hırsız, oto hırsızı ve madde bağımlısı çocuklar tarafından işlendiği belirtilen açıklamada, "İl genelinde meydana gelen kapkaç suçlarının büyük bir bölümü, örgütlü şekilde biraraya gelen şahıslar tarafından işlenmektedir" denildi. n İSTANBUL Milliyet 
   
   Altın Portakal onur ödülleri belli oldu    Antalya Altın Portakal Film Festivali çerçevesinde verilen "Yaşam Boyu Onur Ödülleri"nin bu yılki sahipleri belli oldu. Bu yıl verilecek 8. Yaşam Boyu Onur Ödülleri'ne yapımcı Kadir Yurdatap, yönetmen Tunç Başaran, görüntü yönetmeni Rafet Şiriner ile oyuncular Çolpan İlhan, Muhterem Nur, Tanju Gürsu ve Süleyman Turan layık görüldü. ödüllerin 1 - 5 Ekim arasında sahiplerine verileceği açıklandı. "Yıldırım Önal Anı Ödülü"nün geçen yılki sahibi Ahmet Mekin'in de, Eşref Kolçak'a ödülü bu yıl teslim edeceği kaydedildi. n ANTALYA DHA 
   
   'Damga'da 5 kamu görevlisine tutuklama    İl Jandarma Komutanlığı'nın, Boğaz'dan transit geçiş yapan gemilerden küçük teknelerle alınan akaryakıtın piyasada satılmasıyla ilgili "Damga" operasyonu kapsamında gözaltına alınan iki astsubay, iki polis memuru ve bir gümrük memuru tutuklandı. Gümrük Muhafaza Müdürlüğü memuru Metin Can, Sahil Güvenlik Komutanlığı'nda görevli Astsubay Recep Bayram, Astsubay Ahmet Göktaş ile polis memurları Öner Aktaş ve Yahya Kemal Gezer, jandarmadaki sorgularında şebeke lideri Recep Ahmet Mercan'ı tanımadıklarını belirterek suçlamaları reddetti. Bayram ve Göktaş Hasdal Askeri Cezaevi'ne gönderilirken, diğer tutuklular cezaevine konuldu. 
   
   Araştırmalar İzmir'i yaşlandıracak    Kültür ve Turizm Bakanlığı ile Büyükşehir Belediyesi'nin düzenlediği 1. Uluslararası Smyrna Sempozyumu'nda 100 Türk ve yabancı bilimadamı İzmir'in tarihiyle ilgili belgeleri açıklamak için bir araya geldi. Sempozyumda konuşan İzmir Arkeoloji Müzesi Müdürü Dr. Mehmet Taşlıalan 30 yıl önce İzmir'in üç bin yıllık bir kent olduğunun tespit edildiğini belirterek, "Kazılar yedi bin yıllık tarihi ortaya çıkardı. Hedefimiz, İzmir tarihin 10-15 bin yıl öncesine dayanabileceğini kanıtlamak" dedi. n İZMİR DHA 
   
   Örsan Öymen'i bugün anıyoruz    Milliyet yazarı Örsan Öymen'i, ölümünün 16. yılında, mezarı başında anıyoruz. Zincirlikuyu Mezarlığı'nda bugün 11.00'de düzenlenecek törene Öymen'in ailesi, yakın dostları, sevenleri ve mesai arkadaşları katılacak. "Politika Kazanı" adlı köşesinde 14 yıl boyunca Milliyet okurlarıyla buluşan Öymen, 22 Temmuz 1987'de Bodrum'da geçirdiği kalp krizi sonucu vefat etmişti. n İSTANBUL Milliyet 
   
   
   
   
   
   
   
   
   
   
   
   
   
   
</TEXT>
</DOC>
