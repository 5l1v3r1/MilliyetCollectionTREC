<DOC>
<DOCNO> 165908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/sontur17.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel Güvenlik görevlisi 1.65'ten kısa olamayacak... 
</HEADLINE>
<TEXT>

     Özel güvenlik görevlisi olacak ve halen çalışan özel güvenlik görevlilerinde aranacak sağlık şartlarına ilişkin esas ve usulleri düzenleyen ''Özel Güvenlik Görevlileri Sağlık Şartları Yönetmeliği'', Resmi Gazete'nin bugünkü sayısında yayımlanarak, yürürlüğe girdi. 
     Yönetmeliğe göre, özel güvenlik görevlisi olarak çalışacak kişiler sağlık taramasından geçirilerek, iç organlara ilişkin ayrıntılı tetkikler yapılacak. 
     Özel güvenlik görevlilerinde aranacak diğer şartların bazıları da şöyle 
     ''-Ruh sağlığı tam ve sağlam olacak, -Geçmişinde ve halen hiçbir ruhsal rahatsızlık ve kişilik bozukluğu olmayacak, -İşitme kaybı bulunmayacak, -Konuşmaya engel ağız bozukluğu olmayacak, -Görme özellikleri belirli standartlarda olacak, -Kronik deri hastalığı bulunmayacak, -Fiziksel aktiviteyi kısıtlayacak kalıtsal veya sonradan oluşmuş rahatsızlığı olmayacak, -Boyu erkeklerde 165 cm, bayanlarda ise 160 cm'den kısa olmayacak, -Bayanlarda 18, erkeklerde de 22 yaşını doldurmuş olacak.'' Özel güvenlik görevlisi olarak çalışan kişilerin, çalışma şartlarını kaybettikleri kanaati oluşanlar, sağlık yönünden özel güvenlik görevlisi olamaz tanımlı sağlık kurulu raporu ve valilik oluru ile görevlerine son verilecek. 
     Silah taşıma ehliyetini kaybeden özel güvenlik görevlilerinin silahı, hastalığı düzelip silah taşıma ehliyetini kazanana kadar çalıştığı kurum veya kuruluşça geçici olarak alınıp muhafaza edilecek. Ayrıca, varsa diğer ruhsatlı silahlarının da muhafazası için ilgili birimlere konu intikal ettirilecek. 
     Yönetmelikle, özel güvenlik görevlilerinin sağlık şartlarının takibi ve malullük durumları da ayrıntılı olarak düzenlendi. 
     
</TEXT>
</DOC>
