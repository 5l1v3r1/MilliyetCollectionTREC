<DOC>
<DOCNO> 169509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sondun08.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye ABD yardımında kesinti olasılığı... 
</HEADLINE>
<TEXT>

     ABD Kongresi'nin üst kanadı Senato, New York Belediyesi'ne vergi borcu olduğu iddia edilen ve aralarında Türkiye'nin de bulunduğu bazı ülkeler için planlanan Amerikan mali yardımında kesinti yapılmasını öngören bir önergeyi kabul etti. 
     Senato'da kabul edilen önergenin yasalaşması durumunda, Türkiye'ye verilecek Amerikan yardımında 70 milyon doların üzerinde bir kesinti yapılabileceği belirtildi. 
     Tartışmaları süren Dışişleri Bakanlığı'nın 2004 yılı bütçe yasa tasarısında New York'lu bir senatörün isteği üzerine kabul edilen değişiklik önergesinde, New York Belediyesi'ne borcu olan ülkeler, dolaylı olarak ABD'ye borçlu sayıldı. New York'ta yapılan son belediye başkanlığı seçimini kazanan Michael Bloomberg, aralarında Türkiye'nin de bulunduğu bazı ülkelerin, New York Belediyesi'ne yüklü vergi borcu olduğunu ileri sürdü. Bloomberg, söz konusu ülkelerin New York'taki diplomatik temsilciliklerinin bir bölümünün, ticari amaçlarla kullanıldığı gerekçesiyle vergi ödemelerini savunuyor. 
     Türkiye'nin yanı sıra Hindistan, Filipinler ve Moğolistan'ın da benzer konumda olduğu belirtiliyor. Bloomberg'ün Türkiye'ye ilişkin iddiaları, Türkiye'nin BM'deki daimi temsilciliği ve New York başkonsolosluğunun yer aldığı BM binasının karşısındaki Türkevi'ni kapsıyor. ABD kaynaklarına göre Bloomberg, Türkevi için Türkiye'ye 1980'lerden bu yana faiziyle birlikte yaklaşık 70 milyon dolarlık bir vergi borcu çıkarmış bulunuyor. 
     Konuyu Senato platformuna taşıyan Demokrat Parti New York Senatörü Charles Schumer, Dışişleri Bakanlığı bütçe yasa tasarısına eklenmek üzere verdiği değişiklik önerisinde, New York Belediyesi'ne borcu olan ülkelere yapılacak Amerikan yardımında, bu borç ve yüzde 10 kadar ceza kesintisi yapılmasını istedi. Schumer, Senato Genel Kurulu'ndaki konuşmasında, ''11 Eylül'den sonra New York'un her bir dolara ihtiyacı var. Söz konusu paralar da New York'un hakkıdır'' dedi. 
     Senato'da yapılan oylamada, bu önerge oybirliğiyle kabul edilerek Dışişleri Bakanlığı bütçe yasa tasarısına eklendi. Kongre'nin alt kanadı olan Temsilciler Meclisi'nde ele alınan Dışişleri Bakanlığı bütçe tasarısında ise henüz benzer bir hüküm bulunmuyor. Kongre'den çıkan bir tasarının yasalaşması için hem Senato, hem de Temsilciler Meclisi'nde kabul edilen metinlerin tamamen aynı olması gerekiyor. Pratikte bu sağlanamadığı için, metin farklılıkları olduğu durumda Senato ve Temsilciler Meclisi üyelerinden oluşan bir uzlaşma komitesi, iki metni tek metne indiriyor ve daha sonra bu metin hem Temsilciler Meclisi, hem de Senato'da kabul edilerek Başkan'ın onayına gidiyor. 
     Kongre kaynakları, Schumer'ın değişiklik önerisinin Senato'da oybirliğiyle kabul edildiğini hatırlatarak, uzlaşma komitesinin bu konuda Senato metnini benimseyeceğinin hemen hemen kesin olduğu yorumunda bulunuyor. Bu durumda da kesinti önergesinin imzalanmak üzere Başkan George W. Bush'un önüne gelmesi güçlü bir olasılık olarak görülüyor. Yardım konusunda ABD'nin Türkiye için 8.5 milyar dolar krediye çevrilebilecek 1 milyar dolarlık bir hibe planı bulunuyor. Bunun dışında, ağırlıklı olarak terörle mücadele kapsamında ABD'nin gelecek yıl Türkiye'ye 255 milyon dolar yardımda bulunması öngörülüyor. Uzmanlara göre, Schumer'ın önergesinin yasalaşması durumunda, Türkiye'ye yapılacak Amerikan yardımında yaklaşık 77 milyon dolarlık bir kesinti yapılabilecek. 
     
</TEXT>
</DOC>
