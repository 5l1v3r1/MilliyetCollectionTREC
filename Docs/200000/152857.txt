<DOC>
<DOCNO> 152857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/dunya/adun.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Köstebek Aziz miydi 
</HEADLINE>
<TEXT>

Amerikan güçlerine teslim olan Tarık Aziz'in, Saddam'ın saklandığı gerekçesiyle vurulan sığınağı, ABD'ye ihbar eden kişi olduğu iddia ediliyor 
     NEVSAL ELEVLİ Londra 

     Devrik Irak rejiminin "Başbakan Birinci Yardımcısı" Tarık Aziz'in, koalisyon güçlerinin Baas rejimi içindeki köstebeği olabileceği iddia edildi. İngiliz The Sunday Telegraph gazetesinin haberine göre, geçen hafta teslim olan ve halen ABD güçlerinin elinde bulunan Aziz'in, "eski patronunun" koalisyon güçleri tarafından savaşın başında hedef alınmasına yardım eden kişi olabileceği sanılıyor. 
     Koalisyon güçleri, üst düzey bir Baas yetkilisinden gelen istihbarat üzerine, içinde Saddam'ın bulunduğu sanılan bir sığınağa füze yağdırarak savaşı planlanandan önce başlatmıştı. Gazeteye konuşan eski bir CIA yetkilisi, Aziz'in teslim olarak, "bir süredir tanıdığı insanların elinde kendisini güvene aldığı" izlenimine kapıldığını belirterek, "Saddam'a yönelik ilk saldırıya neden olan bilgi ancak onun yakın çevresine girebilen Tarık Aziz gibi birinden gelmiş olabilirdi" dedi. 
     
     Saddam, ailesini tutuklattı 
     "Bu işi Aziz yapmış olsun ya da olmasın" Saddam'ın onun niyetlerinden kesinlikle şüphelendiğini savunan Sunday Telegraph, Saddam'ın tam savaş öncesinde Aziz'in ailesinden pek çok kişiyi gözaltına almasının bu ihanetin göstergelerinden biri olduğunu ifade etti. 
     
İngiltere'ye sığınacakmış      İngiliz Daily Mirror gazetesi ise yetkililerin tüm resmi yalanlamalarına karşın Tarık Aziz'in Saddam'ın sırlarını açıklaması karşılığında Aziz'e İngiltere tarafından sığınma hakkı verildiğini iddia etti. Gazeteye göre, Aziz bu hafta içinde Amerikan özel güçlerinin eşliğinde uçakla İngiltere'nin Oxfordshire bölgesine götürülecek. 
     Aziz daha sonra İngiliz polisi tarafından bir askeri üsse götürülerek en az altı ay burada saklanacak. İngiliz ve Amerikan istihbaratı bir yandan Aziz'i sorgularken bir yandan da tedavi olmasını sağlayacak. Daha sonra kırsal bir bölgeye götürülecek olan Aziz en az beş yatak odalı bir eve yerleştirilecek. 
     Tüm sorgulamaların ardından Aziz'e yeni bir kimlik verilerek eşi ve çocuklarıyla birlikte İngiltere'de yeni bir hayata başlamasına izin verilecek. Aziz'in İngiltere'ye maliyetinin yılda 2,5 trilyon lirayı bulacağı belirtiliyor. 
     


DÜNYA 











</TEXT>
</DOC>
