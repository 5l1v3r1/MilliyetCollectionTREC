<DOC>
<DOCNO> 176523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sonspo17.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'a 3. Brezilyalı... Patrick tamam 
</HEADLINE>
<TEXT>

     Konyaspor, Brezilya'nın Anatolinia takımında oynayan Patrick ile 3 yıllığına anlaşma sağladı. 
     Kulüp başkanı Mehmet Köseoğlu, takımda en büyük sıkıntının sol kanatta yaşandığını bildirdi. 
     Bugüne dek denenen yerli ve yabancı futbolculardan beklenen verimi alamadıklarını belirten Köseoğlu, son olarak Brezilya'nın Anatolinia takımında oynayan Patrick'i mercek altına aldıklarını kaydetti. 
     Teknik heyetin Patrick'i, oynadığı maç kasetlerinden izlediğini ve alınması yönünde talepte bulunduğunu ifade eden Köseoğlu, ''Uzun süredir kendisi ve kulübüyle görüşüyoruz. Bonservisi için yüksek ücret talep edilmesi nedeniyle kulübüyle anlaşmaya varamamıştık. Ancak, sorunları çözerek sol açık Patrick ile 3 yıllığa anlaşma sağladık'' dedi. 
     Köseoğlu, oldukça hareketli ve etkili olan Patrick'in en kısa zamanda takıma uyum sağlayacağını vurgulayarak, bu futbolcunun alınmasıyla sol kanattaki sıkıntının ortadan kalkacağını sözlerine ekledi. 
     Konyaspor'daki Brezilyalı futbolcu sayısı böylece Caca ve Ernani ile birlikte 3'e çıkmış oldu. 
     
</TEXT>
</DOC>
