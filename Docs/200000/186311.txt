<DOC>
<DOCNO> 186311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sontur27.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Eskişehir Valisi Deprem merkezini en kısa sürede kuracağız 
</HEADLINE>
<TEXT>

     Eskişehir Vali Vekili Sinan Acar, Eskişehir merkezli meydana gelen hafif şiddetli depremlerin öncü veya artçı değil yerel aktiviteler olduğunun belirlendiğini belirterek, ''Deprem merkezini en kısa zamanda kuracağız'' dedi. 
     Acar, Eskişehir'de son iki gün içerisinde sırasıyla 3.9, 4.2 ve 2.8 büyüklüğünde üç deprem kaydedildiğini anımsatarak, depremlerde kent merkezi ve ilçelerinde herhangi bir can ve mal kaybının olmadığını, ancak tedirgin olan bazı vatandaşların bir süre park ve bahçelerde konakladığını belirtti. 
     Eskişehir yerleşim alanının özellikle kuzeybatısını ve güneyini sınırlayan çok kırıklı aktif fayların bulunduğunun belirlendiğini ifade eden Acar, 2. derece deprem kuşağında yer alan kentin, zaman zaman bu tür depremleri üretecek potansiyele sahip olduğunu söyledi. 
     Acar, bölgede aktiviteye neden olan başlıca kırık sistemlerinin Eskişehir, Dodurga ve Kaymaz fay zonlarından kaynaklandığının tespit edildiğini belirterek, şöyle konuştu 
     ''Vatandaşlar, ülkemizin deprem kuşağında olduğunu unutmamalıdır. Bu tür depremlere karşı her zaman hazırlıklı olmalıyız. Bayındırlık ve İskan İl Müdürlüğü'nün teklif ettiği ve bir örneği Bursa'da bulunan 'Deprem Merkezi'nin kentimizde de kurulması için en kısa zamanda çalışmalara başlayacağız.'' 
     
     ''DEPREMLE YAŞAMAYI ÖĞRENMEK ZORUNDAYIZ' 
     Anadolu Üniversitesi A.Ü Uydu ve Uzay Bilimleri Araştırma Enstitüsü Müdürü Prof. Dr. Can Ayday ise kentin güneyinde başlayan ''Eskişehir Fayı''nın, İnönü İlçesi üzerinden Bursa'nın İnegöl İlçesi'nden geçerek Kuzey Anadolu Fayı'nın güney koluyla birleştiğini belirterek, Eskişehir'de meydana gelen hafif şiddetli üç depremin istatistiksel olarak beklendiğini söyledi. 
     Bayındırlık ve İskan Bakanlığı'nca 2002'de onaylanan ''Zemin Etüt Raporu''nda Eskişehir yerleşim yeri ve civarındaki geçmiş yıllarda olmuş sismik hareketlilik verilerine dayanarak belli yıllara göre oluşabilecek en yüksek deprem büyüklüklerini hesapladıklarını anlatan Prof. Dr. Ayday, şöyle konuştu 
     ''Elde edilen sonuçlara göre, Eskişehir ve civarında gelecek 40 yıl içinde en fazla 5.8, 50 yıl içinde 6, 75 yıl içinde de 6.3 büyüklüğünde deprem olması bekleniyor. Bu depremde belki enerji boşalması oldu, ancak bunun başka bir bölgeye baskı yapmadığını söylemek mümkün değil. Bu nedenle Türkiye'nin deprem kuşağı bölgesinde yaşayan vatandaşlar depremle yaşamayı öğrenmek ve hazırlıklı olmak zorundadır.'' 
     
</TEXT>
</DOC>
