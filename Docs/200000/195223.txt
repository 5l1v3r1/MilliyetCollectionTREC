<DOC>
<DOCNO> 195223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sondun14.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
30 yıl gizli kalan Vietnam kıyımı yeniden incelendi 
</HEADLINE>
<TEXT>

     Amerikan ABCNews'un internet sitesinde, Vietnam Savaşı'nda ABD komandolarının 30 yıl gizli kalan zulmü incelendi. 
     ABCNews, Ohio eyaleti Toledo kentinde yayımlanan The Blade gazetesinde çıkan, Amerikan ordusunun 30 yıl gizlilikten sonra açıklanan Vietnam belgelerini aktardı. 
     101. Hava İndirme Birliği'ne bağlı komando keşif gücü ''Kaplan Birliği''nin, Vietnam'ın orta kesiminde komünist ''Vietkong'' birliklerine karşı pusu harekatı ve bubi tuzakları girişiminde, yüzlerce Vietnamlı köylü sivili katlettiği belirtiliyor. 
     45 kişilik Kaplan Komando Birliği'nden çavuş William Doyle 70 ve bugün California'da nükleer enerji mühendisi olarak çalışan sıhhiye eri Rion Causey 55 , ''yalnız beş hafta içinde 120 sivilin Amerikan Kaplanları'nca öldürüldüğünü, herkesten kuşkulanıldığı için o günün temel savaş yasasının uygulandığını'' anlattılar. 
     Vietnam'daki Amerikan birlikleri, 1967 yılında mayıstan kasıma kadar sayısız sivili katletti. 
     ABD Kara Kuvvetleri'nden Yarbay Kevin Curry, ABCNews'a bugün yaptığı açıklamada, ''Amerikan komandolarının Vietnam'daki sivil kıyımları hakkında yeni soruşturma açılıp açılmayacağına inceleme ardından karar verileceğini bildirdi. 
     Vietnam'da büyük yenilgi alarak 1975'te çekilen Amerikan ordusunun en büyük katliamlarından biri, 1968'de Mai Lai mezrasında 2 köyde 504 insanın katledilmesiydi. 
     ABD'nin önceki Demokrat Partili Başkanı Bill Clinton'ın 2000 Kasımı'nda savaştan sonra ABD başkanı olarak ilk kez Vietnam'ı ziyareti büyük önem taşıyordu. 
     Clinton, Soğuk Savaş yıllarında tasavvur bile edilemeyecek mucize niteliğinde ''bir eyleme'' imza atarak, Vietnam devlet televizyonunda canlı yayında halka hitap etmişti. 
     ABD'nin Vietnam cangıllarında yol açmak için kullandığı bitki öldürücü ''Turuncu Ajan'' zehrinin açtığı yaralar hala inceleniyor. Bu madde yüzünden binlerce çocuk sakat doğdu. 
     
</TEXT>
</DOC>
