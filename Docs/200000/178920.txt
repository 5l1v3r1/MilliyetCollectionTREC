<DOC>
<DOCNO> 178920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sondun16.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li General Abizaid "Irak'ta Türk askeri artmalı" 
</HEADLINE>
<TEXT>

     Irak'taki Amerikan kuvvetlerinin komutanı General John Abizaid, Irak'a çok daha fazla yabancı asker gönderilmesini istedi. 
     New York Times gazetesine demeç veren CENTCOM Komutanı Abizaid, ''İttifakımıza çok daha geniş uluslararası katılım gerekli. Türkiye ve Pakistan gibi Müslüman ülkeleri başta olmak üzere diğer ülkelerden gelecek asker sayısı artmalı'' diye konuştu. 
     Kamuoyunun görüşünün küçümsenmemesi gerektiğini belirten Amerikalı general, Müslüman memleketlerden Irak'a asker gönderilmesinin, siyasi sorun yaratarak hükümetlerin başını ağrıtabileceğini de itiraf etti. 
     Abizaid, ''Türkiye ve Pakistan'daki siyasi aktörlerin, Irak'ta ABD'nin piyonu olmayacaklarına, tersine orada uluslararası topluluk adına rol üstleneceklerine inanmaları gerektiğini'' belirtti. 
     Hemen her gün saldırılara hedef olan Amerikan ordusunun, Irak'ta 147 bin askeri bulunuyor. 
     Amerikan generali, ayrıca 40 bin kişilik Irak ordusunun bir an önce kurulmasını ve güvenlik ve asayişin sağlanmasında Iraklıların daha fazla sorumluluk üstlenmelerini arzu ettiklerini belirtti. 
     
</TEXT>
</DOC>
