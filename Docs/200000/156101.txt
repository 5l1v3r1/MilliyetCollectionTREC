<DOC>
<DOCNO> 156101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/yasam/yas02.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalılar bu aralar beyine taktı 
</HEADLINE>
<TEXT>
Beyniniz aerobik ile genç kalsın 
"Hafıza İncili" adlı kitabıyla Amerikalıların hayatına "beyin aerobiği" kavramını sokan Dr. Small, "Haftada 2 saatlik beyin egzersizi, Alzheimer gibi hastalıkları uzak tutar" iddiasında 
     ABD'NİN California eyaleti son günlerde öncülüğünü bir doktorun yaptığı "beyin aerobiği"yle yatıp kalkıyor. Fiziksel sağlık kadar zihinsel sağlığın da önemli olduğu felsefesine dayanan yeni akım, Los Angeles Üniversitesi'nden Dr. Gary Small'ın yayımladığı "Hafıza İncili" adlı kitabıyla ortaya çıktı. 
     
     HAFTADA 2 SAAT YETER 
     SMALL, haftada iki saatlik beyin egzersizinin, Alzheimer gibi hastalıkları uzak tutacağını savunuyor ve "Altı basit egzersizi haftada bir kere uygulayarak yaşlılığınızda bile beyninizin tıkır tıkır çalışmasını sağlayabilirsiniz" diyor. n NEVSAL ELEVLİ Londra 
     
     6 BASİT EGZERSİZ 
     1 İzlediğiniz bir filmi, seyretmemiş bir arkadaşınıza tüm detaylarıyla anlatın. 
     2 Markette alışveriş yaparken kasada ödeyeceğiniz tutarı sepetinizi doldururken hesaplayın. Sonra tahmininizi gerçeğiyle karşılaştırın. 
     3 On kelimelik bir listeye bir dakika bakıp aklınızda tutmaya çalışın. 20 dakika başka bir şeyle uğraştıktan sonra listeyi tekrar edin. 
     4 Dişlerinizi sırayla iki ayrı elinizle fırçalayın. Beyninizin iki yarısını da aynı oranda kullanmış olacaksınız. 
     5 Yeni biriyle tanıştığınızda ona ait bilgileri örneğin adı ve soyadını aklınızda tutmaya çalışın. Yüzünü hatırlamak için size değişik gelen bir yüz hattını aklınızda tutun. 
     6 Kendinize 7 - 8 kelimelik bir alışveriş listesi yapın, bu listeyi 10 dakika arayla tekrar edin. 
     

</TEXT>
</DOC>
