<DOC>
<DOCNO> 170616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/sontur24.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizmin cankurtaranı Temmuz oldu... 
</HEADLINE>
<TEXT>

     Turizmde 2003 yılının cankurtaranı Temmuz ayı oldu. Bu yılın ilk altı aylık bölümünde Antalya'ya gelen turist sayısı geçen yılın altında gerçekleşirken, ilk kez 1-19 Temmuz arasında, geçen yılın rakamlarının üzerine çıkıldı. 
     Bu yıl 1-19 Temmuz 2003 tarihleri arasında Antalya Havalimanı Dış Hatlar Terminali'nden 448 bin turist giriş yaptı. Bu rakam, geçen yılın aynı döneminde 429 bin olarak gerçekleşmişti. 
     Bu yılın ilk altı aylık bölümünde ve bu sürecin tüm zaman dilimlerinde gelen turist sayısının geçen yılın altında kaldığı, ilk altı aylık süreçte Antalya'ya gelen turist sayısının geçen yıla oranla yüzde 20 düşüş gösterdiği bildirildi. Yetkililer, sadece 1-19 Temmuz 2003 tarihleri arasında gelen turist sayısının, geçen yıla oranla yüzde 5'lik artış gösterdiğini vurguladılar. 
     
     YÜZDE 13'LÜK DÜŞÜŞ 

     Antalya Havalimanı Başmüdürlüğü verilerine göre, geçen yıl 1 Ocak-19 Temmuz arasında, Antalya'ya havayoluyla 2 milyon 261 bin turist giriş yapmıştı. Bu yılın aynı zaman dilimini kapsayan bölümünde ise bu sayı 1 milyon 970 binde kaldı. Yetkililer, 1 Ocak-19 Temmuz tarihleri arasında Antalya'ya gelen turist sayısında, geçen yıla oranla yüzde 13'lük bir düşüşün söz konusu olduğunu bildirdiler. 
     Geçen yıla oranla ilk 6 aylık dönemde gelen turist sayısının yüzde 20 düşüş gösterdiği Antalya'da, 1-19 Temmuz arasında yaşanan yüzde 5'lik artışın, bu oranın yüzde 13'e düşmesini sağladığı bildirildi. Yetkililer, Temmuz başında başlayan artışın bundan sonra da devam etmesi halinde geçen yılın rakamlarına ulaşılabileceğini de ifade ettiler. 
     
     ÜÇ GÜNDE BİN 145 UÇAK 

     Antalya Havalimanı yetkilileri, Temmuz ayında Antalya'ya gelen turist sayısındaki artışın sürdüğünü bildirdiler. 
     Yetkililer, Antalya Havalimanı'na son iki günde 750 charter uçağının iniş-kalkış yaptığını, bugün de 395 uçağın iniş-kalkış yapmasını beklediklerini söylediler. Antalya Havalimanı'na Cuma günü 360, Cumartesi günü ise 390 uçak iniş-kalkış gerçekleştirdi. 
     Antalya Havalimanı'na Cuma günü 30 bin, Cumartesi günü 31 bin turist geldiğini belirten yetkililer, bugün de 34 bin turistin gelmesinin beklendiğini kaydettiler. 
     
</TEXT>
</DOC>
