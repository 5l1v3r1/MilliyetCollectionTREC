<DOC>
<DOCNO> 183846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/yasam/ayas.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yufka yürekli' ajan suikasttan vazgeçti 
</HEADLINE>
<TEXT>

   Zehir dolu bir dolmakalemi bıçak gibi kullanacak ajan, muhalif Rus işadamı Berezovsky'yi mahkemeye giderken öldürmeyi planladı. Ama gönlü elvermedi 
      DIŞ HABERLER SERVİSİ 
   
   İngiltere'de yaşayan Rus işadamı Boris Berezovsky'nin öldürülmek istendiği öne sürüldü. İngiliz The Sunday Times gazetesine göre medya patronu Berezovsky'yi öldürtmeye çalışan da anavatanı, Rusya. 
   
   Gizli servise itiraf etti 
   Rus ajanların Berezovsky'yi öldürmek için içi zehirle dolu bir dolmakalemi bıçak gibi kullanmayı düşündüklerini yazan gazete, suikastın, Berezovsky'nin, iadesiyle ilgili katılacağı bir duruşma için geleceği mahkemede düzenlenmesinin planlandığını öne sürdü. 
   Haberde, bir Rus ajanının duruşma günü mahkeme binasının önüne gelip beklemeye başladığı, ancak Berezovsky'yi gördüğünde cesaretini yitirip suikasttan vazgeçtiği öğrenildi. Haberde, suikastı yapacak ajanın pişmanlık nedeniyle planı İngiliz polisi ve gizli servisine itiraf ettiği belirtildi. 
   Haberde ayrıca, Berezovsky'nin duruşmalarının Bow Street Sulh Mahkemesi'nden, daha güvenli olan Belmarsh'a aktarıldığı ve olayla ilgili soruşturma başlatıldığı da kaydedildi. 
   
   
</TEXT>
</DOC>
