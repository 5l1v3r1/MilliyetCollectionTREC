<DOC>
<DOCNO> 188419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/dunya/dun05.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortadoğu'da sembolik barış 
</HEADLINE>
<TEXT>

   
   İsrail'de muhalefetteki solcu politikacılarla önde gelen Filistinli siyasiler, gerçek bir barış anlaşmasına zemin oluşturacak, sembolik barış anlaşmasına son şeklini verdiler. 
   İki hafta içinde İsviçre'nin Cenevre kentinde imzalanması beklenen anlaşmanın hazırlanmasında İsrail heyetine, 1993 Oslo anlaşmalarında payı olan İşçi Partili Yossi Beilin başkanlık ederken, Filistin heyetinde, aralarında Filistin lideri Yaser Arafat'a yakın isim olan Yaser Abdrabbo'nun da bulunduğu bazı eski kabine üyeleri yer aldı. İsrail solu tarafından başlatılan, iki yıl süren diyalog sonunda varılan anlaşma, İsrail muhalefetinin, müzakerelerin mümkün olabileceğini gösteren sembolik çaba olarak yorumlanıyor. İsrail Başbakanı Ariel Şaron'un kabinesi ve İşçi Partili eski başbakan Ehud Barak, muhalefeti, İsrail'in ulusal çıkarlarına zarar vermekle suçladı. 
   
</TEXT>
</DOC>
