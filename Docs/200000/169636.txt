<DOC>
<DOCNO> 169636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/ekonomi/aeko.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
2.5 katrilyonluk paket 
</HEADLINE>
<TEXT>

Hükümet açıkları kapatmak için 2.5 katrilyon liralık önlem paketi hazırladı. Özel İşlem Vergisi yüzde 60 artırılacak. İçki ve sigaradan alınan ÖTV artıyor, bu ürünlere zam yolda 
     ANKARA Milliyet 

     Hükümet, faiz dışı fazla hedefinin tutturulabilmesi için 2.5 katrilyon liralık önlem paketi hazırladı. Paket konusunda IMF ile uzlaşma sağlandığı, önlemlerin en kısa sürede hayata geçirileceği kaydedildi. 
     Başbakan Tayyip Erdoğan'ın başkanlığında önceki gece yapılan zirvede, bütçenin sapma ihtimali olan bazı kalemler masaya yatırıldı. 
     Hükümetin işçilere yaptığı ilk altı ay yüzde 5, ikinci altı ay yüzde 9, üçüncü ve dördüncü altı aylarda yüzde 5'er ücret artışı teklifi bütçe ödeneğini 400 trilyon, memur zammı da 200 trilyonu aştı. 
     
     İçki ve sigaraya zam 
     Zirvede, Irak savaşı nedeniyle uygulamaya konulan 4 katrilyonluk blokajın 2.8 - 2.9 katrilyonluk bölümünün serbest bırakılması konuşuldu. Bloke edilecek ödenek tutarının ekonominin seyrine göre 700 - 800 trilyona çekilebileceği de dile getirildi. Serbest bırakılması beklenen ödenekler arasında doğrudan gelir desteği için 500 trilyon da bulunuyor. 
     Bu arada yeni tedbirler kapsamında, Özel İşlem Vergileri ile Eğitime Katkı Payı tutarları da yüzde 60 zamlanıyor. Yılbaşında artış yapılmayan söz konusu kalemlerdeki zammın 200 trilyon lira dolayında ek gelir sağlayacağı hesap ediliyor. 
     Kapatılan bazı fon gelirlerini de içeren düzenlemeyle de 300 - 400 trilyon tasarruf bekleniyor. İçki sigara ve lüks ürünler gibi bazı kalemlerdeki ÖTV artışından da 300 trilyon hedefleniyor. 
     Kur etkisiyle, bazı transfer kalemlerinde 150 - 200 trilyon tasarruf bekleniyor. Doların 1 milyon 500 binin altına düşmesi nedeniyle savunma harcamalarındaki 209 trilyon lira tasarrufun 500 trilyona ulaşacağı hesaplanıyor. Fındık stoklarının satışıyla da 50 - 60 trilyon gelir bekleniyor. 
     Öte yandan, yılbaşında 1.8 katrilyon lira tasarruf beklenen özel gelir ve ödenekler kaleminin ise 1 katrilyon 150 trilyon civarında gerçekleşeceği de gündeme geldi. Bu kalemdeki tasarruf miktarının azalmasında, ücretsiz kitap ve başarılı öğrencilerin özel okullarda eğitim görmesi için kaynak ayrılması ile Bingöl depremi harcamaları ve otoyollarda daha düşük geçiş ücreti artışı olması nedeniyle buradan gelecek gelirdeki azalış etkili oldu. 
     
     TOBB Başkanı'ndan tepki 
     Bu arada, TOBB Başkanı Rifat Hisarcıklıoğlu, Türkiye Masası Şefi Rıza Moghadam başkanlığındaki IMF heyetiyle görüşmesinden sonra yaptığı açıklamada, ek vergi tedbirlerine tepki gösterdi. 
     TOBB Başkanı Hisarcıklıoğlu, "Vergi yükü OECD ortalaması olan yüzde 15'lerden yüzde 35'lere çıktı. Yeni vergi yükünü Türk özel sektörü ve halkı kaldıramaz. Kepçeyle verdiğinizi kaşıkla alma lüksünüz yok" dedi. 
     
IMF Programda hataya yer yok      Türkiye Masası Şefi Rıza Moghadam başkanlığındaki IMF heyeti TOBB Başkanı Hisarcıklıoğlu ile görüşmesinde, "Programın esnekliği çok sınırlı. Bu durum, Irak krizi sırasında da görüldü" dedi. Programın yürüdüğünü ancak bunun hatasız yürümesine bağlı olduğunu belirten Moghadam, "Taviz verilmemeli. En ufak hata yapılmaması gereken bir program" dedi. 
     Moghadam, dün Özelleştirme İdaresi Başkanı Metin Kilci ile de görüştü. Kilci, özelleştirmenin başarılı şekilde yürüdüğünü, IMF'den olumlu tepki aldıklarını kaydetti. PETKİM'in özelleştirilmesi konusunda şu ana kadar bir sorun olmadığını vurgulayan Kilci, görüşmelerin sürdüğünü dile getirdi. 
     

</TEXT>
</DOC>
