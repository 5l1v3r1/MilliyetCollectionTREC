<DOC>
<DOCNO> 192068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/sontur08.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
YAŞ'ın attığı subayın pasaportu Danıştay'ı karıştırdı... 
</HEADLINE>
<TEXT>

     Yüksek Askeri Şura YAŞ kararıyla ordudan atılan subayın, hususi damgalı pasaport istemi Danıştay'ı karıştırdı. 
     Yüksek Askeri Şura kararıyla disiplinsizlik nedeniyle ordudan atılan subayın, hususi damgalı pasaport almak için yaptığı başvuru Valiliğe takılınca, konu Danıştay'a gitti. 
     Valiliğin başvurusunu görüşen Danıştay 10. Dairesi, subayların yetersizlik, disiplinsizlik nedeniyle de olsa re'sen emekliye sevkedildiğini anımsatarak, böylece emeklilik statüsü kazandığına dikkat çekti. Bu kapsamda, emekli aylığı verilen subaya, hususi damgalı pasaportun da verilmesi görüşünü benimseyen 10. Daire, YAŞ kararı ile emekliye sevk edilen subaylara hususi damgalı pasaport verilmeyeceğini hükmeden Valilik kararı ile İçişleri Bakanlığı genelgelerini iptal etti. 
     
     TETKİK HAKİM VE SAVCI DA KARARA KATILDI 
     İçişleri Bakanlığı da Danıştay İdari Dava Daireleri Genel Kurulu'na kararın temyiz edilmesi için başvurunca, Danıştay Tetkik Hakimi Ahmet Arslan ve Danıştay Savcısı Emin Celalettin Özkan da 10. Daire'nin kararına katıldı. Genel Kurul'daki bazı üyeler de subayın emeklilik statüsünde bulunduğuna dikkat çekerek, pasaport verilmesi yönünde görüşlerini ortaya koydu. 
     
     KARAR "ATILAN SUBAYA PASAPORT YOK" 
     Ancak, Danıştay İdari Dava Genel Kurulu karşı oylara rağmen, Danıştay 10. Daire'nin kararını bozarak, pasaport isteminin yeniden görüşülmesini istedi. 
     Genel kurul kararında şöyle denildi 
     "Pasaport Yasası'nın 14. maddesinde sayılan görevlilerden yalnızca emeklilik ve çekilme haklarını kullanarak vazifelerinden ayrılmış olanlara hususi damgalı pasaport verileceği hükme bağlandığından, askeri personelden Yüksek Askeri Şura kararı ile disiplinsizlik sebebiyle ayırma işlemine tabi tutulanların Pasaport Yasası'nda yer alan emeklilik sebebi ile görevlerinden ayrılmış olanlar kapsamında olduğu kabul edilemez. Çünkü hususi damgalı pasaport bu yasada sayılan görevlerden emekli olanlar veya çekilenler için verilen bir hak olduğundan ve bu hakkın verilmemesi halinde de pasaport alınmaması hali sözkonusu olmadığına göre, kendi iradeleri dışında ve disiplinsizlik sebebiyle ayırma işlemine tabi tutulan subaylar kendi isteği ile emekli olan veya görevinden çekilenlerle birlikte düşünülemeyeceğinden davacıya hususi damgalı pasaport verilmemesine ilişkin Valilik işlemi ile bu işlemin dayanağı olan dava konusu genelgelerde hukuka aykırılık bulunmamaktadır." 
     
</TEXT>
</DOC>
