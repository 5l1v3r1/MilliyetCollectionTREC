<DOC>
<DOCNO> 181459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/sondun16.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamas lideri Zahar İsrail saldırısında yaralandı, oğlu öldü 
</HEADLINE>
<TEXT>

     İsrail uçaklarının Gazze kentine yönelik hava operasyonunda hedef alınan Hamas liderlerinden Mahmud Zahar'ın, saldırıda yaralandığı bildirildi. 
     Görgü tanıkları, uçakların, Zahar'ın Rimal semtindeki evini hedef aldığını, ancak örgüt liderinin kurtulduğunu belirttiler. 
     Operasyonda ölenlerden birinin Zahar'ın oğlu, diğerinin koruması olduğu bildirildi. 
     Görgü tanıkları ve hastane yetkililerinin verdiği bilgiye göre, uçakların attığı füze, Zahar'ın kentin Rimal semtindeki evine isabet etti. Ev yerle bir olurken, dev duman bulutu gökyüzüne yükseldi. 
     Saldırıda, Zahar'ın evine komşu çok sayıda ev de zarar gördü. 
     20 kişinin yaralandığı saldırıdan sonra Filistin polisinin, olay yerinde toplanan kızgın kalabalığı engellemeye çalıştığı kaydedildi. 
     Bacağından yaralanan Zahar, yakındaki Şifa hastanesine kaldırılırken, saldırıda ölen 2 kişinin cesetlerinin yanmış olduğu belirtildi. 
     Yakınları, saldırıda ölen Zahar'ın oğlu Halid'in 24 yaşında, korumasının da 30 yaşında olduğunu bildirdiler. 
     Hamas'ın askeri kanadı, İsrail'de dün düzenlenen iki intihar saldırısını kutlamıştı. İsrail ordusunun dün Batı Şeria'nın El Halil kentinde düzenlediği operasyonda, Hamas örgütünün El Halil sorumlusu Ahmed Bedir ve geçen ay Kudüs'te 22 kişinin öldüğü otobüs saldırısını düzenleyen intihar bombacısıyla ilgisi olduğu tahmin edilen İzzeddin Mesk ölmüştü. 
     
</TEXT>
</DOC>
