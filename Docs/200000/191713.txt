<DOC>
<DOCNO> 191713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/magazin/mag01.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Özcan Deniz ve Tarkan marul salatası 
</HEADLINE>
<TEXT>

   Son kitabında Türk kadınlarına erkekleri tanıma ve tavlama sırları veren Sibel Gökçe, tanınmış erkekleri de 'salata yaptı' 
      GÜLAY FIRAT İstanbul 
   
   Eski dansöz Sibel Gökçe, "Er'kek'leri Pişirme Yöntemleri" adlı dördüncü kitabında Türk kadınına 'erkeğini' tanıma ve tavlamanın püf noktalarını anlatırken, ünlü erkekleri de 'salata' türlerine göre sınıflandırdı. 
   Erkekleri çorbalık, balık, kabuklu ve kabuksuzlar, etler, garnitürler, hamurişleri ve tatlılar olarak ayıran Gökçe, sekiz ayda yazdığı kitabını "dokunduracak, kızdıracak, bazılarını da kaşındıracak" sözleriyle tanımladı. 
   
   "Bu türlerin hepsinden yedim" 
   Gökçe, kadınların rüyasını süslediğine inandığı ünlüleri 'salatalar' bölümünde tanıtıyor. Kitabında tarifini verdiği erkekleri iyi tanıdığını söyleyen Gökçe, "Yeterince tok, doygun bir kadınım. Kitabımda bahsi geçen erkek türlerinin hepsini yedim" diyor. 
   Kitabında adı geçen onlarca şöhretli 'salata'dan bir kısmıyla kısa süreli ilişkiler yaşadığını belirten Gökçe, örnek olarak Özcan Deniz'i veriyor. Diğer ünlülerle ilgili de "Ayaküstü belki öpüşmüşüzdür, belki çimdiklemiştir beni" diye konuşuyor. 
   
   "Avşar'ı pişirmek isterim" 
   "Hayatıma çok erkek girdi. Kitabımda ben de edepsizim, bu ruhumda var" diyen Gökçe, Hülya Avşar'ı kitabın 'şiş kebap' bölümündeki şöhretli erkekler arasına dahil ediyor. 
   Gökçe, Avşar için şöyle diyor "Maalesef o Kaya Çilingiroğlu'na nasip oldu. Ne onu, ne de Kaya Çilingiroğlu'nu pişirebiliyoruz. Hülya Avşar birçok erkekten daha erkek olduğu için aslında benim için çok özel, onu da pişirmek istiyorum." 
   
   İşte şöhretli salatalar    Marul Salatası Herkesin hayran olduğu erkektir. Anlık zevk verirler. Genelde yakışıklıdırlar, çekim güçleri vardır. Onlara ulaşmak zordur. Özcan Deniz, Tarkan ve Gökhan Özen... 
   Çoban Salatası Genelde kırsal kesimden gelip hem hırsları, hem de yanık sesleriyle kızların hayallerini süslerler. Kenan İmirzalıoğlu, Mahsun Kırmızıgül, Alişan gibi. 
   İtalyan Salatası Playboylar bu sınıfa dahildir. En önemli özellikleri zengin ve yakışıklı olmalarıdır. Asla evlenmezler. Murat Cevahir, Ralf Tezman, Aksel Goldenberg. 
   Beyin Salatası Çok fazla olmasa da onları hayal edenler de vardır. Genelde yazardırlar. Çok yakışıklı olmazlar, ama karizma paçalarından akar. Can Dündar, Kürşat Başar, Tuna Kiremitçi, Ahmet Altan bunlara örnektir. 
   Peynir Salatası Bir zamanların hızlı playboylarıdır. Zamanla karşılarına çıkan güzel ve de akıllı kadın dolayısıyla peynir kıvamına gelmişlerdir. Kaya Çilingiroğlu, Sinan Engin, Mehmet Ali Erbil. 
   
   
</TEXT>
</DOC>
