<DOC>
<DOCNO> 199940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/yazar/bila.html </URL>
<DATE> 2003/12/05/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
DSP Okulu 
</HEADLINE>
<TEXT>

   
   Ecevit'in DSP Genel Başkanlığı'nı bırakacağını açıklamasından sonra, yeni genel başkan kim olacak sorusu gündeme geldi. 
   Merak edilen, Ecevitler'in adaylardan birini işaret edip etmeyecekleri... 
   Yanıtı aranan bir diğer soru da Ecevit'in bu kararını neden seçimlerden önce açıkladığı Zamanlamasının özel bir mesajı olup olmadığı 
   DSP Genel Başkanı Ecevit'e dün bu soruları yönelttim. 
   Yanıtları şöyle oldu 
   "Kararımı açıklasam bir dert, açıklamasam bir başka dertti, doğrusu. Bu konu sürekli gündemde tutuluyordu. Ecevit ne zaman bırakcak, diye sürekli sorular soruluyordu. Bu nedenle bu konuyu açıklığa kavuşturmamın yararlı olacağını düşündüm. Partililerde ve kamuoyunda sürekli bir tereddüt ve belirsizlik yaşanması soruna yol açıyordu. Be nedele kararımı açıkladım. Böylece tereddüt ve belirsizlik giderilmiş oldu." 
   "Benim genel başkanlık için birisini işaret etmem söz konusu dahi olamaz. Bu demokratik bir tutum olmaz. Bu konuda öteden beri duyarlılığım bilinir. Genel başkanlık demokratik bir yarış içinde belirlenir. Elbette, buna karar verecek olan partililerdir. Onların eğilimleri, tercihleri belirleyici olacaktır. Doğrusu da budur." 
   Ecevit, genel başkanlığı bıraktıktan sonra ne yapacak 
   "Elbette, gücümüzün yettiği kadar DSP'ye katkıda bulunmaya, fikir ve politika üretimine yardımcı olmaya çalışacağız. Ben, DSP kadrolarının, demokratik sol kültürü, partimizi daha güçlendireceklerine inanıyorum. DSP içindeki kadro bunu başaracak güç ve donanıma sahiptir. Bu açıdan hiçbir kaygı duymuyorum. Yakında bir parti okulu açacağız. Çetin Emeç'de bir bina okul olarak düzenleniyor. Birkaç haftaya kadar faaliyete geçecek. Adı, DSP Okulu, olacak. Bu okulda demokratik sol, demokratik sol kültür ve politikalar anlatılacak. Öncelikle partililer bu eğitime katılacaklar. Biz de bu eğitime katkıda bulunmaya çalışacağız." 
   Ecevit'e, DSP Okulu açıldığında ilk dersi verip vermeyeceğini sordum, "Düşünmemiştim ama vermek isterim tabii" yanıtını verdi. 
   Ecevit, DSP'nin "ulusal sol çizgisi"ne güveniyor. Bu çizgisinin genel başkanlığı bırakmasından sonra görevi üstlenecek arkadaşları tarafından izlenip güçlendirileceğine ve Türkiye'de yeniden iktidar alternatifi haline geleceğine vurgu yapıyor. Laikliğin ve ulusal bütünlüğün korunup güçlendirilmesi, inançlara saygılı bir laiklik anlayışının yaygınlaştırılmasıyla bu alandaki çatışmaların ve din istismarının önlenmesi, dış politikada ulusal çıkarlara dayalı bağımsız duruşun esas haline getirilmesi açısından DSP kültürü ve çizgisine ihtiyaç olduğunu belirtiyor. 
   DSP Okulu açıldığında, bu konularda DSP'lilere ilk ders Ecevit'ten... 
   
      
   
   
</TEXT>
</DOC>
