<DOC>
<DOCNO> 189876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/soneko07.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci el soba satışları arttı... 
</HEADLINE>
<TEXT>

     Kış mevsiminin yaklaşmasıyla birlikte yeni soba alamayan vatandaşlar ikinci el sobaya yöneliyorlar. 
     Bolu pazarında soba satan Cahit Erçetin, kış mevsiminin yaklaşmasıyla birlikte dar gelirli vatandaşların yeni soba alamadıkları için ikinci el sobayı tercih ettiklerini belirterek, ''Yeni kömür sobaları 100-200 milyon lira. İkinci el sobalar ise 25-30 milyon liraya satılıyor'' dedi. 
     Vatandaşların ikinci el soba alırken bile sobanın modelini sorduğunu anlatan Erçetin, hurdacılardan eski sobaların modelini gösteren kısımlarını satın alarak ikinci el sobalara taktıklarını anlatarak, ''Sobaların eskiyen kısımlarını keserek, bazı parçaları değiştirip satıyoruz. Ödeme güçlüğü çekenlere, özellikle memurlara kredi kartı ile satış yapıyoruz'' diye konuştu. 
     
     ''EN GÖZDESİ FINDIK SOBASI'' 
     Karadeniz bölgesinde yaşayan vatandaşların en fazla rağbet ettiği sobanın fındık sobası olduğunu belirten satıcı Selami Ceyhan, ''Vatandaşlar yakıt olarak fındık kabuğu kullanılan bu sobayı fazla yakıt gideri olmadığı için tercih ediyorlar'' dedi. 
     
</TEXT>
</DOC>
