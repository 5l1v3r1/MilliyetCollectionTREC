<DOC>
<DOCNO> 159315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sontur14.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel "Genelkurmay başkanı rahatsızız diyor... " 
</HEADLINE>
<TEXT>

     9. Cumhurbaşkanı Süleyman Demirel, ''Genelkurmay Başkanı gayet açık şekilde kadrolaşma var, rahatsızız diyor. Bunun muhatabı ben değilim. Bundan anlayan anlayacak'' dedi. 
     9. Cumhurbaşkanı Süleyman Demirel, Harran Üniversitesi'nin 10. Kuruluş yıldönümü etkinliklerine katılmak ve Osmanbey Yerleşkesi'nin açılışını yapmak üzere YÖK Başkanı Kemal Gürüz ve bazı rektörlerle Şanlıurfa'ya geldi. 
     Demirel ve beraberindekileri havaalanında Vali Şükrü Kocatepe, Belediye Başkanı Ahmet Bahcıvan, Harran Üniversitesi Rektörü Prof. Dr. Uğur Büyükburç ve diğer ilgililer davul-zurna eşliğinde karşıladı. 
     9. Cumhurbaşkanı Demirel burada yaptığı açıklamada, 1992 yılında başında bulunduğu hükümetin verdiği kararla Türkiye'de yeni üniversiteler kurulmasına geçildiğini söyledi. 
     Harran Üniversitesi'nin kendi döneminde açıldığını ve her geçen gün gelişerek, bugün 10 bin öğrencisi bulunan bir üniversite konumuna geldiğini ifade etti. 
     Demirel, daha sonra gazetecilerin Genelkurmay Başkanı Orgeneral Hilmi Özkök'ün açıklamaları, kadrolaşma, rejim ve GAP'ta toprağı bulunduğu yolundaki soruları da yanıtladı. 
     Demirel, rejim tartışmasının hiç gündemde olmaması gerektiğini belirterek, bunun Türkiye'yi rahatsız eden konu olduğunu kaydetti. 
     Demirel, şöyle konuştu ''Her laf, rejimin sonuna geldiği şeklinde anlaşılmamalıdır. Türkiye anayasa devletidir. Her tartışma rejimin sallandığı anlamına gelmez. Genelkurmay Başkanı, gayet açık şekilde kadrolaşma var, rahatsızız diyor. Bunun muhatabı ben değilim. Bundan anlayan anlayacak. 
     Kardeşimin Harran Ovası'nda toprağı olduğunu bilmem. Eğer bana ait toprak varsa, kim bulursa ona vereyim. Dünyanın hiçbir yerinde toprağım yok. İslam Köyü'nde babamdan kalma toprağım var. Onun da ne kadar olduğunu bilmem. Ayrıca benim toprağa ihtiyacım yok zaten.'' Demirel, GAP'ın Türkiye'nin Cumhuriyetten sonraki, en büyük projesi olduğunu da sözlerine ekledi. 
     Demirel ve beraberindekiler daha sonra Şanlıurfa-Viranşehir karayolu üzerinde bulunan Osmanbey Yerleşkesi'ne gitti. 
     
</TEXT>
</DOC>
