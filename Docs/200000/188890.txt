<DOC>
<DOCNO> 188890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/ekonomi/eko06.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalite Oskarı Eczacıbaşı - Baxter'ın 
</HEADLINE>
<TEXT>

   Ulusal Kalite Ödülleri sahiplerini buldu. Büyük ölçekli işletmeler kategorisinde Büyük Ödül'e Eczacıbaşı - Baxter layık görüldü 
      EKONOMİ SERVİSİ 
   
   Türk Sanayicileri ve İşadamları Derneği'nin TÜSİAD katkılarıyla Kalite Derneği KalDer tarafından bu yıl onbirincisi düzenlenen Ulusal Kalite Ödülleri törenle dağıtıldı. Ulusal Kalite Büyük Ödülü'nü büyük ölçekli işletmeler kategorisinde, Eczacıbaşı - Baxter Hastane Ürünleri kazandı. KOBİ kategorisinde Büyük Ödül'e Balnak Nakliyat ve Lojistik layık görüldü. Başarı Ödülü de Assan Alüminyum'a verildi. 
   Eczacıbaşı - Baxter Genel Müdürü Can Hisarlı, ilaç sektöründe ödülü kazanan ilk kuruluş olmaktan mutluluk duyduklarını söyledi. Hisarlı, bütünsel kaliteye verdikleri değerin aynı zamanda temel amaçları olan Türkiye'deki sağlık standartlarını yükseltme çabasını da ifade ettiğini vurguladı. 
   
   10 yılda 25 ödül 
   Balnak CEO'su Selma Akdoğan ödül yolculuklarının bir hayal ile başladığını belirtti. Assan Alüminyum Genel Müdürü Ali Saim Özdemir ise mükemmellik bayrağını gururla geleceğe taşıyacaklarını söyledi. Ulusal Kalite Ödülü Yürütme Kurulu Başkanı Prof. Dr. Ali Rıza Kaylan, 10 yılda 133 kuruluşun ulusal kalite ödüllerine başvurduğunu ve toplam 25 ödül verildiğini kaydetti. 
   
   
</TEXT>
</DOC>
