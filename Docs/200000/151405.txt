<DOC>
<DOCNO> 151405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sonspo20.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Eskiden UEFA'ya giderdi, şimdi nerdee 
</HEADLINE>
<TEXT>

     Son 4 maçından sadece bir puan çıkarabilen Denizlispor'da, UEFA Kupası'na katılmak hedeflenirken, şimdi tehlikeli bölgeden uzak durmanın hesapları yapılıyor. 
     Denizlispor Futbol Şubesi Sorumlusu Ferudun Basmacı, yaşanan sıkıntının futbolcuların ''lig bitti'' havasına girmesinden kaynaklandığını söyledi. 
     Hedefsiz kalmanın her zaman sorun yarattığını belirten Basmacı, Bursaspor yenilgisini de bu havaya bağladı. Alt sıralara doğru yaklaşmanın son haftalarda rahatsızlğa yol açabileceğine dikkat çeken Basmacı, şöyle konuştu 
     ''Lig, UEFA Kupası, Türkiye Kupası derken, futbolcularımız ağır bir yükün altına girdi. Alışık olmadığımız maç trafiği ile kısıtlı kadro birleşince, son dönemdeki başarısız sonuçlar geldi. Şimdi herkes UEFA Kupası'ndaki Denizlispor'u arıyor.'' Paniğe gerek olmadığını kaydeden Basmacı, ''Bulunduğumuz yer ve aldığımız sonuçlar Denizlispor'a yakışmıyor. Bunu düzeltecek olan da, kendi prestijlerini kurtaracak olan da futbolcularımız. Bu hafta Kocaelispor'u yenip, düzlüğe çıkarız'' dedi. 
     Denizlispor'da Ali Tandoğan'dan sonra, Bursaspor maçında kırmızı kart gören Mustafa Özkan da cezalı duruma düştü. 
     





</TEXT>
</DOC>
