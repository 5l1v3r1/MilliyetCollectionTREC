<DOC>
<DOCNO> 166192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/son/sondun18.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'nın en yaşlı kadını 113'üne bastı 
</HEADLINE>
<TEXT>

     Hollanda'nın ve Avrupa'nın yaşayan en yaşlı kadını konumundaki Hendrike van Andel-Schippers, Hoogeveen kasabasında bugün 113'üncü yaş gününe girdi. 
     Bayan van Andel Schippers'ın bilincinin yerinde olduğu ve yaş gününü evinde aile yakınları ve tanıdıklarıyla kutladığı bildirildi. Schippers'ın ruhsal durumunun iyi olmasına karşılık, az işittiği ve hareketlerinin biraz yavaşladığı, bu nedenle evinden pek dışarı çıkmadığı belirtildi. 
     Hollanda'nın bugüne kadar en uzun yaşayan kişisi, 113 yaş ve 3 ay ile 2001 yılında ölen Bayan van Dam-Groeneveld olmuştu. 
     Bugün 113 yaşına giren Hollandalı Bayan van Andel-Schippers, dünyada en uzun yaşayanlar arasındaysa 9'uncu sırada bulunuyor. 
     Avrupa'nın en yaşlı erkeği konumunda ise 113 yaşındaki bir İspanyol yer alıyor. 
     Hollanda'nın en yaşlı erkeği 106 yaşında ve Ermelo kasabasında yaşıyor. 
     Dünyada şu anda en uzun ömürlüler sıralamasında ilk sırayı, 115 yaşla Japonya'da yaşayan bir kadının aldığı biliniyor. 
     
</TEXT>
</DOC>
