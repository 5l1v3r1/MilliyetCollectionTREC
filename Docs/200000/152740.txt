<DOC>
<DOCNO> 152740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/spor/ysenay.html </URL>
<DATE> 2003/04/27/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Kahırlar takımı 
</HEADLINE>
<TEXT>

     Maksatsız kalmış bir takımın, isteksiz oynaması biraz doğal kabul edilebilir. Ancak UEFA'nın gelecek yılını yakalamak başlı başına bir amaç değil midir, Fenerbahçeli futbolcular için Yahu insan bırakınız puan için oynamayı, antrenmanda çift kalede olsa, bundan daha keyifli hareketler yapıp, goller yakalayabilir. Samsunspor, biraz daha çabuk düşünüp, hareketlerini de çabuklaştırabilse, Fenerbahçe'ye fark yapması işten bile değildi dünkü gecede... 
     Tuncay, çalışkanlığını her maçta kolayca sergiliyor. İyi niyetli deparlarına ve pozisyon kavgalarına herkes saygı duyuyor... İyi, ama niçin daha uçta oynayıp, buluştuğu toplarla direk kalecinin üzerine gitmiyor ki Bu takımda golcü adam Tuncay... Ancak son 4 hafta dikkatle izliyorum, tek golü yok... Ayrıca pozisyon heba etmede de birebir... Öyleyse Tuncay'ın, son hareketler üstüne ısrarlı çalışmalar yapması gerekmez mi idmanlarda... 
     Kemal de pek Fenerbahçe havasında bir oyuncu değil anlaşılan. İkili mücadelelerde başarılı... Ancak kesici vasfı yanında, asla kaliteleri olan bir pasör oyuncu değil... 
     Sarı - Lacivertli savunma da "hazan yaprağı" gibi savruk ve dağınık... Ümit Özat ile Fatih Akyel, göbekteki kademelerde pek anlaşamıyorlar... Bir tek Johnson, takımda ne yaptığını bilen adam... Onun dışındaki bütün isimler, lüzumsuz yan ve geri paslarla, vakit geçirmeye oynuyorlardı sanki... 
     Evet gördüğümüz gibi Fenerbahçe tanınmayacak kadar kötü oynuyor... Artık şu takımın teknik patronu belli olsa da, Sarı - Lacivertli kadroda rotalar doğruya dönük hale gelebilse... Sanırım birkaç hafta daha, bu "kahırlar takımı"nı seyretmek için geleceğiz maçlara... 
     


SPOR 





























</TEXT>
</DOC>
