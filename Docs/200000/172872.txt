<DOC>
<DOCNO> 172872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/ekonomi/eko01.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıtdışına önlem limiti başlamadan yükseldi 
</HEADLINE>
<TEXT>

   Maliye Bakanı Unakıtan, bankalar aracılığıyla yapılacak tahsilat ve ödeme limitinin daha başlamadan 5 milyar liradan 10 milyara çıkarıldığını açıkladı 
      ANKARA Milliyet 
   
   Maliye Bakanı Kemal Unakıtan, kayıtdışı ekonomiyle mücadele için bankalar ve finans kurumları aracılığıyla yapılacak ödeme limitinin 5 milyar liradan 10 milyar liraya yükseltildiğini söyledi. Buna göre, daha önce yayımlanan tebliğde yer alan 5 milyar lira yerine 10 milyar lirayı aşan ödemeler bankalar ve finans kurumları aracılığıyla yapılacak. 
   
   Banka masrafı korkuttu 
   Limitin yükseltilmesinin nedenini geçiş dönemi yaşanması olarak açıklayan Unakıtan, "Çeşitli illerden ve sektörlerden talepler geldi" dedi ve limitin ileride kademeli olarak azaltılabileceğini belirtti. Kredi kartları, EFT'ler, posta havalesi dahil havalelerin de bankacılık yoluyla ödeme şeklinde değerlendirileceğini kaydeden Unakıtan, "Kamu ve yabancılarla ilgili işlemler, döviz büfeleri işlemleri, noterler ile konut alımı kapsam dışı bırakıldı" dedi. 
   Bu tür ödemelerin kolaylaşması için kredi kartları ile senetlerdeki damga pullarını kaldırdıklarını söyleyen Unakıtan, "Tüketim masrafları 10 milyarın altında kaldığı için halka gelen bir sıkıntı yok" diye konuştu. 
   "Bundan sonra nakit toplumu olmaktan çıkacağız" diyen Unakıtan daha çok bankalar kanalıyla çalışılacağını, faiz istemeyenlerin de özel finans kurumlarını tercih edebileceğini dile getirdi. 
   Bankaların çok yüksek masraf aldığının hatırlatılması üzerine Unakıtan, "Biz bu işlemlerle finans sektörüne verimlilik kazandıracağımızı düşünüyoruz. Sektörün derinliliği artacak. Bankaların aldığı masraflarda da bu kendini gösterecektir" dedi. 
   Toplantıya katılan Türkiye Bankalar Birliği Başkanı Ersin Özince de "Masraflar serbest piyasa içeresinde belirleniyor. Eminim daha fazla para çekmek isteyen bankalar masraflarında ayarlamaya gidecektir" dedi. 
   
   Özince BDDK'dan gerekçe istedik    Özince, BDDK'nın hazırladığı Bankacılık Kanunu Taslağı ile ilgili olarak "BDDK'dan tasarının gerekçelerini istedik" dedi. 
   Basın toplantısının ardından soruları yanıtlayan Özince, "Bize gerekçeleri göndermediler. İyi bir değerlendirme yapabilmek için taslağın gerekçelerini görmek istiyoruz" diye konuştu. Değerlendirme süresinin 7 Ağustos'ta sona ermeyeceğini anlatan Özince, kendilerine gönderilen taslakta BDDK'nın yapısı ile ilgili maddenin boş bırakaldığını da belirterek, "Bu maddeyi de BDDK'dan istedik" dedi. 
   
   
</TEXT>
</DOC>
