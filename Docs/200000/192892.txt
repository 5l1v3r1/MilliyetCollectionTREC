<DOC>
<DOCNO> 192892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sontur31.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Çelik Haziran ayına kadar ÖSS katsayıları değişecek 
</HEADLINE>
<TEXT>

     Milli Eğitim Bakanı Hüseyin Çelik, ÖSS kılavuzuna bir hüküm konacağını, Haziran ayına kadar katsayıların değişeceğini ve Meslek Liseleri üzerindeki ''kabusun'' ortadan kalkacağını söyledi. 
     Milli Eğitim Bakanı Çelik, Tekirdağ'ın Malkara İlçesi'nde hayırsever vatandaş Nurten Hüsnü Pullukçu tarafından yaptırılan ilköğretim okulunun açılışını yaptı. 
     Bakan Çelik, açılışta yaptığı konuşmada, başkalarıyla dertlerini paylaşmayan, açın halinden anlamayanların mevki ve makam sahibi de olsalar dahi değerli olamayacağına işaret ederek, şunları söyledi 
     ''Değerli vasfını kazanan insanlar, ölse de tarihe şerefle, izzetle mal olur. Kazandırdıkları eserlerle, hayırla anılırlar. Kefenin cebi yoktur. Öteye bir şey gitmiyor. Nesillerin yavrularımızın geleceğiyle ilgili bu eğitim sektörüne, sanayicileri, işadamlarını ve hayırseverleri davet ediyorum. Eğer gençliği eğitebilirsek, karnını tok, sırtını pek olarak yaşatırsak, yurt sevgisini aşılarsak, geleceğimiz garanti altındadır. Eğitim hükümetimizin birinci hedefidir. İlk defa bütçede Milli Eğitim, Milli Savunma Bakanlığı'nın önüne geçmiştir.'' 
     
     RUHBAN OKULUNUN AÇILMASI 
     Bakan Çelik, basın mensuplarının Ruhban Okulu'nun açılması ve 2004-ÖSS kılavuzunun hazırlanması konusundaki soruları üzerine, Osmanlının, yüzyıllar boyu insanları din ayrımı yapmadan bir arada bulundurduğunu belirterek, şöyle konuştu 
     ''Bunun en güzel eseri Darülhacize de Kilise ve Havra yan yanadır. Biz bir demokratik ülkeyiz. Bu demokrasi içinde dinlere saygılı olmamız gerekli. Savunduğumuz tüm değerler bunu gerektiriyor. Biz Hollanda'da bir enstitü açıyoruz. Başında bir Türk bir profesör görevli. Ama İstanbul'da Ruhban Okulu niye açılacak diye, ortamı bulandırıyoruz. Eğer eşitlik diyorsak, dinlere saygılıysak, bu okulun açılması kadar doğal bir şey yoktur.'' Çelik, ÖSS kılavuzuna bir hüküm konacağını, Haziran ayına kadar katsayıların değişeceğini ve Meslek Liseleri üzerindeki ''kabusun'' ortadan kalkacağını söyledi. 
     
</TEXT>
</DOC>
