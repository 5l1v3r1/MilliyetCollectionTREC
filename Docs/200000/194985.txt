<DOC>
<DOCNO> 194985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sondun09.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Wolfowitz'e saldırıyı tek görüntüleyen NBC ateş altında .. 
</HEADLINE>
<TEXT>

     Bağdat'ta ABD Savunma Bakan yardımcısı Paul Wolfowitz'in kaldığı otele yapılan roketli saldırıda, Wolfowitz'in ve otel sakinlerinin sarsılmış görüntülerini çekip yayınlayan Amerikan NBC televizyonu ekibi, Amerikalı yetkililer tarafından ateş altına alındı. 
     NBC televizyonunun muhabiri Jim Miklaszewski ve kameraman Jim Long, Bağdat'ta kaldığı sırada Wolfowitz'in oteline yapılan saldırıdan hemen sonraki görüntülerin bütün dünyaya dağıtımını sağlamıştı. Ancak Irak'taki bazı Amerikan yönetimi yetkililerinin, olay sırasında Miklaszewski ve kameramanın bu sahneleri çekmesini sonra da çekilen görüntülerin yayınlanmasını engellemeye çalıştığı belirtiliyor. 
     Washington Post gazetesine göre, koalisyon yönetiminin Amerikalı iletişim şefi Gary Thatcher, ''NBC ekibi kendisini tamamen uygunsuz, umursamaz, duyarsız bir duruma soktu. Otele yapılan saldırıda yaralılara yardım getirmek yerine, reyting sağlamak için acı içindeki insanların görüntülerini çekmeyi tercih ettiler'' dedi. 
     Olay haberi bütün dünyaya ulaştıran Miklaszewski ise, eleştirileri yanıtlarken, ''koalisyon yetkililerinin, saldırıya uğradıkları için çok duygusal, çok üzgün olduklarını anlıyorum. Ancak doğruyu söylemek gerekirse, bizim yapmamız gereken bir işimiz var. El Reşid oteline yapılan saldırıyı sergilemek gibi. Görevimizi yaparken de mümkün olduğu kadar kimseye engel olmamaya, göze batmamaya çalıştık'' ifadelerini kullandı. Miklaszewski, ''bizim edindiğimiz izlenim, bu tutumun, haberleri sansür etmeye yönelik bir girişim olduğu yönündedir. Bu olay, Bağdat'ta herşeyin çok iyi gittiği yönündeki ısrarcı Amerikan politikasında delikler açtı'' dedi. 
     Thatcher, 26 Ekim'de meydana gelen saldırıda yaralıları, bir yandan kendilerini televizyon kameralarına karşı saklamaya çalışmak zorunda bırakmayı ''duyarsızlık'' olarak nitelerken, saldırı sırasında El Reşid otelinde olan Pentagon danışmanı Kevin Kellems, ''NBC muhabirleri de, bizim gibi saldırı altındaydı. Onlardan, patronları görüntüleri uygun şekilde edit ettiği müddetçe, kameralarını açıp tarihi kaydetmemelerini beklemek çok zor. Krizin gözüyle onları izlerken, profesyonel olmayan bir davranış içinde olduklarına tanık olmadım'' dedi. 
     Washington Post'a göre, otele yapılan saldırının ardından koalisyon yönetimi NBC Başkanı Neal Shapiro'yu arayarak, yaralıların kimliğini ortaya koyacak hiçbir görüntünün yayınlanmamasını istedi. Olayda bir Amerikalı albay ölmüştü. Koalisyon yetkilileri, Wolfowitz ile birlikte seyahat eden NBC muhabiri Miklaszewski'nin, otelin içinde hiçbir çekim yapılmaması yönündeki temel kuralı da ihlal ettiğini belirtiyorlar. 
     NBC ekibi ise, roket saldırısına kadar böyle bir kuraldan haberdar edilmediklerinde ısrar ediyor. NBC'nin, yaralıların kurtarılması çalışmalarına engel olduğu da iddia ediliyor. Ancak olay sırasında otelde bulunan Weekly Standard dergisinden gazeteci Stephen Hayes, yaralı bir albayın odasından gelen sesler üzerine, NBC kamerasının ışığının, yardıma gelenlere yol gösterdiğini ve albayın dışarı çıkarılmasına katkıda bulunduğunu kaydediyor. 
     Koalisyon yetkililerinden birinin, NBC ekibini, ''o teybi kameradan çıkarmazsanız sizi öldüreceğim'' diyerek tehdit ettiği de belirtiliyor. 
     
</TEXT>
</DOC>
