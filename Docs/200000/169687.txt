<DOC>
<DOCNO> 169687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/spor/spo04.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇARESİZ GÖKDENİZ 
</HEADLINE>
<TEXT>

Fenerbahçe'nin, bugün aldığının üç misli bir para teklifinde bulunduğunu söyleyen Trabzonlu futbolcu, "Ama dört yıllık mukavelem vardı. Yani Trabzonspor ile anlaşmaktan başka seçeneğim yoktu" dedi 
     MEHMET TAN 

     'Herkesin başını döndürür' 
     TRABZONSPOR ile çok kısa süren bir görüşmenin ardından anlaşan ve Avusturya kampında çalışmalarını sürdüren Gökdeniz, transferine açıklık getirdi. 10 dakikada görüşmeden çıkmasını, "Başka seçeneğim yoktu ki" diyerek yanıtlayan başarılı futbolcu, şöyle devam etti "Fenerbahçe'nin bana yaptığı bir yıllık teklif, sadece benim değil, herkesin başını döndürür. Bugün bana verilenin en az üç misli. Benim ise Trabzonspor ile anlaşmaktan başka çarem yoktu." 
     
     'Allah razı olsun' 
     MUKAVELESİNİN dört yıllık olması nedeniyle Trabzonspor ile yola devam ettiğini ifade eden Gökdeniz Karadeniz, "Tavan ücreti aldım, Allah razı olsun. 50 milyar deseler ona da imza atacaktım" diye konuştu. Bu sözlerinin ardından da, "Kimse bu işin altında başkaca birşey aramasın. Huzur içindeyim" diyerek memnuniyetini vurgulayan Bordo - Mavili futbolcu, 26 Temmuz'da evleneceğini de belirterek, "Yeni bir dünya kuruyorum" ifadesini kullandı. 
     
     Aybaba köpürdü 
Trabzonspor Teknik Direktörü, hem oynanan vasat futbola hem de organizasyon bozukluğuna sinirlendi 
     'Kötü bir prova' 
     VARTEKS karşısında golsüz berabere kalan Trabzonspor'un futbolu, Teknik Direktör Samet Aybaba'yı tatmin etmedi. Aybaba, "Kötü bir prova yaptık. Oyuncularım şanslarını iyi kullanmalılar. Kendileri bilir. Ama maçın atmosferi de iyi değildi" dedi. Organizasyona da sinirlenen Bordo-Mavili ekibin çalıştırıcısı, iki saatlik yolculuğun sonrasında Varteks'in ayağına gittiklerini belirtti, "Trabzonspor gibi büyük bir takım böyle bir rakibin ayağına gidemez" diye konuştu. 
     
     Fatih Tekke bilmecesi 
     DİZİNDEKİ ağrıların artması nedeniyle Prag'a kontrole giden Fatih Tekke, dün kampa katıldı. MR'ı çekilen tecrübeli futbolcunun sakatlığına kesin bir teşhis konulamadığı, dış menisküste yırtık veya aynı bölgede kist ihtimali üzerinde durulduğu belirtildi. Kulüp doktorları, ağrıları devam eden ve İsviçre'ye gitmek isteyen Fatih için tanzim edilen rapor doğrultusunda hareket edileceğini açıkladı. 
     

</TEXT>
</DOC>
