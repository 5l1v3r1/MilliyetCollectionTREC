<DOC>
<DOCNO> 191651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sonspo39.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz Vural Köln'de futbolcu avında... 
</HEADLINE>
<TEXT>

     Adanaspor Teknik Direktörü Yılmaz Vural, Almanya'nın Köln kentinde futbolcu arıyor. 
     Almanya 4. Ligi Oberliga'ya bu sezon yükselme başarısı gösteren PSI Yurdumspor'un, Borussia Freialdenhoven'ı 6-0 yendiği karşılaşmayı izleyen Vural, özellikle karşılaşmada 4 gol birden atan Neşat Gülünoğlu'nu çok beğendiğini belirterek, Yurdumspor'da forma giyen bir çok iyi futbolcunun bulunduğunu söyledi. 
     Gülünoğlu'nun transferiyle ilgili olarak Yurdumspor Başkanı Ahmet Yenice ile görüştüklerini ifade eden Vural, ancak henüz kesinleşmiş bir noktaya gelinmediğini söyledi. 
     Vural, Yurdumspor'un kendisi için ayrı bir yeri olduğuna da dikkat çekerek, bu kulüpte 3 yıl forma giydikten sonra yine aynı kulüpte antrenörlük hayatına başladığını belirtti. 
     Adanaspor'un ligdeki durumuna da değinen Vural, ''Bu hafta yenilmemize rağmen, diğer maçlarda alınan sonuçlar da bizim lehimizeydi'' dedi. Önümüzdeki hafta yapacakları Bursaspor maçına yenilmemek için çıkacaklarını belirten Yılmaz Vural, bir sonraki hafta oynanacak Akçaabat Sebatspor maçına da mutlak galibiyet parolasıyla çıkacaklarını söyledi. 
     Vural, ekonomik sıkıntı ve kadro darlığının da kendilerini çok zor durumlara soktuğunu sözlerine ekledi. 
     PSI Yurdumspor Başkanı Ahmet Serdar Yenice de yaptığı açıklamada, Oberliga'da mücadele etmenin bir Türk takımı için çok büyük bir başarı olduğunu da ifade ederek, şunları söyledi 
     ''Bu hafta oynadığımız güzel oyunun karşılığını 6 golle aldık ve averajla 3. sıraya yerleştik. Liderle aramızda sadece 3 puan fark var. Amacımız PSI Yurdumspor'u 3. lige taşımak'' dedi. 
     
</TEXT>
</DOC>
