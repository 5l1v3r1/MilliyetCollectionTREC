<DOC>
<DOCNO> 175935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/soneko28.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük Tarabya ve Büyük Ankara Otelleri, Milennium Copthorne'un 
</HEADLINE>
<TEXT>

     Emekli Sandığı'nın iki otelini Milennium Copthorne işletecek. 
     Emekli Sandığı tarafından işletmeciliği Milennium Copthorne'a devredilecek olan, Büyük Tarabya ve Büyük Ankara Otelleri için projelendirme çalışmaları tamamlandı. 
     Düzenlenen basın toplantısında konuşan Emekli Sandığı Genel müdür Yardımcısı Yavuz Uzun, dünyanın en büyük otel zincirlerinden birine sahip İngiliz Milennium Copthorne'nin, Türkiye'nin içinde bulunduğu coğrafyaya ilk kez bu proje ile geldiğini kaydetti. 
     Otellerin işletmesinin 20 yıllığına sözü edilen gruba verildiğini anlatan Uzun, devirle birlikte iki otelin verimsiz ve düşük kaliteyle işletilmekten çıkarılıp yeniden Türk turizmine kazandırıldığını söyledi. 
     Otellerin Emekli Sandığı'na daha fazla gelir getirmesinin yanında Türkiye'nin dünya turizminden daha fazla pay almasına da katkıda bulunacağını belirten Uzun, iki otelin hem ekonomik değerlerinin artacağını, hem de Emekli Sandığı'na ciddi bir kaynak akışı sağlayacağını bildirdi. 
     Millenium Copthorne Başkan Yardımcısı Franz Zeller de konuşmasında projede varılan noktanın bugüne kadar geçilen aşamalar ve projenin Türkiye'ye getirileri hakkında bilgi verdi. 
     
     EMEK OTELLERİ PROJESİ 
     2000 yılında başlatılan Emek Otellerinin Yenilenmesi Modernizasyonu ve Uluslararası Otel Zincirleri Eliyle İşlettirilmesi Projesi ile İzmir Büyük Efes, İstanbul Tarabya, Büyük Ankara, Bursa Çelik Palas, İstanbul Maçka ve Ankara Stad Otelleri'nin fiziki yapılarının iyileştirilmesi ve değerlerinin artırılması hedefleniyor. 
     
</TEXT>
</DOC>
