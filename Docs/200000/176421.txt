<DOC>
<DOCNO> 176421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/spor/yguven.html </URL>
<DATE> 2003/08/18/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
İcat ve mucit 
</HEADLINE>
<TEXT>

   
   Pinto da Hakan Şükür'ün yanında. Sağdan Hasan Şaş, soldan Ergün ortalayacak, ikisi golleri sıralayacak. Terim'in planı bu. Ama ne gezer... CSKA maçında sahada harikalar yaratan Hasan Şaş, Avrupa'nın en kötü takımından Güneydoğu'nun en iyi takımına gelince eski alışkanlıklarını hatırlamış, sürekli kalabalıklara dalıyor. Ergün'ün ise orta alanda başı dertte. Hem hocadan fırça yiyiyor, hem Batista'nın boşluğunu, Volkan'ın bir hoşluğunu kapatmaya çalışıyor. Doğrusu hiçbirini de yapamıyor. 
   Galatasaray geri dörtlüsünde oynadığı iddia edilen Prates'e gelince o adeta başka bir maçta. Sayesinde Antepli Jaziri, Bülent,Galatasaray'ın sağını sosyal alan ilan etmiş, gidip geliyorlar. Neyse ki, ilk yarıda topa düzgün vuran yok. Bülent ve De Boer'in sarı kartları engellenmiş olası iki gol anlamına geliyor. 
   Tavukların rafadan yumurtladığı Gaziantep sıcağı ilk yarıda hışmını sürdürürken, belki yorgunluk, belki hava muhalefeti ya da motivasyon eksikliği olsa gerek, Galatasaray'ın ünlü presinden eser yok. Bir kere...Evet 44. dakikada yedek kulübesindeki Fatih hoca ellerini kartal pençesi gibi yapıp "pres" isteyince Volkan kaleci Ömer ile karşı karşıya kalıyor ve zoru becerip topu dışarı atıyor. 
   İkinci yarı serin başlıyor Gaziantep'te. Hatta biraz sonra Bülent'in kırmızı kartı ve Gaziantep'in golüyle buz gibi oluyor Galatasaray adına. Terim de bunun farkında... Pinto - Hakan icadı patent alamayan hoca, bu kez Hakan'ın yanına Lukunku'yu monte ediyor. Belli ki, Galatasaray göklere hakim olmak istiyor. Lakin, iki santrfor da yer çekimini yenemiyor bir türlü. Bu sıralarda Galatasaray ceza sahası önünde Johnson felaketi devam ediyor. Fener'den giden her futbolcu gibi topa şevkle sarılan Johnson'un bunalttığı Galatasaray'da Bülent'in kırmızı kartı, Gaziantep'teki en büyük kayıp oluyor. Nihayet 70. dakikada Volkan'ın yerine Sabri'yi sokuyor hoca. Bu arada Prates de oyuna dönüyor. Hasan Şaş ileri çıkıyor ve Volkan'ın gerdiği dizginden boşalan Galatasaray beraberliği yakalıyor. Evet golü Hasan atıyor, ama yarısı pası veren Sabri'nin. Terim'i can kulağıyla dinleyen tek futbolcu Sabri gibi görünüyor. Galibiyete gelince Hakan, Johnson'un ayağından söktüğü topla Galatasaray'ın kabusuna son veren golü hazırlıyor. Belli ki, Galatasaray Antep'te takım ruhunu falan bir yana bırakıp, bireysel becerilerle günü kurtarmaya çalışıyor. Kısaca, taktiği falan geç, puandan haber ver taktiği. Hoca, ihtiyaçlara göre icatlarını sürdürüyor. 
   
      
</TEXT>
</DOC>
