<DOC>
<DOCNO> 190308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/spor/aspo.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim-Bom ilk galibiyetini Olympiakos önünde aldı 1-0 
</HEADLINE>
<TEXT>
   Kısaca OH dedik 
   Şampiyonlar Ligi'ndeki en kritik maçına çıkan Galatasaray, Cihan ile işi bitirdi, yoluna devam etti. Mondragon kalesinde devleşti, üç puanda en büyük pay sahibiydi 
      ERHAN TELLİ 

   
   "Olmak ya da olmamak işte bütün mesele bu". Sheakspare'in Hamlet'ine ait bu sözler aslında 90 dakikanın anlamını da özetlemeye yetiyordu. Olimpiyat Stadı'nda karşı karşıya gelen her iki takımın da Şampiyonlar Ligi'nde ne bir galibiyeti ne de puanı vardı. Ve bu maçtan mutlaka galip çıkılmalıydı. Kendi evinde Real Sociedad'ı elinden kaçıran Galatasaray için üç puandan başka çare yoktu. Maçtan bir gün önce Yunanlı gazetecilerin gözlerinin içine baka baka, "Kazanacağız" diye haykıran Fatih Terim, uzun bir süre sonra belki de ilk kez takımından bu kadar emin şekilde konuşuyordu. Fatih hocanın ağzından çıkan, "Hırslı ve sabırlı olacağız" kelimeleri maçın anahtarı gibiydi. Terim haklı çıktı, Galatasaray maça hızlı başladı. Daha 8. dakikada Hakan Şükür'ün kafası direğe takılırken, aranan gol 9. dakikada genç Cihan'ın dikişle tutturulmuş ayağından geldi. Arif ile verkaça girip ceza sahasına süzülen Cihan şık vuruşla topu ağlara göndererek, Olimpiyat Stadı'nı ayağa kaldırdı 1 - 0. Erken gelen gol Olympiakos'un bütün planlarını alt üst etti. Konuk ekip yediği golü çıkarabilmek için açılınca Galatasaray için de yeni fırsatlar doğdu. 
   22. dakikada Arif'in pasıyla kaleci Bucek ile karşı karşıya kalan Hakan Şükür topu ayağından biraz açınca ikinci gol şansını da kaçırmış oldu. 
   28'de Olympiakos'un kazandığı frikik atışında Djordjevic'in yerden sert şutunu Mondragon uzanıp kurtardı, Galatasaray rahat bir nefes aldı. 
   31'de bu kez Stoltidis uzaktan sert bir vuruşla kaleyi yokladı. Mondragon bir güzel kurtarış daha yaparak gole izin vermedi. 
   İkinci 45 dakikaya beraberlik golünü arayan konuk ekip hızlı başladı. 
   50'de Castillo, Mondragon ile karşı karşıya kaldı. Gecenin kahramanı olan Kolombiyalı kaleci bu oyuncunun da vuruşunu sağ ayağı ile uzaklaştırdı. 
   56. dakikada Hakan Şükür yine golle burun buruna geldi. Arif'in pasıyla kale önünde bomboş kalan Hakan topu direğin dibinden auta gönderince Galatasaray mutlak bir golden oldu. Artık bu dakikalardan sonra Fatih Terim'in "sabırlı olacağız" ifadesi anlam kazanmaya başladı. 
   57'de Giovanni'nin kafası direğin dibine çarpıp geri döndü. Bu Galatasaray için şansın yanında olduğu dakikaydı. 
   64'te Djordjevic'in sol kanattan kullandığı serbest vuruşta gelen ortaya Giovanni yükselerek kafayı vurdu, top az farkla auta gitti. 
   Bu dakikalardan sonra 90. dakikaya kadar her iki takım da birbirini yoklamaya devam etti. Uzatmada sağ kanattan Djordjevic'in kullandığı serbest vuruşta Olympiakos son şansını oyuna sonradan giren Georgiadis'in dışarıya giden kafa vuruşuyla kullandı. 
   
   Sabri şoku    OLYMPİAKOS maçının son dakikalarında bileğine darbe alan Sabri, hastanelik oldu. Genç yıldızın yapılan kontrollerinde sol ayak bileğinde kanama tespit edildi. Sabri'nin Samsunspor maçında forma giyemeyeceği, Beşiktaş derbisine ise yetişmesinin şüpheli olduğu bildirildi. 
   
   Yine yumruklar    Beckham'dan sonra Giovanni de ortalığı karıştırdı. Sambacı, soyunma odasına giderken Bülent'e yumruk attı 
   
   Fatih Terim ayırdı 
   İNGİLTERE - Türkiye maçındaki soyunma odası krizinin bir benzeri dün gece yaşandı. Olympiakos'un Brezilyalı golcüsü Giovanni, soyunma odasına giderken, Bülent'e yumruk attı. Diğer futbolcuların müdahalesi sonrasında gerilim doruk noktaya çıktı. Fatih Terim, araya girerek Sarı - Kırmızılılar'ı soyunma odasına yolladı. Bülent daha sonra hakem Meier'in yanına gitti. 
   
   Kimse görmemiş 
   İSVİÇRELİ hakem, Bülent'in iddiaları üzerine UEFA gözlemcilerini odasına çağırdı. Ancak kimsenin olayı görmediğini söylemesi üzerine Meier, "Yapacak bir şey yok" dedi. Fatih Terim, "Bu tür olayları nedense kimse görmüyor" diye isyan ederken, Arif, "Arkalarından geliyordum. Giovanni terbiyesizlik yapıp, Bülent'e yumruk attı. Dersini verebilirdik ama bize yakışmazdı" dedi. 
   
   Maçın hakemi    İyi yönetti 
   DÜNYANIN sayılı hakemlerinden biri olan İsviçreli Urs Meier sonucu etkileyecek bir hata yapmadı. Kartlarını yerinde kullandı, sertliğe prim tanımadı. İkinci yarı bir kaç faul pozisyonunda Galatasaray aleyhine yanlış düdükler çalmasına rağmen iyi bir yönetim gösterdi. Ancak yan hakemi Martin İseli ofsaytlarda sürekli hatalı bayraklar kaldırdı. 
   
   
</TEXT>
</DOC>
