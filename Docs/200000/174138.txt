<DOC>
<DOCNO> 174138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/siyaset/siy20.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   ABD'li komutan 3 Eylül'de geliyor    ANKARA Milliyet 

   NATO ve ABD'nin Avrupa'daki Kuvvetler EUCOM Komutanı James Jones, 3 Eylül'de Ankara'ya gelecek. Genelkurmay Başkanı Orgeneral Hilmi Özkök'le görüşecek Jones'un ziyareti ABD'nin Irak'taki uluslararası istikrar gücüne Türk askerinin de katılması çağrısına "acil yanıt verilmesi için baskı" olarak yorumlanıyor. Süleymaniye baskını ve ABD Merkez Kuvvetler Komutanı John Abizaid'in Ankara temasları nedeniyle geçen ay iki kez Türkiye'ye gelerek Özkök'le görüşen Jones'un ziyaretinde, Türkiye'nin hangi kapsamda asker göndereceği konusundaki detayların ele alınması bekleniyor. 
   
   Bakan oğlunun gemisi kaza yaptı    CESUR SERT İzmir DHA 

   Ulaştırma Bakanı Binali Yıldırım'ın oğlu Erkan Yıldırım'ın bir gemicilik şirketine 200 bin euro borçlanarak İtalya'dan aldığı "Deep Sea" adlı feribot Çeşme Limanı'nda pervane kırınca tamir için Tuzla Tersanesi'ne götürüldü. İtalya'nın Brindisi Limanı'ndan Çeşme limanı'na pazartesi akşamı gelen Deep Sea feribotu, yolcuları boşalttıktan sonra kıyıdan ayrılıp açıkta demirlemek isterken, pervanelerinden biri kayalıklara çarparak kırıldı. Önceki gece yarısı tamir için Tuzla Tersanesi'ne gitmek üzere yola çıkan geminin yarın yapılacak İtalya seferinin iptal edileceği ve yolcuların başka gemiye aktarılacağı belirtildi. 
   
   Baykal İstifaların nedeni ekonomik    CHP Genel Başkanı Deniz Baykal, orman arazilerinin satışıyla ilgili Anayasa değişikliğinin er ya da geç referanduma gideceğini savundu. AKP'yi transfer dönemini başlatmakla suçlayan Baykal, iki milletvekilinin partiden istifasını da "ekonomik nedenler"e bağladı. Batman İl Örgütü'nün görevden alınmasına karar verildi. CHP'den istifa eden Batman Milletvekili Nezir Nasıroğlu dün uçakla seçim bölgesi Batman'a geldi. Nasıroğlu, havalimanında 2000 araçlık konvoyla karşılandı. 
   
   
</TEXT>
</DOC>
