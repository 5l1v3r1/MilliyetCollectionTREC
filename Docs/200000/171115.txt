<DOC>
<DOCNO> 171115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/yazar/zbirand.html </URL>
<DATE> 2003/07/23/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Gül ABD ile son randevuya gidiyor 
</HEADLINE>
<TEXT>

   WASHINGTON 
   
   Sizler bu satırları okuduğunuz sıralarda, ben Washington'a doğru uçuyor olacağım. Abdullah Gül'ün "ABD ile barışma gezisini" izleyeceğim. Yaz neredeyse bitecek, ben ise hala doğru dürüst izin yapamadım. Hele şu sıralarda Washington, en son gidilmesi gereken başkentlerden biriyse, siz bir de beni düşünün. Rutubetli, boğucu bir sıcakta, Türk-Amerikan ilişkilerinin yeniden inşasına tanıklık edeceğim. 
   Bu ziyareti nasıl nitelememiz gerekiyor 
   Acaba içinde risk unsurları var mı 
   Herşeyden önce, 39 yıllık gazetecilik deneyimime dayanarak bir gözlemimi paylaşmak isterim. 
   Şimdiye kadar, Washington'a davet edilmiş veya ziyaret etmek istediğini bildirip, geniş bir program hazırlanmış hiçbir Türk Devlet adamının gezisi "başarısız" geçmemiştir. Kapalı kapılar ardında nadiren sert konuşmalar yapılmış, karşılıklı tehditleşmeye varan tartışmalar yaşanmış olsa dahi, ziyaret dışarıya daima "büyük başarı" diye yansıtılır. Amerikalılar kavga edip, dayak atmak istedikleri insanları başkentlerine getirmezler. Hele böylesine üst düzeyde görüşme yaptırtmazlar. 
   
   GÜL'E BAŞBAKAN MUAMELESİ YAPILACAK 
   Bu ziyarette benim en çok dikkatimi çeken, Gül için hazırlanan program. Yani göreceği kişilerin nitelikleri, Bush yönetimindeki yerleri. Normal olanı, sadece Dışişleri Bakanı Powell ile görüşmesi, ardından da örneğin Milli Güvenlik Konseyinin patronunu Rice'ı görmesi olurdu. Abdullah Gül Powell ile Rice'ın dışında, Başkan yardımcısı Cheney, Savunma Bakanı Rumsfeld ve Wolfowitz ile de görüştürülecek. Dikkatleri çekmesi gereken nokta, Rumsfeld-Wolfowitz görüşmelerinin Türk tarafı değil, Pentagon tarafından istenmiş olması. Amerikanın asker kanadının söyleyeceklerinin bulunduğu açıkça anlaşılıyor. 
   Peki, bu ziyareti nasıl nitelememiz gerekiyor 
   Eminim bazı gazetecilerimiz bunu "Amerikanın özür dilemesi" veya "Türkiye'nin ağzına bir parmak bal çalınması" gibi, başlıklarla yansıtacaklardır. Bence, bu nitelemeler çok hatalı sonuçlar getirir. 
   
   KARŞILIKLI YENİ BİR SAYFA AÇILACAK 
   Bu ziyareti, çeşitli olaylardan dolayı yıkılmış olan "Türkiye ile ABD arasındaki ilişki köprüsünün yeniden inşasına başlanması" diye nitelemek en doğrusu olur. 
   Bu bir, ilk adım olacaktır. 
   Karşılıklı bu krizlerin nedenleri üstünde durulacak, ancak geçmiş olaylarla fazla zaman harcamadan, geleceğe bakılacak. Amerikalılar fazla günah çıkartmaktan hoşlanmazlar. "olan oldu, ileriye bakalım" derler. 
   Gül'ün görüşmelerinin en önemli yanı, "Türkiye ile Amerikanın önümüzdeki dönemde dikkat etmeleri gereken KIRMIZI ÇİZGİLERİN yeniden çizilmesi olacak. 
   Belki başlıklar farklı çıkabilir ancak, genelde üzerinde durulacak noktaların büyük bölümü şimdiden biliniyor. 
   
   1. KUZEY IRAK 
   Gündemin en önemli bölümünü, Kuzey Irak'taki durum oluşturacak. 
   
   PKK-KADEK konusunda ABD, Türkiye'ye gereken güvenceyi verecek ve eve dönüş yasasının uygulanmaya girmesiyle birlikte, Kuzey Irak'taki militan kampını kapatacak mı Ankara için en önemli sorun bu... 
   Buna karşılık, ABD bölgedeki Türk Askeri varlığının faaliyetlerinin netleştirilmesini , ABD komutanlığı ile koordinasyon konusunda anlaşma sağlanmasına çalışılacak veya büyük olasılıkla -askerimizin- bölgeden çıkması istenecek. 
   Türkiye, bir de Türkmen varlığının güvenceye alınması için Amerikalılardan söz elde etme çabasında olacak. 
   
   2. IRAK 
   Türkiye'nin Irak'ın genelindeki Amerikan faaliyetlerine katkısının ölçüleri saptanacak. Türk askerinin BM veya NATO çerçevesinde destek sağlaması, Irak'ın yeniden inşasında Türkiye'nin oynayacağı rol de kesinleştirilecek. 
   
   3. İRAN-SURİYE 
   Washington, Gül'ün ağzından Türkiye'nin İran ve Suriye politikalarını duymak isteyecektir. Ankara bu konuda, Washington ile birlikte mi hareket edecek, yoksa farklı bir tutum mu benimseyecek Gül'ün herhalde en çok zorlanacağı konu bu olacaktır. 
   
   
   4. KIBRIS 
   Hem Türk, hem de Amerikalıların değinecekleri konuların arasında yeri değişmeyen tek konu yine Kıbrıs olacak. Washington, Mayıs 2004 öncesinde bir çözüm bulunması ve bunun da Annan planı üzerinde gelişmesi için bastıracak. Ankara Washington'dan Kıbrıs Rumları ve Yunanistan'a baskı yapıp KKTC'ye daha belirgin bir egemenlik verilmesi ve Annan planı dışında çözüm aranmasını isteyecek. 
   
   5. ERMENİSTAN 
   Türkiye-Ermenistan sınır kapısının açılması için, Washington isteğini tekrarlayacak ve bu sayede Ermeni tasarısı baskısından karşılıklı şekilde kurtulunabilineceğini vurgulayacak. 
   Tabii bu konuların yanısıra başta ekonomi olmak üzere başka sorunlar da ele alınacak. Ancak genel çerçevesi yukarıda saydıklarımla sınırlı kalacak. 
   
   AKP'DE BU VİZYON VAR MI ACABA 
   Ancak bu gezide Washington az konuşacak daha çok Gül'ü dinleyecek. Türkiye ile yeniden köprülerin kurulup kurulamayacağı Gül'ün anlatacaklarına bağlı olacak. İlişkiler de duyacaklarına göre şekillenecek... 
   Hiçbirimizin unutmaması gereken bir de gerçek var. Yıkılmış bir köprü durumundaki Türk-Amerikan ilişkilerinde Gül'ün ziyareti, son randevu olacak. Eğer bir daha geçtiğimiz aylardaki olaylara benzer gelişmeler yaşanırsa ilişkilerin tamiratına bile imkan kalmayacak. Mutlaka Gül yine ilerde Amerika'ya gidecek ancak rutin birkaç görüşmenin ötesinde pek kimseleri göremeyecek. Dolayısıyla kopmuş bağların hiç değilse bazılarını tekrar düzeltmek için bu defaki randevular son derece önemli. Abdullah Gül'ün Amerikalılara söyleyecekleri de hayati önemde. 
   Eğer Gül ABD'ye büyük bir vizyon ile gitmiyorsa, bu sıradan bir geziye dönüşerek bitebilir. 
   Acaba Türkiye hala, 1 Mart sonrasında Türk-ABD ilişkilerinin derinden değiştiğini görüp buna göre yeni bir politika söylemi mi geliştirecek, yoksa eski söylemleriyle mi yetinecek 
   Sizce AKP böylesine bir vizyon değişikliği getirebilir mi 
   Ben kuşkuluyum. Ancak Gül'ün bizi şaşırtmasını da istiyorum doğrusu... 
   
   Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır. 
   
      
   
</TEXT>
</DOC>
