<DOC>
<DOCNO> 150722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/soneko16.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi Barışı, İstanbul'da büyük ilgi gördü, 780 bin kişi başvurdu 
</HEADLINE>
<TEXT>

     Mükellefler, borçlarını ödemede önemli kolaylıklar getiren Vergi Barışı Yasası'na büyük ilgi gösteriyor. 
     İstanbul Defterdarı Kadir Boy, Vergi Barışı Yasası'ndan yararlanmak için yapılan başvuruların 780 bine ulaştığını, bunun rakamsal karşılığının 2 katrilyon 400 trilyon lira olduğunu bildirdi. 
     Kadir Boy, TEKEL'in de bu yasadan faydalanmak için başvurduğunu ifade ederek, ''Bu kuruluştan gelecek rakam 800 küsur trilyon. TEKEL'in Ankara'daki ikiz binaları, vergi barışı çerçevesinde bir şekilde alınıp satılacak' dedi. 
     Boy, Vergi Barışı Yasası'na başvuru tarihinin 21 Nisan tarihinde sona ereceğini anımsatarak, şunları söyledi 
     ''Sonuçta İstanbul'da yapılan başvuru tutarı 3.2 katrilyonu geçti. Beklentim, bundan sonra bir 400-500 trilyon daha rakam gelebilecek. Böylece 4 katrilyon liraya dayanıyoruz. İstanbul 4 katrilyonu göğüsleyecek. 
     İstanbul'un gösterdiği bu büyük performans, tüm Türkiye'ye örnek oldu. Olağanüstü başvuru var. Mükellefimize de bu konuda çok büyük teşekkür borçluyuz. Çok duyarlı yaklaştı. Vergi barışını unuttu, ülkemize milli kaynak paketi yaratayım noktasına dönüştü. Mükellefimize ne kadar teşekkür etsek azdır. Yanıbaşımızda yaşanan sıkıntılar belli. Ülkemiz bu sıkıntının altından kendi özkaynak paketi ile kalkacak. Bunun içinde de en başta vergi barışı var.'' 
     
     VERGİ YÜZSÜZLERİNE UYARI 
     Vergi borcu bulunanları bu imkandan yararlanmaya çağıran Kadir Boy, vergi dairelerinin hafta sonu açık olacağını, en son gün de tüm mükellefler çıkıncaya kadar çalışacağını duyurdu. 
     Boy, 22 Nisan tarihinden itibaren tahsilatı hızlandıracaklarını ifade ederek, ''Tahsilatı teyakkuz noktasına getiriyoruz. Vergi barışından faydalanmayan vergi borçluları, vergi yüzsüzleri, 22 Nisan sabahı belki evinde, belki işyerinde, belki bankasında hacizle bizi karşısında görecek. O nedenle vergi borçluları gelip 21 Nisan akşamına kadar başvurudu bulunsunlar'' dedi. 
     Kadir Boy, 55 sektöre yönelik denetimlerini artıracaklarını da bildirdi. 
     Vergi borçlularını uyardıklarını, bunun ''korkutma, mimleme olmadığını ve kimseye bir santaj yapmadıklarını'' belirten Boy, vergi borcunu yeniden yapılandıran mükelleflerin 9, kamu kuruluşlarının da 36 taksitle ödeme yapacaklarına dikkati çekti. 
     Boy, ''Birtakım göstergelere bakınca ekonomide bir canlılık belirtileri var. Vatandaşlarımızın Ben vergi barışından faydalanacağım da taksitleri nasıl ödeyeyim diye bir endişesi olmasın. Ekonomideki canlanma emaresi mükelleflerimizin de işinin açılacağının göstergesidir'' diye konuştu. 
     İstanbul Defterdarı Boy, bu yıl sonunda bütçede ulaşılması öngörülen 85 katrilyon liralık vergi gelirinin 40 katrilyonunu İstanbul'un sağlayacağını kaydetti. 
     





</TEXT>
</DOC>
