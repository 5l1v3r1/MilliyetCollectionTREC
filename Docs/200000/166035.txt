<DOC>
<DOCNO> 166035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/son/sondun13.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk yıldızları Avusturya semalarında "dans etti" 
</HEADLINE>
<TEXT>

     Avusturya'nın Zeltweg kentinde yapılan uluslararası hava gösterisine katılan Türk Hava Kuvvetleri Akrobasi Timi ''Türk Yıldızları'', bugün de başarılı bir gösteri yaptı. 
     ''Bizimle göklerde dans etmek ister misiniz'' çağrısıyla havalanan Türk yıldızları, üstün manevra kabiliyetiyle Avusturya semalarında adeta dans etti. 7 adet F-5 tipi uçakla havalanan Türk Yıldızları'nın bugünkü gösterisi de on binlerce kişi tarafından heyecan ve coşkuyla izlendi. 
     Avusturya Hava Kuvvetleri tarafından organize edilen iki günlük uluslararası hava gösterisini yaklaşık 200 bin kişinin izlediği bildirildi. Gösteriler, bugün akşam saatlerinde sona erecek. 
     Dünkü gösterilerde düşen Avusturyalı paraşütçünün sağlık durumunun kötüleştiği ve bitkisel hayata girdiği açıklandı. Gösteri sırasında paraşüt ipinin ayağına dolaşması nedeniyle yere çakılan 31 yaşındaki paraşütçünün, hava gösterisinin sponsoru Red Bull şirketine ait özel paraşüt timine mensup olduğu bildirildi. 
     
     SUÇ DUYURUSU 
     Öte yandan Zeltweg kentinde yapılan hava gösterilerinin yasaklanması için savcılığa suç duyurusunda bulunan ''Abflug'' adlı anti uçuş platformu örgütünün başvurusu, adli makamlar tarafından reddedildi. 
     Abflug adlı sivil toplum örgütü, geçmiş yıllarda Almanya'nın Ramstein ve Lemberg bölgelerindeki benzer hava gösterilerinde meydana gelen kazalarda çok sayıda insanın hayatını yitirdiğini gerekçe göstererek, Zeltweg'teki hava gösterilerinin iptalini istemişti. 
     
</TEXT>
</DOC>
