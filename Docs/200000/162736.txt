<DOC>
<DOCNO> 162736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sonspo01.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye-Makedonya maçından notlar... 
</HEADLINE>
<TEXT>

     Türkiye-Makedonya maçının ilk yarısında Makedon futbolcular, attıkları ikinci golden sonra tribünlere koşarak parmaklarıyla sus işareti yapınca, numaralı tribünde bulunan taraftarlar çılgına döndü. 
     Makedon futbolcular ülkelerinin bayrağını açarken, taraftarlar sahada sevinen futbolcuların üzerine yabancı maddeler attı. Bu sırada atılan bir cisim, 11 numaralı Grazdonovski'nin başına isabet etti. 
     
     EMRE SAKATLANDI 
     İlk yarının son dakikalarında girdiği bir ikili mücadeleden sonra sağ baldırından sakatlanan Emre Belözoğlu, karşılaşmaya devam edemedi. 
     Emre, oyundaki yerini Gökdeniz'e bırakırken, bu oyuncu özellikle ikinci yarıda gösterdiği performansla göz doldurdu ve ikinci milli maçında attığı ilk golüyle, milli takımın 2-2'lik beraberliği yakalamasını sağladı. 
     
     HAKAN ŞÜKÜR 38. GOLÜNE ULAŞTI 
     A Milli Futbol Takımı'nın en golcü ismi Hakan Şükür, Makedonya'ya attığı golle, yaklaşık 1 yıllık suskunluğuna da son vermiş oldu. 
     Makedonya karşısında A Milli Futbol Takımı'yla 84. maçına çıkan tecrübeli futbolcu, filelere milli forma altındaki 38. golünü bırakarak galibiyet skorunu belirledi. 
     Hakan Şükür, 29 Haziran 2002'de Dünya Kupası'nda 3.'lük maçında Güney Kore ağlarına bıraktığı golünün ardından, oynadığı maçlarda yakaladığı fırsatları değerlendirememişti. 
     
     NİHAT YİNE DURMADI 
     İspanya'nın Real Sociedad takımıyla ligde şampiyonluğa koşan Nihat Kahveci, A Milli Futbol Takımı'nı da taşımayı sürdürüyor. 
     Avrupa Şampiyonası grup elemelerinde Slovakya'yı deplasmanda Nihat'ın golüyle geçen ve çok önemli 3 puanı hanesine yazdıran milliler, Makedonya karşısında yine bu oyuncunun muhteşem golüyle 1-1'lik eşitliği yakaladı. 
     
     GÜNEŞ, REKORUNU GELİŞTİRİRDİ 
     A Milli Futbol Takımı'nın başında, 17. Dünya Kupası'nda elde edilen üçüncülükle tarihe altın harflerle geçen ve UEFA'nın resmi internet sitesinde düzenlenen ankette 2002'nin en iyi teknik adamı seçilen Şenol Güneş, son Makedonya galibiyetiyle de Milli Takım'ın başında en fazla galibiyet elde eden teknik adam rekorunu 1 maç daha geliştirdi. 
     Türk Milli Takımı'nın başına 16 Ağustos 2000'de, Saraybosna'da Bosna-Hersek ile yapılan özel maçla başlayan Şenol Güneş'in, ay-yıldızlı takımın başında sahaya çıktığı 37 maçta, milliler bugün 19. galibiyetini aldı. 
     
</TEXT>
</DOC>
