<DOC>
<DOCNO> 156774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/yasam/yas02.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüya, mirası duyar duymaz 'ses verdi' 
</HEADLINE>
<TEXT>

Milliyet'te yayımlanan haberden bir gün sonra ortaya çıkan şarkıcı Rüya Çağla, servetinin yarısını kendine bırakan Alman'ı tanımıyor ama mirası da reddetmiyor 
     ALİ EYÜBOĞLU 

     Alman makamlarının Türkiye'nin Stuttgart Başkonsolosluğu aracılığıyla iki yıldır arayıp bulamadığı şarkıcı Rüya Çağla, dün Milliyet'te yayımlanan "Rüya Servetin seni bekliyor" haberinden sonra ortaya çıktı. 
     Gazetemizi arayıp işi nedeniyle İstanbul dışında olduğunu belirten Rüya Çağla, 2001 yılında ölünce açılan vasiyetnamesinden mirasının yarısını kendisine bıraktığı anlaşılan Stuttgartlı Alman'ı tanımadığını söyledi. 
     1986'da 'Grup Turbo' olarak çıkardıkları "Mavi Mavi"yle sadece Türkiye'de değil, Türklerin yaşadığı Avrupa ülkelerinde de meşhur olduğunu, grup dağıldıktan sonra tek başına çıkardığı 5 - 6 albümle şöhretini sürdürdüğünü belirten Çağla, "Bana miras bıraktığı söylenen adam bir hayranım olabilir. Ne Almanya'ya gittim ne de o şahışla tanıştım" dedi. 
     Avukat Aydın Kurban, Türkiye'nin Stuttgart Başkonsolosluğu'nda bu olayla ilgilenenlerin, haberin ardından iki yıl sonra ortaya çıkan Rüya Çağla'dan istedikleri evrak en kısa sürede Almanya'ya gideceklerini söyledi. 
     Bu arada "Grup Turbo"da görev yaptıkları Rüya Çağla ile 12 yıllık evli olduklarını söyleyen Nurtaç Düzgit, eşinin çok ender rastlanan bir hastalığı olduğunu, zaman zaman vücudunda oluşan şişlerin nedenini bulunamadığını açıkladı. 
     
     
'Rüya'lar karıştı      Meslek hayatım boyunca ilk kez böyle bir iş kazası yaşadım. Rüya Çağla'nın Milliyet'in arşivinde fotoğrafı çıkmayınca çareyi Unkapanı Plakçılar Çarşısı'nda aradım. 'Grup Turbo' ile ve tek başına çıkardığı kasetleri yapan firma çoktan İMÇ'ye veda ettiği için Rüya Çağla'nın kasetlerini bulmak mümkün olmadı. Müzik yapımcıları Mustafa Kekeva ve Hasan Saltık, "İMÇ'de kaset çıkaranların çoğunun kapak fotoğraflarını Stüdyo Celal çeker, arşivini de tutar" dedi. 'Stüdyo Celal'in sahibi Celal Erdemir'in oğlu Koray Erdemir, arşiv taramasından sonra elindeki negatiflerle geldi. Üzerinde "Rüya Çağla" yazan zarftaki negatiflerden iyilerini seçip karta bastırdık. Ancak, Stüdyo Celal'in arşivi bizi yanılttı. "Şarkıcı Rüya Çağla" diye aldığımız fotoğraflar, o dönemde aynı isimle sahil gazinolarında sahneye çıkan oryantal Rüya Çağla'nın çıktı. Rüya Çağla'lardan ve sizlerden özür diliyorum. A.E. 
     

</TEXT>
</DOC>
