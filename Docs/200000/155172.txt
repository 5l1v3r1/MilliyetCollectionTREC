<DOC>
<DOCNO> 155172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sontur08.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyükçekmece Mezarlığı'nda toprak kaydı, mezarların yeri oynadı 
</HEADLINE>
<TEXT>

     Büyükçekmece Mezarlığı'nda, daha önce çöplük olarak kullanılmış yaklaşık 300 metrekarelik alanda meydana gelen ve 150 mezarı etkileyen toprak kayması nedeniyle yerlerinden oynayan mezarlar başka bölgeye naklediliyor. 
     Büyükçekmece Belediye Başkanı Hasan Akgün, Büyükçekmece Mezarlığı'nın güzel bir konuma sahip olduğunu belirterek, ''Bu nedenle İstanbul'dan bize büyük bir baskı ve talep vardı'' dedi. 
     Akgün, bu nedenle imar planında mezarlık olarak gösterilen alanda genişletme yaptıklarını kaydederek, genişletme sonucu açılan bölgede yapılan gömülerin bulunduğu kısmın, 30 yıl önce çöplük olarak kullanıldığının belirlendiğini söyledi. 
     Çöp dökülen alanın üzerinin daha sonra 7-8 metrelik bir toprak tabakasıyla örtüldüğünü ve buranın sonradan tabi bir hal aldığını anlatan Akgün, ''Bu sene kış uzun olduğu için yeraltı suları bölgede bir yüzeysel toprak kaymasına neden oldu. Dolayısıyla o bölgedeki mezarların bir kısmı sağa sola kaydı'' dedi. 
     ''Şimdi onları hukuka uygun şekilde boşaltıp emniyetli zemine naklediyoruz'' diyen Akgün, bundan sonra ilçe dışından gelen hiçbir mezar talebini kabul etmeyeceklerini söyledi. 
     Akgün, bölgede yaklaşık 150 kadar mezarın, yaklaşık 300 metrekarelik alanda meydana gelen çökmeden etkilenmiş durumda olduğunu belirterek, ''Çöplük olarak kullanılmış bölge, imar planında mezarlık sahası içine alındığı için 'gömü yapılırsa kayar, çöker' diye düşünülmemiş. Belki de zemin araştırması yapılsaydı bu olay engellenebilirdi ama bu yapılmamış.'' 
     
     ''TELEVİZYON KULESİNİ ETKİLEMEZ'' 

     Hasan Akgün, toprak kaymasının yaşandığı bölgeye yakın olan henüz inşaat halindeki büyük televizyon kulesinin, bu çökme nedeniyle herhangi bir risk altında bulunmadığını da söyledi. 
     Kulenin her türlü zemin etütlerinin yapıldığını belirterek, ''Mezarlık bölgesinde yaşanan sadece bir üst yüzey toprak kaymasıdır. Dolayısıyla ana toprakla bir ilgisi bulunmamaktadır. Kulenin her türlü etüdü yapılmıştır ve ana toprakla bir ilgisi olmayan bu kaymanın televizyon kulesini etkilemesi söz konusu değildir'' dedi. Akgün bu arada, kulenin, frekans tahsisi işlemleri henüz yapılamadığı için faaliyete geçirilemediğini, ancak bu yıl içerisinde bu işlemlerin bitirilip, kulenin faaliyete geçirilmesinin beklendiğini sözlerine ekledi. 
     Öte yandan, toprak kaymasının meydana geldiği bölgede, toprakta yer yer yaklaşık yarım metrelik yarıkların oluştuğu, 1-1.5 metrelik çökmelerin olduğu ve bazı mezarların sağa sola kayarak yan yattığı gözlendi. 
     
</TEXT>
</DOC>
