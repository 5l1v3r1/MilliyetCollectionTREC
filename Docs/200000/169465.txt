<DOC>
<DOCNO> 169465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/spor/spo15.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Sırıkta rekor      RUS atlet Yelena Isinbayeva, bayanlar sırıkla atlamada 4.82 metreyle dünya rekoru kırdı. İngiltere'nin Gateshead kentindeki Super Grand Prix yarışmalarında rekor dereceye ulaşan Isınbayeva, böylece ABD'li Stacy Dragila'ya ait 4.81'lik rekoru bir santimetre geliştirdi. 
     
Minderde ikinciyiz      MAKEDONYA'NIN başkenti Üsküp'te yapılan Avrupa Yıldızlar Serbest Güreş Şampiyonası'na katılan millilerimiz takım halinde ikinci oldu. 4 gümüş ve bir bronz madalya kazanan Türkiye, Rusya'nın gerisinde kaldı. 
     
Gençler tam yol      YUNANİSTAN'IN Selanik kentinde yapılan 7. Dünya Genç Erkekler Basketbol Şampiyonası'nın ikinci tur ilk maçında Türkiye, Hırvatistan'ı 87-78 yendi. Karşılaşmanın ilk yarısı ise 41-41 kapandı. 
     
Türkiye'ye 3 altın      BELÇİKA'NIN Anvers kentinde yapılan 10. Avrupa Makabiyat Oyunları'nda Türkiye 3 altın, 1 gümüş ve 1 de bronz madalya kazandı. Türkiye Hahambaşılığı, Genç Basketbol Takımı ile teniste tekler ve Fransız partneriyle çiftlerde birinci olan Sami Beceren'in altın madalya kazandığını açıkladı. 
     
Yılmaz'a son görev      FENERBAHÇE 2000 Derneği Başkanı Şevket Yılmaz'ın babası Mehmet Yılmaz dün toprağa verildi. Yılmaz'ın naaşı, Altunizade'deki İlahiyat Fakültesi Camii'nde kılınan öğle namazının ardından Karacaahmet Mezarlığı'na defnedildi. Cenazeye, Başkan Aziz Yıldırım ile yöneticiler, Trabzon eski Başkanı Mehmet Ali Yılmaz, sanatçı Kadir İnanır ve sevenleri katıldı. 
     
Ersen'in acı kaybı      ANKARA Spor Servisi Sorumlumuz Cemal Ersen'in amcası Rauf Ersen vefat etti. 73 yaşında yaşama gözlerini yuman Ersen, dün Hacıbayram Camii'nde kılınan ikindi namazından sonra Karşıyaka Muharip Gaziler Mezarlığı'nda toprağa verildi. MİLLİYET merhuma rahmet, acılı ailesine başsağlığı diler. 
     

</TEXT>
</DOC>
