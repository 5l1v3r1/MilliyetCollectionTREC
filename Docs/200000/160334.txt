<DOC>
<DOCNO> 160334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/son/sondun07.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollywood'un saç özürlü ünlüleri.. 
</HEADLINE>
<TEXT>

     Hollywood'un birbirinden ünlü aktörleri, dünyanın dört bir yanındaki milyonlarca erkek gibi ''saçlarının onları zamansız terketmesiyle'' mücadele ediyor. Sinema dünyasının kellik sorunuyla başbaşa kalan oyuncuları arasında Kevin Costner, Keanu Reeves, Ben Affleck, Laurence Fishburne ve Russel Crowe da yer alıyor. 
     Ünlülerin cilt ve saç sorunları ile ilgili olarak internet sitesi ''skinema''nın yaptığı derlemeye göre, ''Matrix Reoladed'' filmiyle fırtına gibi esen Keanu Reeves de kelliğin ''pençesinde''... 
     Filmlerde gür saçlı görünen Reeves'in saçlarında azalmanın farkedilmemesi için saçlarını kuaförlerine değişik tarzlarda tarattığı belirtildi. Tıptaki adı ''alopecia areata'' olan rahatsızlığın başgösterdiği Reeves'in sakallarında da azalma meydana geldi. Bu yüzden uzun yıllardır bıraktığı ''kirli sakallarına'' da veda eden Reeves'in seyrek sakalıyla objektiflere birkaç kez yakalandığı, ancak şimdi çok dikkatli olduğu belirtildi. 
     Reeves'in ''Matrix'' filmindeki rol arkadaşı ''Morpheus'' Laurence Fishburne ise giden saçlarına üzülmeyi çoktan bıraktı. Karizmatik aktör saçlarını sıfıra vurdururken, bu yöntemi benimseyen ünlüler arasında Vin Diesel, Bruce Willis, Michael Jordan ve Sean Connery de bulunuyor. 
     
     TAKMA SAÇLI AKTÖRLE ŞAMPUAN REKLAMI 

     Söz konusu internet sitesinin derlemesine göre, Jennifer Lopez'in nişanlısı ünlü oyuncu Ben Affleck'in ise saçlarının bir kısmı takma... Katıldığı bir partide ''takma saçları'' yere düşen oyuncu, bu haliyle objektiflere yakalanınca dünyası ''başına'' yıkıldı. 
     Ancak, yine de geçtiğimiz günlerde Loreal firması ile bir reklam filmi için masa başına oturan Affleck, şampuan reklamı için tamı tamına 1.5 milyon dolarlık bir anlaşmaya imza attı. 
     Yılların hiçbirşey götürmediği ünlülerin başında gelen Kevin Costner'ın ise bu seneler içinde şöhretini değilse de saçlarını kaybettiği ortaya çıktı. 
     Dökülen saçlarını kazıtmaya karar veren sanatçı, artık hayranlarının karşısına dazlak olarak çıkacak. Saçlarının giderek azalmasına üzülen sanatçı, mucizevi kürlerden medet ummak ya da saç ektirmek yerine, farklı bir yol seçti. 
     Costner, ''Saçlarım beni terk edeceğine ben onları terk etmeye karar verdim. Bu sorunumu çözmek için ilaçlara veya kürlere bel bağlamak istemiyorum. Onun için saçlarımı kazıtacağım'' dedi. 

     
</TEXT>
</DOC>
