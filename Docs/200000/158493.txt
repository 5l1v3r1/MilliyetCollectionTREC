<DOC>
<DOCNO> 158493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/soneko40.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Babacan Türk şirketleri, Balkanlar'da aktif... 
</HEADLINE>
<TEXT>

     Devlet Bakanı Ali Babacan, yeniden yapılanma sürecindeki Balkanlar'da Türk şirketlerinin, gittikçe daha aktif bir biçimde faaliyet gösterdiklerini söyledi. 
     Atina'da yapılan ''Güneydoğu Avrupa'' konulu Dünya Ekonomik Forumu toplantısında Türkiye'yi temsil eden Babacan, Yunanistan Maliye ve Ekonomi Bakanı Nikos Hristodulos'un da katıldığı bir basın toplantısı yaptı. 
     Türkiye'nin AB'ye üyelik sürecinde gerçekleştirdiği reformların, Türk şirketlerinin yurtdışındaki faaliyetlerini kolaylaştırdığını kaydeden Babacan, Türk firmalarının Balkanlar'da hizmet, nakliyat ve inşaat alanlarda artan sayıda yatırımları olduğunu belirtti. 
     Türkiye ile Yunanistan'ın, AB'ye üyelik sürecinin de büyük bir fırsat olarak değerlendirilmesiyle Balkanlar'da yoğun işbirliği yapabileceklerini kaydeden Babacan, Haziran sonu veya Temmuz başında Ankara'yı ziyaret edecek olan Hristodulakis ile ikili ilişkilerin yanı sıra bölgede işbirliği olanaklarını ele alacaklarını açıkladı. 
     Türkiye ile Yunanistan'ın, coğrafi açıdan yakın ama ilişkiler açısından mesafeli olduğuna da işaret eden Babacan, devamla şunları söyledi 
     ''Ülkelerimiz arasındaki karşılıklı yatırım, neredeyse gözardı edilebilecek düzeyde bulunuyor. AB üyeliği süreci büyük bir fırsat ve bu çerçevede uluslararası ticaret alanında da ilişkilerimizı geliştirmeliyiz. Hükümetimiz bu alanda kararlıdır. Yunanistan ile yalnızca karşılıklı değil, diğer ülkelerde de çalışabilmeliyiz. Türk şirketlerinin özelllikle Bulgaristan ve Romanya'da yoğun yatırımları var. Biz, bunların gelecek için kritik önemde olduğu kanısındayız. 
     
     IMF HEYETİNİN TEMASLARI 
     Sorular üzerine Uluslararası Para Fonu'nun IMF gözden geçirme sürecine de değinen Babacan, bu faaliyetin kısa aralıklarla gerçekleştirildiğine dikkati çekti. 
     Ekonomik programın istisnalara yer vermeden uygulandığını ve doğru yolda olduğunu belirten Babacan, Türkiye'nin ekonomik programının uluslararası finans kuruluşları tarafından bilindiğini vurguladı. 
     Reform çalışmalarının sürdüğünü ve TBMM'deki sürecin de devam ettiğini kaydeden Babacan, makro ekonomik dengenin korunmasının yalnızca Türkiye için değil bölge için de önemli olduğunu belirtti. 
     Babacan, ''biz bu reformları, zaten AB üyelik sürecimiz çerçevesinde yapmak durumundayız. Yani konu yalnızca IMF değil. AB standartlarına uyum sağlamak söz konusu ve olaya Maastrich kriterlerini yerine getirme noktasından bakıyoruz. Bundan sonra başka ekonomik reformlar da olacak, çünkü 2004 sonrasını da değerlendiriyoruz. Söz konusu olan ekonomik istikrarın sağlanmasıdır'' diye konuştu. 
     Türkiye'nin AB üyelik sürecinde siyasi reformlarını da gerçekleştirdiğini kaydeden Babacan, Türkiye'de uygulamanın önem taşıdığını ve bunun için gereken siyasi arzunun da hükümette mevcut olduğunu vurguladı. 
     Babacan, Türk kamuoyunun AB üyeliğine dönük çalışmalara büyük desteği olduğunu da belirtti. 
     
     KIBRIS SORUNU 
     Bu arada sorular üzerine Kıbrıs konusuna değinen Babacan, mevcut hükümetin Kıbrıs sorununun çözümü yolunda samimi çaba gösterdiğini kaydetti. 
     Başbakan Yardımcısı ve Dışişleri Bakanı Abdullah Gül ile Yunanistan Dışişleri Bakanı Yorgo Papandreu arasındaki işbirliğinin bu yöndeki çabaları olumlu etkilediğini belirten Babacan, 30 yıldan fazladır devam eden Kıbrıs sorununun çözümünde, dostluk ve işbirliğinin büyük rol oynayabileceğini söyledi. 
     Çözüm konusunda iyimser olduğunu da vurgulayan Babacan, Türkiye'nin Kıbrıs konusunun AB ve Yunanistan ile ilişkilerini gölgelemesini istemediğini ve hükümetin samimi ve önemli adımlar attığının altını çizdi. Babacan, ''İyimser olmak için ortada bir çok neden var'' dedi. 
     
     TÜRKİYE-ABD İLİŞKİLERİ 
     Türkiye-ABD ilişkilerine ilişkin soruları da yanıtlayan Babacan, Irak konusunda ABD yönetiminde başta biraz hayalkırıklığı doğduğunu, ancak Washington'un Türkiye'deki demokratik sürece saygı ve anlayış gösterdiğini belirtti. 
     Türkiye'nin demokratik bir ülke olduğunu ve demokratik kurallar çerçevesinde davrandığını kaydeden Babacan, ABD-Türkiye ilişkilerinin hızla geliştiği bir döneme girildiğgni ve iki ülke arasında önemli stratejik ortaklık olduğunu söyledi. 
     Yarın sona erecek Dünya Ekonomik Forumu toplantısına, Babacan'ın yanı sıra AK Parti Genel Başkan Yardımcısı Reha Denemeç ve Genel İdare Kurulu Üyesi Cüneyt Zapsu da katılıyor. 
     Babacan'ın 25 mayıs Pazar günü Türkiye'ye dönmesi bekleniyor. 
     
</TEXT>
</DOC>
