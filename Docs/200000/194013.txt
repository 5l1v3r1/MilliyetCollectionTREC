<DOC>
<DOCNO> 194013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/soneko21.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen 2003 ihracatı 40 milyar doları aştı... 
</HEADLINE>
<TEXT>

     Devlet Bakanı Kürşad Tüzmen, Türkiye'nin 2003 ihracatının bugün itibariyle 40 milyar doları aştığını açıklarken, ''yıl toplamında ise 46-47 milyar dolarlık ihracat rakamını yakalayabileceğiz diye düşünüyoruz'' dedi. 
     Tüzmen ayrıca, 2004'te çok rahatlıkla 60 milyar dolar, 2010 yılına kadar da 100 milyar dolar ihracat rakamının yakalayacağına inandıklarını söyledi. 
     Tüzmen, Kayseri Valisi Nihat Canpolat'ı ziyaretinde, Anadolu'daki örnek kentlerden biri olan Kayseri'nin, sahip olduğu üstün girişimcilik ruhu ve ticaret erbanının bilgi birikimiyle çok kısa bir zamanda 150 milyon dolardan 1 milyar dolar ihracat potansiyeline ulaştığını kaydetti. 
     Tüm illerin özellikle de küçük ve ortaboy işletmelerin ihracat kervanına katılmasıyla Türkiye'nin ihracatının hızlı bir şekilde arttığına işaret eden Tüzmen, şöyle devam etti 
     ''Bu yılki ihracatımız, bugün 7 Kasım itibariyle 40 milyar doları aşmıştır. 2003 toplamında ise 46-47 milyar dolarlık ihracat rakamını yakalayabileceğiz diye düşünüyoruz. Türkiye'nin, 2004'te çok rahatlıkla 60 milyar dolar, 2010 yılına kadar da 100 milyar dolar ihracat rakamını yakalayacağına inanıyoruz. Dolayısıyla Kayseri'de yapılacak yeni yatırımların bu işe katkısının çok büyük olacağına inanıyorum.'' Tüzmen bu arada, Organize Sanayi Bölgeleri'nin sayısının yeterli gelmediğini ifade ederken, ''Yeni Organize Sanayi Bölgeleri kurulması için çalışmalar yapıyoruz. Bunlar çok güzel göstergeler. Bunlar Türkiye'de güven ortamının sağlanmış olmasından kaynaklanıyor. Önümüzdeki dönemde çok daha iyi rakamlara beraberce ulaşabileceğimize inanıyorum'' dedi. 
     Türkiye'nin çıkış kapılarının başında ihracatın geldiğini kaydeden Tüzmen, ''Kazandığımız, elimizde tutabildiğimiz döviz ihracattan geliyor. Bunun artırılması hepimizin en önemli sorun olarak gördüğü işsizliğin azaltılması anlamına geliyor. Özellikle 2004 yılında bu konuda önemli çalışmalar yapacağımıza inanıyorum'' diye konuştu. 
     
     AB İLERLEME RAPORUNUN DÖVİZ KURUNA ETKİSİ 
     Bakan Tüzmen, bir gazetecinin ''AB ilerleme raporunun döviz kuruna etkisini'' sorması üzerine, döviz kurunun ihracat açısından çok önemli olduğunu, dünyanın önde gelen ülkelerinin kur avantajını çok iyi kullanmaya çalıştıklarını anlattı. 
     Yıllık yüzde 12 kalkınma hızı ve yaklaşık 100 milyar dolar dış ticaret fazlası veren, yaklaşık 50 milyar dolar yabancı sermaye girişi olan Çin'de paranın sürekli devole edildiğini anlatan Tüzmen, şunları söyledi 
     ''Dünya ülkeleri kuru önemli bir araç olarak kullanıyorlar. Biz kurun normal seyrinde olmasını savunduk ve üstündeki köpüğün alınmasını söyledik. Bugün gelinen noktada kur, ihracatçı açısından iyi bir seviyede değil, ancak hiç olmazsa sahip olduğumuz pazarlarda pazar payımızı devam ettirmemiz için önemli bir noktada. Bir ara çok gerilemiş ve şikayetler artmıştı. Bu aşamada gelinen kur açısından Türkiye, 2003 yılını sağlıklı bir ihracat rakamıyla karşılayacaktır. Bundan da önemlisi, 2004 yılında özellikle girdi maliyetlerinin dünya fiyatlarına çekilmesiyle, ihracatçının kurla olan sıkıntısı en aza indirilecektir. Hükümet olarak bunu yapmaya çalışıyoruz.'' Tüzmen, Türkiye'nin gündem tayin ettiği bir döneme geçtiğini ifade ederek, azimle çalışıldığı, Kayseri gibi illerde istikrarlı ihracat rakamlarına ulaşıldığı taktirde bütün sorunların üstesinden gelineceğine inandığını belirtti. 
     Vali Canpolat, Bakan Tüzmen'e Kayseri'deki Kültepe-Kaniş Höyüğü'nden çıkarılan dünyanın ilk yazılı ticari belgesinin kopyasını hediye etti. 
     
</TEXT>
</DOC>
