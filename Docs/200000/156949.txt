<DOC>
<DOCNO> 156949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sontur26.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı Sergen, hırsızlık malı almaktan beraat etti... 
</HEADLINE>
<TEXT>

     ''Hırsızlık malını bilerek satın aldığı ve kullandığı'' iddiasıyla kardeşi ile birlikte yargılanan BJK'lı futbolcu Sergen Yalçın, beraat etti. 
     İstanbul 12. Asliye Ceza Mahkemesi'ndeki duruşmaya, tutuksuz yargılanan Sergen Yalçın ve kardeşi Volkan Yalçın katıldı. 
     Duruşmada ifadesi alınan Sergen Yalçın, çalıntı telefon almadığını belirterek, kardeşinin satın aldığı cep telefonunda kendi kartı kullanıldığı için hakkında dava açıldığını söyledi. 
     Sanık Volkan Yalçın da, arkadaşı aracılığıyla bir kez gördüğü bir kişiden pazarlıkla 310 dolara cep telefonu satın aldığını anlatarak, ağabeyinin kartını da bu telefonda kullandığını bildirdi. Yalçın, telefonun hırsızlık malı olduğunu bilmediğini kaydetti. 
     Davayı karara bağlayan hakim, ''suç kastı ile hareket ettiklerine dair yeterli delil elde edilemediği'' gerekçesiyle Sergen Yalçın ve Volkan Yalçın'ın beraatını kararlaştırdı. 
     İstanbul Cumhuriyet Başsavcılığı'nca hazırlanan iddianamede, Sergen ve Volkan Yalçın'ın, ''hırsızlık malını bilerek satın almak ve kullanmak'' suçundan 3'er yıla kadar hapis cezasına çarptırılmaları isteniyordu. 
     
</TEXT>
</DOC>
