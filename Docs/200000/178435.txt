<DOC>
<DOCNO> 178435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sondun38.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam, Bağdat'a ''Aranıyor'' posterleriyle geri döndü 
</HEADLINE>
<TEXT>

     Irak'ta devrik lider Saddam Hüseyin'in heykellerini ve resimlerini kamu alanlarından kaldıran Amerikan güçleri, bugün Bağdat'ın her yerine Saddam'ın resimlerini yapıştırmaya başladı. 
     İktidarı döneminde hemen hemen her caddede dev posterleri bulunan Saddam'ın, sokaklara asılan koyu kırmızı zemin üzerine siyah beyaz resimlerinin altında, ''Aranıyor'' ibaresiyle 25 bin dolarlık ödül vaadi bulunuyor. 
     Irak'ta halkın Saddam'ın yüzünü unutmasının mümkün olmamasına karşın, yetkililer, resimleri asmadaki amaçlarının, ''ödül konulduğunu halka yaymak ve kaçak liderin aranmasına yakalanıncaya kadar devam edileceğini vurgulamak'' olduğunu belirtiyorlar. 
     Irak'taki ABD yönetimi, gelecek haftalarda Saddam'ın 130 bin posterini çeşitli yerlere asmayı ve 400 bin kadar da el ilanı dağıtmayı planlıyor. 
     
</TEXT>
</DOC>
