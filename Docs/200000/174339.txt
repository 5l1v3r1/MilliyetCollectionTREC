<DOC>
<DOCNO> 174339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sontur31.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız ailenin şaşkınlığı... Musalla taşında yemek yediler... 
</HEADLINE>
<TEXT>

     Kayseri'de, cenazenin yanındaki boş musalla taşında yemek yemek isteyen Fransız aile, kendilerini görüntüleyen gazetecileri şaşkınlıkla izledi. 
     TSYD İzmir Derneği Dostluk Kupası'nda önceki gün yapılan Karşıyaka-Göztepe maçında bıçaklanarak ölen Murat Kongu için Kayseri'de kılınan cenaze namazı öncesi ilginç bir olay yaşandı. 
     Turistik amaçla Kayseri'ye gelen Fransız bir aile, cenaze namazı için beklenirken Kongu'nun cenazesinin konulduğu musalla taşının yakınındaki bir başka musalla taşına oturarak yemek yemeye başladı. Durumu fark eden gazetecilerin aileyi görüntülemeye başlaması üzerine Fransız aile, olan bitenleri şaşkınlıkla izledi. 
     Bu sırada cami cemaatinden bazıları musalla taşına oturup yemek yiyen aileyi Türk sanarak tepki gösterdi. Ancak, daha sonra ailenin yabancı olduğu anlaşılınca tepkiler kesildi, ancak bu kez kimse Fransız aileye musalla taşından kalkmaları gerektiğini söylemedi. 
     Bir süre sonra tesadüfen cami yakınından geçen ve Fransa'da yaşayan gurbetçi bir vatandaş, Fransız aile ile konuşmaya başladı. Fransız ailenin olan biteni anlamadığını belirten gurbetçi, ''Musalla taşını bank sanıp oturmuşlar. Oraya cenaze konulduğunu, yanlarındaki tabutun içinde de cenaze olduğunu söylediğimde özür dilediler'' dedi. 
     Fransız aile, gurbetçi vatandaşın uyarısıyla hemen oradan uzaklaştı. 
     
</TEXT>
</DOC>
