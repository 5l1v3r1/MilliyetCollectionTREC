<DOC>
<DOCNO> 180520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/soneko25.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Tüpraş'ın başvuru süresini uzattık 
</HEADLINE>
<TEXT>

     Maliye Bakanı Kemal Unakıtan, Türkiye Petrol Rafinerileri A.Ş'nin TÜPRAŞ yüzde 65.76 oranındaki hissesinin özelleştirilmesine ilişkin açılan ihalede, son teklif verme tarihinin, yoğun ilgi nedeniyle 2 Ekim 2003 tarihine kadar uzatıldığını bildirdi. 
     Unakıtan, Özelleştirme İdaresi'nde düzenlediği basın toplantısında, özelleştirme çalışmaları hakkında bilgi verdi. 
     Bakan konuşmasında, Tüpraş'ın özelleştirilmesini olumlu yönde etkileyecek Petrol Kanunu Tasarısının ise Bakanlar Kurulu'nun gündeminde olduğunu bildirdi. 
     
     TEKEL'İ BİR KAÇ HAFTA UZATABİLİRİZ... 

     TEKEL'in Sigara ve Alkollü İçkiler birimleri için açılan ihalede de son teklif verme tarihinin 26 Eylül 2003 olarak belirlendiğine işaret eden Bakan Unakıtan, ''ancak firmaları daha iyi bilgilendirmek ve ihaleden daha olumlu bir sonuç alabilmek için, bu süre birkaç hafta uzatılabilir'' dedi. 
     Maliye Bakanı Unakıtan, ihalelere gösterilen yoğun ilginin devam ettiğini de vurguladı. 
     
     "ÖZELLEŞTİRME HÜKÜMETİMİZ İÇİN ÇOK ÖNEMLİ" 

     Hükümetin, geldiği günden beri kararlı şekilde bir ekonomik program uyguladığına işaret eden Unakıtan, bu programın bir parçasının da özelleştirme olduğunu hatırlattı. 
     ''Özelleştirme, hükümetimiz için fevkalade önemlidir'' diyen Unakıtan, şöyle konuştu 
     ''Hedefe varmak için bütün siyasi irademizi, özelleştirme ile ilgili programın arkasına koyduk. Ve geçmiş yıllarla 2003 yılını karşılaştırdığımız zaman en önemli husus, siyasi iradenin özelleştirmenin arkasında bulunduğunu görmekteyiz Bundan önceki dönemlerde, her ne kadar özelleştirmenin ismi çok söylenmiş ve bu konuda bazı çalışmalar yapılmışsa da, maalesef yeterli siyasi irade olmadığı içinde gerekli neticelere ulaşılamamıştır.'' Özellikle 2001 ve 2002 yılları ile mukayese edildiğinde, 2003 yılında bu kararlılık ve hızlılığın açık şekilde görüldüğüne işaret eden Unakıtan, geçmişi değerlendirirken, Özelleştirme İdaresi başkanlığınca 2001 yılında hiç bir ihale yapılmadığını hatırlattı. 
     2002 yılında ise toplam 12 ihale yapıldığını, bunların 7 tanesinin hükümetleri zamanında sonuçlandırıldığını belirten Unakıtan, ''2003 yılının ilk 8 ayında ise yılbaşında açıklanan özelleştirme programı doğrultusunda 42 ihaleye çıkılmıştır'' dedi. 
     
     DEVRİ TAMAMLANANLAR 

     Unakıtan, 2003 yılı özelleştirme programı çerçevesinde, ÖİB tarafından gerçekleştirilen ihaleler sonucunda, Türkiye Denizcilik İşletmelerine ait Çeşme Limanı, Kuşadası Limanları, Taksan Kayseri , Türkiye Zirai Donatım A.Ş.'ye ait traktör işletmesi, Sekaya ait Afyon Selüloz işletmesi, Balıkbesir Kağıt Fabrikası, yine Seka'ya ait Çaycuma'daki tesislerin özel sektöre devir işlemlerinin tamamlandığını bildirdi. 
     
     200'DEN FAZLA GAYRIMENKULUN SATIŞI YAPILDI 

     Ayrıca kapsamdaki kuruluşlara verilen yetki çerçevesinde gerçekleştirilen ihaleler sonucunda, 200'den fazla gayrimenkul satışı yapıldığını anlatan Unakıtan, şöyle devam etti 
     ''Bunun yanında Eti Gümüş, Gerkonsan, Seekaya ait Aksu işletmesi, Akdeniz İşletmeleri Taşcunda , Kasatomonu Sigara Kağıdı Fabrikası Sülmer Holding'e ait Malatya, Diyarbakır Adıyaman işletmeleri ile yine Türkiye Deniz İşletmeleri'ne ait Dikili ve Trabzon limanlarının ihaleleri sonuçlanmış olup onay aşamasına gelindi.'' 
     
     ŞİMDİYE KADARKİ UYGULAMA 268.8 MİLYON DOLAR 

     Bakan Unakıtan, sonuçta sözleşmesi imzalanan, imzalanacak olan ve onay aşamasındakiler dahil, 2003 yılı içinde şimdiye kadar yapılan uygulamaların ise 268.8 milyon dolar düzeyinde olduğunu bildirdi. 
     
     PETKİM İHALESİ 

     Unakıtan, Petkim ihalesine değinirken de, kazanan firmanın yükümlüklerini yerine getirememiş olması nedeniyle, ihalenin 6 Ağustos 2003 tarihinde iptal edildiğini hatırlattı. 
     Hükümetin özelleştirme konusunda göstermiş olduğu kararlılık ve hassasiyet neticesinde, Petkim'de kısa süre içinde ihale hazırlıkları tamamlanarak, 26 Ağustos 2003 tarihinden itibaren verilen ilanlarla yeniden ihale açıldığını belirten Unakıtan, ''ihalede son teklif verme tarihi 18 Kasım 2003'dür. Bu ihalede ilkine göre daha yoğun ilgi görmekteyiz'' şeklinde konuştu. 
     
</TEXT>
</DOC>
