<DOC>
<DOCNO> 176773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sonspo20.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz Vural Trabzon deprem yaşıyor, bunu değerlendireceğiz 
</HEADLINE>
<TEXT>

     Adanaspor Teknik Direktörü Yılmaz Vural, hafta sonunda sahalarında yapacakları Trabzonspor maçında galip gelmek istediklerini belirterek, ''Trabzonspor şu anda deprem yaşıyor. Bu haftaki maç bizim için bir şans'' dedi. 
     Yılmaz Vural, düzenlediği basın toplantısında, geçen hafta 1-0 yenildikleri İstanbulspor maçında, takımının çok iyi bir futbol oynadıklarını ve yakaladıkları net pozisyonları değerlendiremediklerini söyledi. 
     İstanbulspor maçını unuttuklarını ve Trabzonspor maçının hazırlıklarını sürdürdüklerini ifade eden Vural, ''Trabzonspor deprem yaşıyor. Bu haftaki maç her iki takım için de çok önemli. Ancak bizim açımızdan daha önemli. Trabzonspor'u yenerek, ilk galibiyetimizi alacağız'' dedi. 
     Vural, takımda bazı oyuncuların Trabzonspor maçı öncesinde sakatlıklarının sürdüğünü ve bunları hafta sonuna yetiştirmeye çalıştıklarını bildirdi. 
     Ligde aldıkları 2 yenilginin kendilerini etkilemeyeceğine dikkat çeken Vural, şöyle konuştu 
     ''Adanaspor'un sıkıntılı bir dönem geçirdiği doğru. Ancak, Adanalılar'ın ve taraftarların takımlarına sahip çıkmalarını istiyorum. Bu takım geçen sezon da zor günler geçirdi, fakat, futbolcular üstün başarıyla ligde kalmayı becerdiler. Taraftarımızdan, Trabzonspor maçında bizleri yalnız bırakmamalarını ve 90 dakika desteklemelerini istiyorum.'' ''Hiçbir kulüp futbolcularımıza transfer teklifinde bulunmasın'' diyen Vural, ''Adanaspor zaten sıkıntılı bir dönem geçiriyor. Böyle bir dönemde bazı kulüplerin futbolcularımıza transfer teklifinde bulunmaları, özellikle Beşiktaş gibi bir takımın oyuncumuz Necati'ye teklifte bulunması çok yanlış. Bu takımdan hiç kimse bir yere gitmiyor'' dedi. 
     Vural, Futbol Federasyonu'na başvurarak aşırı sıcaklar nedeniyle Adana'daki maçları saat 20.00'de oynamak istediklerini de sözlerine ekledi. 
     
</TEXT>
</DOC>
