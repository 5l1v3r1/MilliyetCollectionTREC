<DOC>
<DOCNO> 178774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sontur17.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
TRT Genel Müdürü adayları belirleniyor... 
</HEADLINE>
<TEXT>

     Radyo Televizyon Üst Kurulu RTÜK , TRT Genel Müdürlüğü için, 114 aday adayı arasından 3 aday belirlemek üzere, saat 11.20'de toplandı. 
     RTÜK Yasası'na göre, ilk 3 turdaki oylamalarda, adayların en az 6 üyenin oyunu alması gerekiyor. RTÜK, bugünkü toplantısında adaylık için başvuruda bulunan 114 ismi değerlendirecek. 
     RTÜK Başkanı Fatih Karaca, RTÜK'e gelişinde, gazetecilerin bugünkü toplantıya ilişkin soruları üzerine, 2954 sayılı TRT Kanunu'nun 13. maddesindeki şartları taşıyan 114 aday arasından üst kurulun bir seçim yapacağını söyledi. 
     Belirleyecekleri 3 ismi Bakanlar Kurulu'na bildireceklerini, hükümetin de bu 3 isim arasından belirleyeceği bir ismi Cumhurbaşkanı'na sunacağını hatırlatan Karaca, ''RTÜK üyeleri olarak, objektif ve tarafsız ölçüler içerisinde, bu adayların arasından 3 adayı belirleyeceğiz. İşimizin oldukça zor olduğunu söyleyebilirim. RTÜK'ün, bu demokratik seçimi en iyi şekilde yapacağına inanıyorum'' diye konuştu. 
     Belirlenecek 3 adayın Bakanlar Kurulu'na bildirilmesinden sonra, ''uzun süredir genel müdürsüz ve başsız kalan'' TRT Genel Müdürlüğü'nün bir genel müdüre kavuşacağını ifade eden Karaca, bu konuda üst kurul olarak gereken gayreti gösterdiklerini, büyük bir titizlikle çalıştıklarını anlattı. 
     Karaca, geçen dönemdeki bazı sıkıntıların yaşanmaması için, Yargıtay Cumhuriyet Başsavcılığı'ndan ve Yüksek Seçim Kurulu'ndan da bilgi aldıklarını kaydederek, titizlikle yapılan çalışmaların, bugün artık bir seçime dönüşeceğini belirtti. 
     
     SEÇİM SÜRECİ 
     ''Radyo ve Televizyon Üst Kurulu'nun Çalışma Esas ve Usulleri Hakkında'' yönetmeliğin 15. maddesine göre, TRT Genel Müdürlüğü için üst kurulca gösterilecek adaylar, üst kurul üyeleri tarafından önerilen veya üst kurula başvuran kişiler arasından, gizli oyla belirlenecek. 
     Yapılacak oylamada, ilk 3 turda üst kurul üye tamsayısının, 3'te 2'sinin oyunu 6 almış olanlar, aday olarak belirlenmiş sayılacak. İlk 3 turda bu çoğunluk sağlanamazsa, aday olarak gösterilmek için en az 5 oy almak gerekecek. 
     Üst kurul üyeleri, ilk 3 turda TRT Genel Müdürlüğü için 3 adaya oy verecekler. Daha sonraki turlarda eksik kalan aday sayısı kadar oy kullanılacak. Oylama sonucu başkan tarafından kurula açıklanacak ve sonuçlar bir tutanakla tespit edilecek. 
     
</TEXT>
</DOC>
