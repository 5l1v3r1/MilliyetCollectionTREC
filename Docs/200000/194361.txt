<DOC>
<DOCNO> 194361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/yazar/yilmaz.html </URL>
<DATE> 2003/11/09/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
BDDK avukatı savcılıkta 
</HEADLINE>
<TEXT>

   
   Banka hortumları ile ilgili karşıma ilginç bir örnek çıktı. Tasarruf Mevduatı Sigorta Fonu'na TMSF geçen Etibank'tan kredi kullanan Nevzat Ak'tan, mal bildirimi istenmediği için mağdur olduğunu belirten bir işadamı, İstanbul Cumhuriyet Başsavcılığı'na suç duyurusunda bulundu. 
   Sözkonusu işadamı Doğan Kasadolu, Nevzat Ak'ın yüzde 66 oranında hissedar olduğu Mega Han şirketine ait bir binanın, yüzde 16 hissesini satın alıyor. Aldığı malın ayıplarını da sonradan görüyor ve TSMF avukatı Figen Mertek aleyhine savcılığa başvuruyor. 
   Kasadolu'nun ifadesine geçmeden önce, Etibank ile Mega Han arasında "muvazalı kredi" ilişkisinin nasıl tesbit edildiğine bakalım... 
   Etibank'tan 1998 ve 1999 yıllarında, Nevzat Ak firmasına 8 milyon dolar ve Mega Han şirketi adına toplam 2 milyon 266 bin dolar kullandırılıyor. Etibank davasına bu kredi, "Mega Han ve Nevzat Ak firmalarına kullandırılmış gibi gösterilmesine rağmen, gerçekte Medya Grubu'nun Nevzat Ak'tan satın aldığı Samandra Kartal'daki arsalarının finansmanı amacıyla tahsis edildiği tesbit edilmiştir" diye giriyor. 
   Aynı mahkeme tutanaklarında kredilere ait 21.10.1999 tarihinde tahakkuk etmiş, 1 trilyon 412 liralık faizleri, Bilgin Yayıncılık'ın ödemiş olmasının, söz konusu kredileri Medya Grubu'nun kullandığını gösterdiği yer alıyor. 
   
   "Ben zarar gördüm" 
   Etibank'ın 31.12.2000 tarihi itibariyle bu krediden zararı 10 trilyon 160 milyar lira olarak tesbit ediliyor. 
   TMSF, Nevzat Ak'dan tahsilat için ipoteğin paraya çevrilmesi yoluyla takibe başlıyor. Bu noktada Kasadolu, TMSF avukatı Figen Mertek'in tahsilatı olanaklı kılan bir yöntem izlemediği iddiası ile suç başvurusunda bulunuyor. 
   Kasadolu, faizleriyle birlikte toplam 38.5 trilyon lira alacağın, ipotek limitini aşan 16.9 trilyon lirası hakkında icra takibi yapılmadığını belirtiyor. Kasadolu avukatın, Fon'un 21 trilyon lira zarar etmesine yol açtığını ileri sürüyor. 
   Kasadolu Başsavcılığa yaptığı başvuruda "Fon avukatı, ipotek limitini aşan kısmı da kapsayacak tarzda, Mega Han ve Nevzat Ak aleyhine icra takibi yapmış olsaydı ipoteğin nakde çevrilmesi yöntemi yerine , şirket temsilcisi mal beyanında bulunmak zorunda kalacaktı ve dolayısıyla diğer ortaklar da aleyhlerine icra takibi yapıldığını öğreneceklerdi" diyor. 
   "Yasalara uygun şekilde icra takibi yapılmadığı" gerekçesiyle TMSF adına avukatlık yapan Mertek hakkında yasal işlem talep ediyor. 
   Fon avukatı olarak Mertek hakkında dava açılabilir mi, icra takibinde seçilen yöntem Kasadolu'nun zararına yol açtı mı bilemem. Kasadolu'nun Banka hortumlarından mağdur bir yatırımcı olarak TMSF'nin izlediği tahsilat yöntemini sorguluyorlar .. 
   
   Mal varlığı nerede 
   Burada bir endişe açığa çıkıyor. Acaba Nevzat Ak mal bildiriminde bulunmadığı için, sahip olduğu gayrimenkulleri bugüne kadar başkalarına sattı mı Sattıysa, Fon bunları nasıl tesbit edecek, nasıl geri alacak 
   Nevzat Ak dosyasındaki ayrıntılara girmiyorum. Şu kadarını söyleyeyim, nakde çevrilmesi talep edilen ipotekler bir çok icra dosyasında kullanılmış. 
   Kaydedilen ipoteklerin toplamı 21.592 trilyon lira olurken, kullanılan kredi borçlarının ipoteği aşan kısmın 27.7 trilyon olmasına rağmen, borçlu lehine 16.9 trilyon lira olarak gösterilmiş. 
   Bankacılık Denetleme ve Düzenleme Kurulu BDDK , yürütülen yüzlerce dosyada benzer sorunlarla karşılaşıyorsa, her dosyaya bir Kasadolu bulunamayacağına göre, yürütülen davaların sağlıklı takip edilip edilmediğini hep merak edeceğiz. 
   Nevzat Ak'ı hatırlatmadan bu yazı bitmez. Ak, Süleyman Demirel'in kayınbiraderi Ali Çetin Şener'in ortağı. Ak'ın Mega Han'daki ortağı da Ali Şener'dir. Kasadolu, üçüncü ortaktan hisseleri almıştır. Ali Şener'in mal varlığında banka hortumlarından sonra artış var mı, diye de akla gelmiyor değil. 
   
      
   
</TEXT>
</DOC>
