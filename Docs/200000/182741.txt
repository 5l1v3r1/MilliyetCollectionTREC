<DOC>
<DOCNO> 182741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sontur27.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tıp Fakültesi öğrencisi kızın evine girip tecavüze kalkıştılar... 
</HEADLINE>
<TEXT>

     Sivas'ta, Cumhuriyet Üniversitesi CÜ Tıp Fakültesi öğrencisi bir kızın evine girerek dövdükleri ve tecavüz girişiminde bulundukları iddiasıyla 9 yıla kadar hapis cezası istenen 3 sanığın yargılanmasına başlandı. 
     Sivas 2. Ağır Ceza Mahkemesi'nde görülen duruşmaya, tutuklu sanıklar Cabbar Kenan K, Ahmet K. ve M.D ile mağdure, CÜ Tıp Fakültesi 3. sınıf öğrencisi Hülya B. ile nişanlısı tabip yedek subay Yavuz Ş. katıldı. 
     Duruşmada söz alan Hülya B, olay günü 5 yıl beraber oldukları nişanlısı Yavuz Ş. ile evinde oturduklarını, gece yarısı evine gelen sanıkların kendilerine saldırdıklarını, ancak tecavüz girişimi olmadığını belirterek, sanıklardan şikayetçi olmadığını söyledi. 
     Nişanlısı Yavuz Ş. de sanıkların kendisini ve nişanlısını darp ettiğini, ancak herhangi bir tecavüz girişimi olmadığını belirterek, sanıklardan şikayetçi olmadıklarını söyledi. 
     Sanıklar ise mağdurenin evine zorla girmediklerini ve tecavüz girişiminde bulunmadıklarını ifade ederek, bir süre tartıştıktan sonra, olay yerine gelen polis tarafından gözaltına alındıklarını söylediler. 
     Sanıklar suçsuz olduklarını da belirterek, tahliyelerini istediler. 
     Dinlenen tanıkların ardından esas hakkındaki mütalaasını sunan Cumhuriyet Savcısı ise 9 yıla kadar hapis cezası istemiyle yargılanan sanıkların tutukluluk hallerinin kaldırılmasını istedi. 
     Dosyayı inceleyen mahkeme heyeti, sanıkların tutukluluk hallerinin devamına karar vererek davayı ileri bir tarihe erteledi. 
     
</TEXT>
</DOC>
