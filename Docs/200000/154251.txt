<DOC>
<DOCNO> 154251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sonspo16.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor-Fenerbahçe maçından notlar... 
</HEADLINE>
<TEXT>

     Bursaspor-Fenerbahçe karşılaşmasına futbolseverler büyük ilgi gösterdi. 
     Karşılaşmanın dün satışa sunulan biletlerini kısa sürede tüketen taraftarlar havanın sıcak oluşuna aldırmadı. Sabahın erken saatlerinden itibaren maçın yapılacağı Atatürk Stadı'nın çevresini adeta mesken tutan futbolseverler, stadın kapılarının 12.15'te açılmasıyla, kısa sürede tribünleri doldurdu. 
     Fenerbahçeli taraftarlar ise maça ilgi göstermediler. Karşılaşma için İstanbul'dan taraftar gelmezken, Bursa'da oturan 300 kadar sarı lacivertli taraftar, açık kale arkası tribüne toplu olarak alındı. 
     Bursa Emniyet Müdürlüğü, karşılaşma için, saatler öncesinde geniş güvenlik önlemleri aldı. 
     2 bin 50 polisin görev aldığı maçta, bileti olmayan ve alkollü taraftarlar stat çevresinden uzaklaştırılırken, maça girenler sıkı bir şekilde üst aramasından geçirildi. 
     Karşılaşmaya olan büyük ilgi biletlerin karaborsaya düşmesine neden oldu. 2 milyon lira olan açık ve kapalı kale arkası tribün biletleri karaborsada 10-15 milyon lira arası alıcı bulurken, karaborsa bilet sattıkları belirlenen 4 kişi gözaltına alındı. 
     Bursaspor Atatürk Stadı'na önce Bursaspor takımı geldi. Maçtan 1.5 saat önce gelen yeşil beyazlı takımın stada girmesiyle birlikte, Bursasporlu taraftarlar coşkulu bir şekilde, ''Bu maçı alacağız, başka yolu yok'' diye tempo tutmaya başladılar. 
     Fenerbahçe takımını ise stada girişinde protestoyla karşılayan Bursasporlu taraftarlar, iki sezon önce yeşil beyazlı formayı giyen Fenerbahçeli futbolcu Ümit Özat'ı, tribüne çağırarak uzun süre alkışladılar. 
     Bursaspor'un efsane taraftar liderlerinden 63 yaşındaki ''Amigo Figo'' ve 68 yaşındaki ''Amigo Yaşar'', maç öncesi mikrofon yardımıyla Bursasporlu taraftarları şovlarıyla coşturdu. 
     Bursaspor'un diğer amigosu Enver Yorgun Amigo Ardiles ise her iki kaleye giderek dua okudu. 
     
     TAKIMLARIN MAÇ KADROLARI 
     Bursaspor Teknik Direktörü Erdoğan Arıca, son haftalarda yediği hatalı goller yüzünden tepki alan kaleci Kelemen'e kadroda yer vermezken, 8 haftadır forma giymeyen Majdan'ı ilk 11'de sahaya sürdü. Kart cezası biten Fatih de, Laube'nin yerine ilk 11'deki yerini aldı. 
     Fenerbahçe'de ise sakatlıkları bulunan Mustafa Doğan, Ceyhun, Hakan, Ali Güneş, Mirkoviç ve Rüştü, teknik sorumlu Tamer Güney tarafından maç kadrosuna alınmadı. 
     Genç oyuncu Erman ise ilk kez resmi bir maçta, sarı lacivertli formayı giyecek. 
     
</TEXT>
</DOC>
