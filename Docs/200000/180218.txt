<DOC>
<DOCNO> 180218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/yazar/uras.html </URL>
<DATE> 2003/09/04/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Dolar artmıyor ihracat artıyor 
</HEADLINE>
<TEXT>

   
   Şu günlerde iki farklı görüş çarpışıyor 1 İhracatçı diyor ki, "Biz dolar 1 milyon 700 bin lira iken sipariş aldık. Dolar 1 milyon 400 bin liradan mal teslim ediyoruz. Büyük zarara uğradık. Bugüne kadar zararı sineye çektik. Artık gücümüz kalmadı. İhracat yapamayacağız. Bir şeyler yapılmalı ve dolar fiyatı yükseltilmeli." 
   2 İhracatçı olmayanlar diyor ki, "İhracat artışı devam ediyor. Demek ki, bugünkü döviz kurlarında da ihracat yapılabiliyor. Hatta ihracatta artış sağlanabiliyor. Bu nedenle dolar fiyatını yükseltmeye gerek yok. Hem de dolar fiyatı nasıl yükseltilebilir ki " 
   Bu sütunda genelde ihracatçıların görüşlerini ve bekleyişlerini sayın okuyucularıma aktarıyorum. Karşı görüşte olanlar, "ihracatçıların görüşlerine katılmayanlar" ise, şunları söylüyor 
   - İhracatçılarımız devamlı olarak dolar 1 milyon 700 bin lira iken aldıkları siparişleri gündeme getiriyor. Merkez Bankası'nın aylık ortalama dolar satın alış kuru 1 milyon 655 bin liranın üzerine çıkmadı. Dolar fiyatı sadece 2002 yılı Temmuz ayından 2003 yılı Nisan ayına kadar 10 ay 1 milyon 600 bin liranın üzerinde kaldı. Son 3 aydır 1 milyon 400 bin liralarda dolanıyor. İhracatçılarımız 3 aylık dönemlerde sipariş alıyor. Bu nedenle devamlı ve büyük zarar söz konusu olamaz. 
   - İhracatçının tüm girdisi dolara bağlı değil. Kaldı ki, dolar ucuzlayınca dolar girdisi de ucuzluyor. İhracatçı için önemli olan kredi maliyeti. Doların düşmesi ile kredi maliyetleri de ucuzladı. 
   Farklı görüşleri özetledim. Dolar fiyatındaki değişime bakarsanız ihracatçılar yakınmakta haklı .. İhracat gelirindeki artışa bakarsanız karşı görüşü savunanlar haklı .. 
   
      
   
</TEXT>
</DOC>
