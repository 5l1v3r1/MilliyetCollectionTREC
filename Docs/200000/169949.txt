<DOC>
<DOCNO> 169949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/yazar/sazak.html </URL>
<DATE> 2003/07/17/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Bu düzen değişmez 
</HEADLINE>
<TEXT>

     2001 Şubat'ında tek etken yanlış kur politikası değildi, 'etik çöküntü' de krizi tetikledi. Çankaya Köşkü'de savrulan Anayasa kitapçığı, siyaseti bir nüfuz ve çıkar alanı olarak görme eğilimine Cumhurbaşkanı düzeyinde gösterilen tepkinin ifadesiydi. 
     Dibe vuran siyasi kadrolar, 3 Kasım'da Cumhuriyet tarihinde örneği az görülen bedel ödediler. Halk, şirketleşen partileri ve 'güvensizlik' duyduğu liderleri sandıkta tasfiye etti. 
     Tepki oyları, AKP'yi tek başına iktidara getirdi. 
     Aslında bu partinin 'belediye' kökenli kadrolarının da 'defo'ları vardı ancak, seçim kampanyası 'yasaklı lider' Tayyip Erdoğan'ın mazlumiyeti üzerine kurulunca tepki oylarıyla birleşen demokratik rüzgar AKP'yi yönetime taşıdı. 
     Siyasette temizlik, şeffaflık, soygun ve hortum düzenine karşıtlık, yoksul insanları umutlandırıyordu. Üstelik bu kadrolarda 'Allah korkusu' da vardı yakın geçmişin hatalarına düşmezlerdi. Yolsuzluklarla mücadele ederek bir avuç insanın zengin etme yerine, 'fakir fukarayı' düşünürlerdi. 
     Ancak son günlerdeki haberler, AKP'ye umut bağlayan toplumun yoksul kesimlerinde düş kırıklığı yaratıyor. 
     AKP'nin 'işbitirici' kadroları, 1980'lerin ANAP'ı gibi kendi zenginlerini yaratmanın peşinde. 
     Örneklere bakın 
     Ulaştırma Bakanı Binali Yıldırım'ın 24 yaşındaki oğluna 200 bin euro borç veren şirkete devletin feribotu kiralanıyor ve Çeşme İtalya arasında ek sefer konularak bir sezonda 500 bin dolarlık kazanç yaratılıyor. 
     İlginçtir. ANAP'ı sarsan ilk büyük görev suiistimali deniz taşımacılığının bağlı olduğu Devlet Bakanı İsmail Özdağlar döneminde yaşanmış, rüşvet iddiasıyla Yüce Divan'a giden bakan mahkum olmuş ve hapse girmişti. 
     Türk siyasetinde 'patolojik' bir durum olan siyasi kayırmacılık ve 'nepotizm' akrabalar üzerinden zenginlik yaratma hastalığı AKP döneminde de öne çıkıyor. 
     Dünkü gazetelere 'How is your çoluk çocuk ' başlığıyla yansıyan bir başka haberde kola savaşlarının iki kahramanı yer alıyor. Eski Başbakan Mesut Yılmaz'ın Coca Cola temsilciliğinden sonra Başbakan Tayyip Erdoğan'ın oğlu Ahmet Burak Erdoğan'ın da Ülker'in çıkardığı 'Cola Turka'nın Anadolu yakası dağıtımını üstlendiği haber veriliyor. 
     Maliye Bakanı'nın 2 B affı öncesinde İstanbul'da çıkan 50 dönüm arazisi, Yuvacık Barajı'nı araştıran komisyon üyelerinin otel paralarının müteahhitlerce karşılanması, Kıbrıs havayollarının başına atanan kişinin suç dosyasının adliye arşivlerini aratmayacak ölçüde kabarık çıkması 'etik' kaygıları ve 'temiz siyaset' ihtiyacını yeniden öne çıkarıyor. 
     İktidarlar değişiyor ama 'düzen' değişmiyor 
     
     

</TEXT>
</DOC>
