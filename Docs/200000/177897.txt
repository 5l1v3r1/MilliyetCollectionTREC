<DOC>
<DOCNO> 177897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/guncel/agun.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet yazarlarının Bayburt izlenimleri... 
</HEADLINE>
<TEXT>

   SİZE GELİYORUZ 

   
      
      
      
      
   
   Bu hızla Bayburt'ta nereye gidilir ki ..    AHMET TULGAR 

      Bu gençler nereye, hayatlarının neresine koyarlar, bu isimleri de amblemleri de hareket ve hız çağrıştıran gençlik markalarını Nike ya da Camel Active incelikle tasarlanmış imajlarına nesnel karşılık bulabilir mi Bayburt'ta Blucin mağazasının vitrininden püskürtülen imgeler borcamda mısır taneleri gibi patlayıp camda içeri, oracığa dökülüyor. Posterlerdeki kızlar o camın ardında hapis. Delikanlı erkekler kaldırıma atmışlar tabureleri, muhabbetteler. 
   
   NE KIZ ARKADAŞI 
   Erkan Kondolot, 'Burada gençlerin vakit geçirebilecekleri bir yer yok. Dört, beş delikanlı bir araya geldi mi, dağa rakı içmeye gider. Zaten rakı içeni burada dışlarlar. Bir tek gazino, bir tek disko olsaydı' diye anlatıyor. Biraz da utanarak. 
   'Kız arkadaşlarınızla nerede buluşuyorsunuz ' diyecek oluyorum. 'Ne kız arkadaşı ' diye soruyor Zafer Kutluer. Zafer kadın kuaförü. 'Ama', diyor Kadınlar kuaföre gelmediği için artık erkek berberliği yapıyorum.' 
   Dağların arasına sıkışmış bu kentten birçok genç yukarıya doğru bir çıkışla gitmeyi planlıyor ya da düşlüyor. Kramponların üzerinde yukarı doğru yaylanarak olabilirmiş bu mesela. Zafer, Bayburtspor'da oynamış birkaç yıl. Beğenirlermiş de, Trabzon'a transfer yapacakmış. Ama Bayburtspor geçen sezon amatör lige düşünce lisansını alamamış, kalmış yine yerinde. 'Fakat kardeşimi tam bir sol ayak yetiştirdim. O yırtacak' diye anlatıyor. 20'sinde kendi pes etmiş Zafer. 
   FABRİKA YOK, İŞ YOK 
   Cami avlusunda ihtiyar Bayburtlular 'Fabrika yok, iş yok' diye açıklıyorlar gençlerin gidişini. Hafız Nedim, vedalaşırken elini öpmek istediğimde 'Dur' diyor, 'Ben seni gözlerinden öpeceğim.' Ve sahiden, hem de gözlerimin içinden öpüyor. Gurbettekilerin 'gözlerini öpmeye alışkın' Hafız Nedim. 
   İnternet kafedeki gençlere bakıyorum. Aslında başka şehirlerdeki, başka hayatlardaki gençlerle 'chat' yapmalarını beklerdiniz, değil mi Hayır. Hepsi fantastik oyunlar oynuyorlar ekrana gömülüp. Ekranda hız. 
   Bu hızla bu şehirde nereye gidilir 
   
   Kızlara 'İstanbulluyuz' diye yalan söylüyoruz    SİNA KOLOĞLU 

      İnternette kızlarla chat yapan Kadir ve Onur, 'Resim gönderiyor musunuz ' sorusuna, 'Göndersek ne olur Zaten İstanbulluyuz diyoruz' yanıtını veriyor 
   38 bin nüfuslu genç bir kent Bayburt. Kent genç ama yapılacak iş çok. Bunu şehrin girişinde anlamak mümkün. Yaklaştıkça yolun iki yanındaki reklam panolarında belli oluyor. 10 kilometre kala Bayburt'a sekiz reklam panosu var bir otel, bir Renault bayi, bir Aygaz, bir Bellona... 
   
   VCD'Lİ SİNEMASI VAR 
   Şehrin "asker" kökenli bir sineması var. Sinema oynatıcısı yerine Bayburtlular VCD makinesi almışlar, VCD gösteriyorlar. Vatandaş 1.5 milyona "Yüzüklerin Efendisi"ni seyrediyor. Şehirde dolaşıyoruz. Gençlik denince akla iki yer gelir, kasetçi ve internet kafe. İnternet Dünyası, Bayburt'un tek internet kafesi. Yani dünya ile Bayburt arasındaki köprü. 
   Kadir Budak ve Onur Karaoğlu liseyi bu yıl bitirmişler. Şimdi zamanlarının büyük çoğunluğunu bu internet kafede geçiriyorlar. Tabii internet kafe olunca akla ilk gelen chat. Kadir yabancı hanımlarla "chat"leşiyor. Peki Bayburt kızları "Bilgisayarı pek yok kızların" diyor. Anladığım kadarıyla buna da pek gerek yok. Kadir ve Onur İngilizcelerini ilerletmek için yabancı hatunlarla yazışıyorlar. "Resim filan gönderiyor musunuz " sorusuna "Göndersek ne olur, hem biz Bayburtluyuz demiyoruz, İstanbulluyuz diyoruz" cevabını veriyorlar. Bayburt'ta hayaller, bir cafenin tozlu klavyesinde. 
   
   GÜLOĞLU BİR NUMARA 
   Yaklaşık 25 yıl önce Hak Tan'ın babası Bayburt'ta kaset işine başlamış. Yani buranın en eski kaset dükkanı. Tabii şehrin müzik beğenisinin nabzını da tutmuş oluyorlar. Hak Tan "Bayburt'ta top 5" i şöyle sıralıyor Davut Güloğlu 500 adet, İbrahim Tatlıses 300 adet, Tarkan 300 adet, Ebru Gündeş 200 adet, Musa Eroğlu 150 adet. Bayburtlu sanatçı Orhan Hakalmaz'ı soruyorum, "30 adet ancak sattı" diyor Hak Tan. Yani Bayburt kendi sanatçısına pek de sahip çıkmıyor anlaşılan. 
   
   BUGÜN 
   Saat 13.00'te Artvin Sümerbank Kavşağı'ndayız. 
   
   YARIN 
   Saat 12.00'de Erzurum Adnan Menderes Caddesi'ndeyiz. 
   
</TEXT>
</DOC>
