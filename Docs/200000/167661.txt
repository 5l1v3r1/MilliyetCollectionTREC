<DOC>
<DOCNO> 167661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sonspo10.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor Tunuslu Ziad Jaziri'yi aldı... 
</HEADLINE>
<TEXT>

     Dış transferin sessiz takımlarından Gaziantepspor, uzun süredir peşinde olduğu Tunus Milli Takımı'nın başarılı oyuncularından Ziad Jaziri'yi renklerine bağladı. 
     Önceki gün transfer görüşmeleri yapmak üzere Tunus'a giden kulüp profesyonel futbol şubesi Sorumlusu Asım Atmaz ve yönetici Bülent Mamatoğlu, bu oyuncunun kulübü olan Etoile Sportive Sahel Sahil Yıldızı takımı yöneticileriyle pazarlık yaptı. Görüşmelerin anlaşmayla sonuçlanması üzerine yöneticiler Ziad'ı alarak Gaziantep'e getirdi. 
     Asım Atmaz, Ziad Jaziri ile 3 yıllık anlaşma yaptıklarını belirterek, ''Çok istediğimiz bir oyuncuydu. Ziad, Tunus Milli Takımı'nda da başarı göstermiş, çok yönlü ve komple bir futbolcu. Orta alanda forvete dönük oynuyor. Gaziantepspor'da başarılı olacağına inanıyorum'' diye konuştu. 
     Orta alan oyuncusu olan Ziad'ın 25 yaşında ve 1.76 metre boyunda olduğu, çok atak, hareketli ve savunmayı rahatsız edip attığı çalımlarla, rakip oyuncuyu oyundan düşürebilen yeteneğe sahip bir futbolcu olduğu öğrenildi. Ziad'ın, geçen sezon oynadığı Etoile Sportive Sahel'in Tunus Birinci Ligi'ni 2. sırada tamamladığı ifade edildi. 
     Yeni transfer Ziyad Jaziri'nin bu akşam saatlerinde yapılacak antrenmana katılacağı öğrenildi. 
     
</TEXT>
</DOC>
