<DOC>
<DOCNO> 155595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/soneko18.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce nemayı al, sonra itiraz et.. 
</HEADLINE>
<TEXT>

     Ziraat Bankası Merkez Muhasebe Daire Başkanlığı Müdür Yardımcısı Mehmet Tunçbilek, zorunlu tasarrufta çeşitli nedenlerle anaparasını eksik alan hak sahiplerinin, bankadan paralarını mutlaka almaları çağrısında bulunurken, bu kişilerin paralarını aldıktan sonra da itiraz edebileceklerini bildirdi. 
     Zorunlu Tarassuf Hesabı anapara ödemelerinde 10. güne girilirken, Ziraat Bankası şubelerine gelen hak sahipleri, en çok paralarını eksik almaktan şikayet ediyor. 
     Ödemeler konusunda bilgi veren Mehmet Tunçbilek, tasarruf sahiplerinin sıra beklediklerini, ancak ödemelerin beklentilerinin altında kalma durumunda paralarını almadıklarının gözlendiğini söyledi. Tunçbilek, ''tasarruf sahipleri ödemelere her zaman itiraz edebilirler. Bu nedenle vatandaşlarımız eksik de olsa, paralarını almaktan çekinmesiler'' dedi. 
     Yaşadıkları sorunlara değinen Tunçbilek, birçok işyerinin kapandığını ve tasarruf sahiplerinden kesilen paraların yatırılmadığını ya da yatırılmış olsa da beyanname düzenlemesi yapılmadığını, bunların da sıkıntı yarattığını söyledi. 
     Bu gibi durumlar nedeniyle hak sahiplerinin paralarını eksik aldıklarını belirten Tunçbilek şunları söyledi 
     ''Zorunlu Tasarruf Hesabı ödemeleri için Ziraat Bankası, Tasarruf Teşvik Kesintileri 3 Aylık Şahıs Bildirim Formlarına göre kayıt yapıyor. Bu nedenle zorunlu tasarruf anaparasını eksik alan kişiler önce Bankamızdan döküm alacaklar. Bu dökümler kişilerin hesabına hangi dönemlerde ne kadar para yatırıldığını gösterir. Eğer çalıştığınız dönem dökümde görünmüyorsa, hemen kurumunuza başvuracaksınız ve kurumdan zorunlu tasarrufununuz ödendiğini gösteren detaylı bildirimi isteyeceksiniz. Kurum zorunlu tasarrufları ödediğine dair belgeleri bankamıza bildirecek. Bu bildirimler manuel ortamda zor olduğu için CD veya discetle bildirmeleri daha iyi olur.'' 
     
     EMEKLİLERE ÖDEMELER 

     Bu arada emekli olanların anapara ödemelerinin, bir süre önce Hazine tarafından ''geçici olarak'' durdurulduğunu hatırlatan Tunçbilek, 7 Mayıs itibariyle emeklilere ödemelerin başladığını bildirdi. 
     Ödemelerde her ay bir nema katsayısının belirlendiği ve ilan edildiğini, Mart ve Nisan aylarına ilişkin katsayının ise yeni belirlendiğini anlatan Tunçbilek, şunları kaydetti 
     ''Emekliler, dün itibariyle paralarını almaları durumunda 9.07 katsayısı üzerinden paralarını alabileceklerdi. Ancak Mart ve Nisan aylarının da eklenmesiyle bu katsayı 9.5'e kadar çıkabilecek. Hazine'nin nema oranlarını belirlemesinin ardından ödemeler başlayacak.'' 

     
</TEXT>
</DOC>
