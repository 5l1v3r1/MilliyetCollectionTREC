<DOC>
<DOCNO> 162319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/sontur19.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli profesörün "iftira" davası... 
</HEADLINE>
<TEXT>

     Emekli öğretim üyesi Prof. Dr. Basalet Pamay'ın, asılsız suçlamalarla oturduğu apartmanın kapıcısını şikayet ederek ''iftira suçunu işlediği'' gerekçesiyle, 3 yıla kadar hapis cezası istemiyle yargılanmasına başlandı. 
     İstanbul 6. Asliye Ceza Mahkemesi'ndeki duruşmaya, tutuksuz sanık Basalet Pamay 83 katılmadı. Duruşmada, müşteki Nedim Türker hazır bulundu. 
     Şikayeti sorulan Nedim Türker, kapıcı olarak çalıştığı apartmanın sakinlerinden olan Pamay'ın, senelerdir çeşitli iddialarla kendisini polise ve savcılıklara şikayet ettiğini belirtti. 
     Bu şikayetler sonucunda hakkında 20'den fazla dava açıldığını ve hepsinden beraat ettiğini anlatan Türker, şunları söyledi 
     ''Sulh hukuk mahkemeleri, açtığı davalardan dolayı kendisini tanıyor ve artık dilekçelerini almıyor. O nedenle oraya gitmiyor. Hakkımdaki şikayetlerin hepsi asılsızdır. Daha önce açtığı davalardan beraat etmeme rağmen, kendisinden şikayetçi olmadım. Bu davayı da savcı açtı. Ama bu kez şikayetçiyim.'' 
     
     TANIKLAR DA PAMAY'DAN ŞİKAYETÇİ 
     Duruşmada tanık olarak dinlenen apartman yöneticisi Necdet Turan da, Prof. Dr. Pamay'ın akli dengesinin yerinde olduğunu, ancak sıkıldığı için çeşitli mercilere şikayetlerde bulunduğunu kaydederek, ''Şikayette bulunduğu mercilerin yeterli özeni göstermediğini düşündüğünde, onları da üst mercilere şikayet ediyor. Karakol hakkında savcılığa, savcılık hakkında Adalet Bakanlığı'na şikayet yapıyor'' dedi. 
     Prof. Dr. Pamay'ın, sadece kapıcı değil, apartmanda oturan herkes hakkında suç duyurularında bulunduğunu söyleyen Turan, apartmanda aldıkları kararla Pamay hakkında tahliye davası açtıklarını bildirdi. 
     Tanık Hüseyin Ziya Teberikler de, Prof. Dr. Pamay'ın kendisi hakkında da çeşitli suç duyurularından bulunduğunu, hatta kendisini ''çete lideri'', Nedim Türker'i de ''çete üyesi'' olarak adlandırdığını söyledi. 
     Duruşma, Prof. Dr. Pamay'ın sorgusunun yapılması ve dosyadaki eksikliklerin giderilmesi için ertelendi. 
     
     DAVANIN GEÇMİŞİ 
     İstanbul Cumhuriyet Başsavcılığı'nca hazırlanan iddianamede, sanık Prof. Dr. Pamay'ın, 16 Ekim 2002 tarihinde savcılığa verdiği suç duyurusu dilekçesinde, ''adli mercileri baskı altına almaya matuf bir şekilde, kendisinin Adalet Bakanı ve İçişleri Bakanı ile yaptığı görüşmelerden döndüğünde evinin pisletilmiş olduğunu gördüğünü, bunun da apartmanın kapıcısı Nedim Türker tarafından yapıldığını'' belirttiği anlatılıyor. 
     Bunun üzerine emniyet kuvvetlerince evde yapılan tespitlerde, evin ''çöp ev'' görünümünde olduğuna dair tutanak tutulduğu kaydedilen iddianamede, Prof. Dr. Pamay'ın, mesnetsiz suçlamalarla Türker hakkında DGM Cumhuriyet Başsavcılığı ve Adalet Bakanlığı'na da şikayetlerde bulunduğu, İstanbul Cumhuriyet Başsavcılığı'na verdiği 10 ayrı suç duyurusu dilekçesinden 7'sinin ''takipsizlik'' kararıyla sonuçlandığı bildiriliyor. 
     Prof. Dr. Basalet Pamay'ın eyleminin ''iftira'' suçunu oluşturduğu belirtilen iddianamede, sanığın 3 ay ile 3 yıl arasında hapis cezasına çarptırılması isteniyor. 
     
</TEXT>
</DOC>
