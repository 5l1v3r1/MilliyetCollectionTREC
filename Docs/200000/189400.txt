<DOC>
<DOCNO> 189400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/dunya/adun.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'lilerin gözü korktu 
</HEADLINE>
<TEXT>
   Türk askeri Irak'ta sivil dolaşsın 
   İngiliz gazetesi The Guardian'a göre, Iraklıların Türk askerine direnmesinden çekinen Amerikan yönetiminde şaka gibi formüller tartışılıyor. Bunlardan biri de 'üniformasız' çözüm 
      DIŞ HABERLER SERVİSİ 

   
   Türk askerinin Irak'a gönderilmesi kararının Türkiye Büyük Millet Meclisi TBMM tarafından onaylanmasının ardından, Irak Geçici Yönetim Konseyi'nden GYK yükselen itiraz sesleri, ABD yönetimini, Konsey'i memnun edecek yeni formül arayışına itti. İngiltere'de yayımlanan The Guardian gazetesinin haberine göre, formüller arasında, Türk askerlerine üniformasız görev yaptırmak da var. 
   The Guardian gazetesi, Irak Geçici Yönetim Konseyi'ndeki Kürt üyelerin, "Türk askeri gelmesin" yönündeki sert çıkışlarının, Amerikan önderliğindeki koalisyonu güç duruma düşürdüğünü yazdı. Habere göre, Iraklıların Türk askerine tepkisinden çekinen ABD yönetiminin, tepkiyi en aza indirmek için değerlendirdiği formüller şunlar 
   Türk askerleri Irak'ta üniformasız görev yapsın, 
   Türk askerine, halkla doğrudan ilişki içine girmesini gerektirmeyecek görevler verilsin. Irak ordusunu eğitme, sınırları koruma gibi görevler Mehmetçik'in olsun. 
   Irak'a gitmesi planlanan asker sayısı, yarıya indirilsin. Eğer bu sayı 10 bin olarak düşünülüyorsa, 5 bin Türk askeri Irak'a gitsin. 
   Türk askerinin sivil giysilerle görev yapması seçeneğinin, Türk komutanlar tarafından kabulünün zor olduğunu yazan The Guardian'a göre, ABD Dışişleri ve Savunma bakanlıkları arasında, Türkiye'nin Irak'a asker göndermesine ilişkin anlaşmazlık başgösterdi. Dışişleri Bakanlığı'na bağlı Amerikalı sivil yönetici Paul Bremer, Türk askerine küçük bir rol verilerek, Irak Geçici Yönetim Konseyi'nin itirazlarının dikkate alınmasını savunurken, Savunma Bakan Yardımcısı Paul Wolfowitz, "Türk ordusunun rolü önemli olmalı" diyor. 
   ABD Dışişleri Bakanı Colin Powell, önceki gün yaptığı açıklamada, Türkiye'nin Irak'a asker gönderme kararıyla bağlantılı sorunları aşmaya çalıştıklarını söylemişti. ABD Savunma Bakanı Donald Rumsfeld ise, Türk askerinin Irak'a gönderilmesi konusunda anlaşmaya varmanın zaman alacağını, 2004 şubatında ise, artık böyle bir güce gerek kalmayabileceğini belirtmişti. 
   
   
   
   
   
</TEXT>
</DOC>
