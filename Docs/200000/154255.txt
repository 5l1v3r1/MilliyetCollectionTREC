<DOC>
<DOCNO> 154255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sonspo20.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor Denizlispor'u 2-1'le geçti... 
</HEADLINE>
<TEXT>

     Birinci Süper Futbol Ligi'nde İstanbulspor, Denizlispor'u 2-1 yendi. 
     7. dakikada Yordanov'un soldan kullandığı korner atışında Cenk ceza alanı içinde kafa vuruşuyla topu kaleye gönderdi. Kaleci Heinen meşin yuvarlağı zorlukla uzaklaştırdı. 
     12. dakikada Petkov'un soldan ortasında kaleci Heinen'i geçen topa Deniz Uygar kafayı vurdu. Meşin yuvarlak az farkla auta gitti. 
     15. dakikada sağdan Selçuk'un ortasında ceza alanı içinde topa hakim olan Cenk, meşin yuvarlağı kötü bir vuruşla kaleci Heinen'e teslim etti. 
     17. dakikada Ali Tandoğan'ın sağdan ortasında Saffet'i aşan topa İlyas müsait pozisyonda gelişine vurdu. Ancak meşin yuvarlak auta gitti. 
     40. dakikada Hietanen ceza sahası içinde Cenk'i kolundan çekerek düşürdü. Maçın hakemi Musa Eryılmaz, penaltı noktasını gösterdi. 41. dakikada penaltı atışını kullanan Cenk'in vuruşunda, kaleci Heinen, topu soluna yatarak kurtardı. 
     43. dakikada Selçuk'un sağdan ortasında Cenk, ceza sahası içinde kafayı vurdu. Kaleci Heinen bir kez daha zorda olsa topu çeldi ve ilk yarı golsüz berabere sonuçlandı. 
     
     İKİNCİ YARI... 

     49. dakikada Bülent Üçüncü, ceza alanında rövaşatayla topu Mustafa Özkan'a indirdi. Bu futbolcunun dönerek vuruşunda, meşin yuvarlak kalecinin solundan filelere gitti 1-0. 
     54. dakikada Denizlisporlu Bülent Ertuğrul sarı kart gördü. 
     İstanbulspor'da, 61. dakikada Petkov'un yerine Faruk xx , Cenk'in yerine Mehmet xx , 62. dakikada da Saffet'in yerine Gürkan xx oyuna girdi. 
     68. dakikada Deniz Uygar, tek başına ceza alanına girdi. Bu futbolcunun pasında, Bushaj'ın yakın mesafeden vuruşunda top yan direkten döndü. Pozisyonu iyi izleyen Deniz Uygar'ın vuruşunda, meşin yuvarlak yan ağlarda kaldı. 
     69. dakikada Denizlispor'da Bencik, yerini Mustafa Keçeli'ye x bıraktı. 
     72. dakikada Mehmet'in sağdan ortasında, Deniz Uygar topu kafayla filelere gönderdi 1-1. 
     75. dakikada ani gelişen İstanbulspor atağında Güven, tek başına topu orta alandan alıp ceza alanına dek taşıdı. Bu futbolcunun ilk anda Bushaj'a vermek istediği topa Hietanen müdahale etti. Ancak Güven topa dokunarak Bushaj'a pas verdi. Arnavut futbolcu ise yakın mesafeden topu filelere gönderdi 2-1. 
     82. dakikada İstanbulsporlu Selçuk sarı kart gördü. Aynı dakikada Denizlispor'da, Hietanen'in yerine Olcay x oyuna girdi. 
     Karşılaşma da 2-1 İstanbulspor'un üstünlüğüyle sona erdi. 
     
     NOTLAR 

     Karşılaşma öncesinde Bingöl depremi nedeniyle 1 dakikalık saygı duruşunda bulunuldu. 
     Maçın 27. dakikasında ceza sahası içinde rövaşata yapmayı deneyen İlyas, kolunun üstüne düştü. Bu futbolcu ambülansla hastaneye kaldırıldı. 
     Beşiktaş maçında İbrahim'i kafa attığı gerekçesiyle 4 maç ceza alan Denizlisporlu Ali Tandoğan, cezasını tamamlayarak İstanbulspor karşısında forma giydi. 
     Denizlispor'da istifa eden Rıza Çalımbay'ın yerine teknik direktörlüğe getirilen Giray Bulak da takımının başında ilk maçına çıktı. 
     
</TEXT>
</DOC>
