<DOC>
<DOCNO> 172205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/sontur29.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep'te iki banka şubesinden 4,5 milyar çalındı... 
</HEADLINE>
<TEXT>

     Gaziantep'te, 2 ayrı banka şubesinden ''tırnakçılık'' yöntemi ile 4 milyar 600 milyon lira para çalındı. 
     Alınan bilgiye göre, Suburcu Caddesi'nde bulunan Halk Bankası Karagöz Şubesi'nde, 16-17 yaşlarındaki bir kişi, cam bölmeden elini uzatarak veznedarın önündeki parayı aldı. Veznedarın dalgınlığından yararlanan zanlı, parayla birlikte bankadan ayrıldı. 
     Bu olaydan bir saat sonra aynı olay bu kez Ziraat Bankası Merkez Şubesi'nde yaşandı. Vezne bölümündeki para, veznedarın evrak imzalatmak için müdürün odasına gittiği sırada, 20-22 yaşlarında olduğu ifade edilen bir kişi tarafından alındı. Zanlının bankada olabileceği düşünülerek banka kapıları kapatıldı ve içeride arama yapıldı. Ancak, zanlıya ulaşılamadı. 
     Polisin ''tırnakçılık'' olarak adlandırdığı yöntemle her iki banka şubesinden çalınan paranın 4 milyar 600 milyon lira olduğu belirlendi. 
     
     GÜVENLİK GÖREVLİLERİ GAZETECİLERE MÜDAHALE ETTİ 
     Bu arada, olayın duyulmasının ardından bir grup gazeteci, Ziraat Bankası Merkez Şubesi'ne gitti. Bankanın güvenlik görevlileri basın mensuplarını içeriye almazken, çekim yapmalarının da yasak olduğunu söylediler. 
     Bunun üzerine dışarıdan çekim yapan gazetecilere, bankanın güvenlik amiri Erkan Küçükusta, müdahale etti. Bu sırada, Kanal 7'nin muhabiri Mehmet Bulut'un elindeki kamera kırıldı. 
     Olay yerindeki gazeteciler ve güvenlik görevlileri birbirlerinden şikayetçi olurken, savcılık olay yerinin görüntülerini içeren kasetlere el koydu. 
     
</TEXT>
</DOC>
