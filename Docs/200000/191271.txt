<DOC>
<DOCNO> 191271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/ekonomi/eko03.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom'a peşrev çeken çok 
</HEADLINE>
<TEXT>

   Ulaştırma Bakanı Binali Yıldırım, Türk Telekom'a yönelik ilgiyi değerlendirirken, 'Şirkete olan talep özelleştirme takviminden sonra tam olarak ortaya çıkar' dedi 
      GÜLÇİN ÜSTÜN Ankara 
   
   Ulaştırma Bakanı Binali Yıldırım, Türk Telekom'un TT kamuya yük olan değil kaynak aktaran bir kurum olduğunu belirterek, "Telekom ne pahasına olursa olsun özelleşmelidir diye bir düşüncemiz yok. TT'ye talip olan yabancı şirketler var" dedi. Telekom'a ilginin nasıl olduğu sorusunu da Yıldırım, "Peşrev atan çok da ilgiyi görmek için özelleştirme takvimini açıklamak lazım. Takvimden sonra ilgi tam olarak ortaya çıkar" diye konuştu. 
   
   'Borcu yok' 
   Yıldırım, gazetecilerle yaptığı sohbet toplantısında TT'nin dünyadaki benzerleri arasında borcu olmayan tek kurum olduğunu vurguladı. Kurumun kredi limitinin cirosunun yüzde 80'ine denk geldiğini bildiren Yıldırım, değer tespitinin bu ayın sonunda belirlenmesi gerektiğini kaydetti. 
   Türk Telekom Değer Tespit Komisyonu'nun, Telekom'a 7 - 11 milyar dolar arası bir değer biçtiği yönündeki iddiaların anımsatılması üzerine Yıldırım, esprili bir üslupla "Ağanın eli tutulmaz" diye konuştu. 
   
   Önce blok satış 
   TT'nin vergi ve Hazine payıyla birlikte yılda 2.5 milyar para aktardığını belirten Yıldırım, şunları söyledi 
   "Böyle bir kuruluşu özelleştirirken daha fazla ne getirir ona bakıyoruz. Yoksa verelim gitsin, ne olursa olsun demiyoruz. TT özelleştirilirken önce blok satış yapılacak, ondan sonra halka arz olacak. Biliyorsunuz 2004, telekomünikasyon sektörü için dönüm yılı olacak. Artık serbestleşme tamamlanmış oluyor, ses tekeli kalkıyor. Telekom'un yaptığı işi herkes yapacak hale geliyor. Tekelin kalkmasının ertelenmesi söz konusu değil." 
      Finans modeli 
   TCDD'yi de özelleştirmek istediklerini ancak bundan önce rehabilite etmek gerektiğini kaydeden Yıldırım, "Kurumu ayağa kaldırmak için finans modeli geliştirmeliyiz. Yap - işlet - devret bir yöntem ancak kendi öz kaynaklarını sağlaması daha önemli. Otoyol ve köprü gelirleri demir yolu yapımında kullanılabilir" dedi. 
   
   Yıldırım Cepteki vergi konusuna el koyacağız'    Bakan Binali Yıldırım, Marmara depremi sonrasında alınmaya başlanan ve Kemal Unakıtan'ın "kalıcı hale geleceğini" açıkladığı cep telefonları abonelerini da etkileyen Özel İşlem ve Özel İletişim Vergileri'yle ilgili yakınmalara da yanıt verdi. Yıldırım, şakacı yaklaşımla "Kim daha fazla ağlarsa onun dediği olur" dedi. Yıldırım, 2004 sonunda konuya el atacağını söyledi. 
   
   Aria-Aycell'in müdürü Türk başkanı da İtalyan olacak    Ulaştırma Bakanı Yıldırım, TTI iletişim ve Haberleşme Hizmetleri Anonim Şirketi çatısı altında gerçekleşen Aria - Aycell evliliğinde, yönetim şeklinin belirlendiğini kaydetti. Yıldırım, "Genel müdür Türk, yönetim kurulu başkanı İtalyan olacak. Yönetim kurulunda Türk Telekom'dan ve İtalyan şirketten dört, İş Bankası'ndan iki kişi olmak üzere 10 üye bulunacak" dedi. Birleşmeden sonra hangi lisansın kullanılacağının henüz kesinleşmediğini ancak mevcut abonelerin 505'li Aycell ve 555'li Aria numaralarıyla devam edebileceğini söyledi. 
   
   
</TEXT>
</DOC>
