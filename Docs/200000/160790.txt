<DOC>
<DOCNO> 160790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/soneko22.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa Hükümeti, emeklilik tasarısıyla ilgili grevlere öfkelendi... 
</HEADLINE>
<TEXT>

     Fransa'da hükümetin hazırladığı emeklilik yasa tasarısını protesto için süren grevler hükümetin tepkisini çekti. Hükümet Sözcüsü Jean-Francois Cope, kamu sektöründe devam eden grevlerin ''ağır ekonomik sonuçları olacağı'' uyarısında bulundu. 
     Cope Fransız televizyonunun ikinci kanalına yaptığı konuşmada, ''yoğun bir grevin özellikle toplumun en zayıf ve kırılgan kesimleri üzerinde ağır ekonomik sonuçları olacağını'' söyledi. Fransa'da hükümetin emeklilik yaşını 65'e çıkarma planına karşı çıkan bazı sendikalar bugün yeni bir genel grev başlatmıştı. 
     Grev sonucunda özellikle kara, hava ve demiryolu ulaşımında büyük aksamalar yaşanıyor. 
     Bazı sendikalar, bir ay içinde ikincisini düzenledikleri bu uyarı niteliğindeki genel grevlerle yetinmeyerek daha uzun süreli grevler planlıyorlar. 
     
</TEXT>
</DOC>
