<DOC>
<DOCNO> 151875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/sonspo07.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'da erken kutlama, şehir yeşil-beyaz... 
</HEADLINE>
<TEXT>

     İkinci Futbol Ligi A Kategorisi takımlarından Konyaspor'un, 3 haftadır liderliğini sürdürmesi ve büyük bir avantaj yakalaması nedeniyle Konya, yeşil-beyaz renklerle süslenmeye başladı. 
     Yıllardır Birinci Süper Lig'e çıkma mücadalesi veren ve geçen yıl son maçlarda bu şansını yitiren Konyaspor, bu yıl hedeflediği şampiyonluğa emin adımlarla ilerliyor. 
     Konyaspor'un beklenen seriyi yakalaması ve son 5 maçta 15 puan almasıyla büyük bir avantaj yakalaması, taraftarı harekete geçirdi. Şampiyonluk özlemi çeken ve takımlarını Süper Lig'de görmek isteyen taraftar, ligin bitimine 5 hafta kala kutlamalarına başladı. 
     Konya'nın cadde ve sokakları yeşil-beyaz renklerle donatılırken, yerel gazeteler, Konyaspor'a kutlama mesajları bile almaya başladı. 
     Kulüp basın sözcüsü İbrahim Kaplan, Konya'nın yıllardır şampiyonluk beklediğini, ancak geçmişte yaşanan bazı sıkıntılar nedeniyle bunun gerçekleşemediğini söyledi. 
     Bu yıl yeni bir takım kurduklarını ve beklenen oyunu ortaya koyduklarını vurgulayan Kaplan, ''Kalan 5 maçın 3'ünü kendi sahamızda yapacağız. Bu avantajı iyi kullanarak arzulanan şampiyonluğa ulaşacağız'' dedi. 
     Kaplan, cadde ve sokakların yeşil-beyaz renklerle donatılmasıyla ilgili olarak da, ''Erken bir kutlama ancak Konya'da futbolseverler takımlarını Birinci Süper Lig'de görmek istiyor. Kalan 5 maç sonunda ipi göğüsleyip daha büyük bir kutlama yapmak istiyoruz'' diye konuştu. 
     





</TEXT>
</DOC>
