<DOC>
<DOCNO> 193394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/spor/aspo.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
NE GÜZEL POZ 1-0 
</HEADLINE>
<TEXT>

   Beşiktaş bastırdı, Sparta Prag kapandı. Ancak, Sergen'in enfes pasına yükselen Brezilyalı futbolcu, süper Çek kilidini açtı. Kartal, zorlu grupta ikinci sırayı kaptı 
      
   90 dakika    BİLAL MEŞE 

   Şampiyonlar Ligi'nde deplasmanda büyük sürpriz yapan Beşiktaş, dün de zorlu Sparta Prag maçından Ronaldo'nun altın kafa golüyle geçerken, bir üst tur umudunu kalan maçlara taşıdı. 90 dakikanın tartışmasız tek hakimi Beşiktaş'tı. Ne var ki, rakibin kalabalık savunma anlayışı Beşiktaş'ı en çok sıkıntıya sokan faktördü. İlk 11'de sahaya çıkan Sergen Yalçın, özellikle ilk yarıda İlhan Mansız'a inanılmaz ara paslar attı. Ancak bu paslarda İlhan Mansız gibi tecrübeli bir oyuncunun sayısız ofsayta düşmesi, Kartal'ın arzulanan golünü engelleyen etkendi. Bu yarıda sağ kulvarda kalan Kaan Dobra'nın etkisiz futbolu, rakibin savunmada oluşturduğu kilidin açılmasına engel oldu. 
   Tüm hatlarıyla galibiyet için sahaya çıkan Beşiktaş, savunmada risk aldı, çok adamla rakip kaleye yüklendi. Ancak bu topların tamamı ya savunmadan döndü, ya da ofsayta takıldı. 15. dakikada Ronaldo, kendi yarı alanından sağdan hareketlenen Kaan'ı kaçırdı. Tecrübeli futbolcu çarprazdan sert vurdu, ama top yandan auta gitti. 
   17. dakikada Sergen ağırlığını hissettirdi. Yıldız oyuncu soldan nefis bir ara pasıyla Pancu'yu kaçırdı. Rumen futbolcu ceza alanına girdi, penaltı noktası üzerine kesti. İlhan Mansız topa vuramadı. 
   35. dakikada yine Sergen bu kez sağdan Kaan Dobra'yı kaçırdı. Siyah - Beyazlı futbolcu iki savunma oyuncusuna rağmen kötü vurdu, meşin yuvarlak auta gitti. 
   42. dakikada Pancu sağdan ceza alanına girdi, sert vurdu. Top kalecide kaldı. 
   İkinci yarıda tribünlerin inanılmaz desteği sahaya da yansıdı. Bir puana gelen Sparta Prag'ın üzerine tüm hatlarıyla yüklenen Beşiktaş, rakip yarı alanda adeta karargah kurdu. 
   53. dakikada Sergen, Sparta Prag kilidini açmak için yine soldan hareketlenen İbrahim'i kaçırdı. Bu futbolcu topu altı pasa çıkardı. İlhan Mansız kafayı çaktı, kaleci topa iki hamlede sahip oldu. Bu dakikadan sonra Sparta Prag, ofansif futbolundan tamamen uzaklaştı ve savunmaya çekildi. Bu kapanış, Beşiktaş'ın işine yaradı. Ronaldo, bu dakikadan sonra sık sık atağa çıkarak rakip kalede pozisyon kovaladı. Nitekim, 82. dakikada Sergen, soluyla topu arka direğe ortaladı. Meşin yuvarlağa iyi yükselen Ronaldo kafayla fileleri havalandırırken, Beşiktaş'ı yeniden Şampiyonlar Ligi'nde hayata döndürdü. 
   
   Aklını seveyim    Lucescu'dan Sergen'e teşekkürler 
   SPARTA Prag galibiyetiyle rahat bir nefes alan Beşiktaş Teknik Direktörü Mircea Lucescu, Sergen gibi bir futbolcuya sahip olduğuna dua ediyor. Bu kadar acı çekeceklerini bildiğini söyleyen Rumen teknik adam, "Yağış nedeniyle sahanın kayganlaşması işimizi daha da zorlaştırdı. İşte burada akıllı olmak gerekliydi. Nitekim Sergen'in aklı bize üç puan getirdi. Başkası olsa şut çekerdi. Ama o mükemmel düşündü" dedi. 
   
   "Roma'da da neden olmasın" 
   ÇEK ekibinin çizgi defans yapacağını, ofsayt taktiğiyle oynayacağını bilerek önlem almaya çalıştıklarını ifade eden Lucescu, Prag'da hak etmeden yenildiklerini, dün de bunun rövanşını aldıklarını belirtti. Kartal'ın hocası grubu ise şöyle değerlendirdi "Lazio'dan mutlaka puan almamız gerekiyor. Aslında İtalyanlar kazansaydı daha iyi olurdu. Roma'ya kazanmak için gideceğiz. Chelsea'de olduğu gibi orada da neden olmasın." 
   
   Maçın hakemi 
   Mükemmeldi 
   İSVİÇRELİ hakem Massimo Busacca mükemmele yakın bir maç yönetti. Pozisyonları hep yakından izleyen Busacca, avantaj kurallarını iyi değerlendirdi ve karşılaşmanın hızını hiç kesmedi. Ancak yardımcıları Busacca'yı sürekli yanılttı. Özellikle İlhan'a kaldırılan ofsayt bayraklarının yarıya yakını yanlıştı. 
   
   Göze çarpanlar 
   ZAGO Savunmayı ayakta tuttu, riske girmedi, hava toplarında etkili oldu. Topla isabetli çıkışlar yaptı, ofansa uzun toplar attı. 
   RONALDO Rakibin hava toplarına geçit vermedi. Sık sık kademeye girerek açık kapattı, ölü toplarda ileri çıkarak pozisyon kovaladı. 
   KAAN DOBRA 62 dakika oyunda kaldı, vasatın üstüne çıkamazken, tribünleri de çıldırttı. Sık sık ofsayta düşmesi onun tecrübesine yakışmadı. 
   GUİNTİ Orta sahanın vazgeçilmez ismi. Müthiş savaştı, ikili mücadelelerde ayakta kaldı, riske girmedi, çok kritik toplar kaptı, oyunu rakip alana yıktı. 
   SERGEN YALÇIN İlk onbirde sahaya çıktı, İlhan Mansız'ın arkasında görev yaptı, takımı atağa kaldırdı, çok isabetli ara paslar attı. 
   İLHAN MANSIZ İlk yarıda hiç bir şey yapamadı, Sergen'in ara paslarını değerlendiremezken, sık sık ofsayta düşmesi inanılır gibi değildi. İkinci yarı daha etkili bir oyun ortaya koydu. 
   ZELENKA Çok teknik ve süratli bir oyuncu.Topu kazandığı anda Kartal'ın savunmasını sıkıntıya sokan, adam eksilten bir oyuncuydu. 
   POBORSKY Takımını orta alanda sırtalayan, oyunu rakip alana yıkan isimdi. Sağ kulvarda etkili ataklar geliştirdi, tehlikeli ortalar yaptı. 
   
   Maçtan notlar 
   Prim jesti 
   YÖNETİM, kesenin ağzını açtı. Siyah-Beyazlı yöneticiler, galibiyet primini 20'şer bin dolar Yaklaşık 30 milyar lira olarak açıkladı. 
   
   İkinci piyango 
   SİYAH-Beyazlılar, bu galibiyetle 500 bin İsviçre Frangı'nın Yaklaşık 550 milyar lira da sahibi oldu. Beşiktaş, bu sezon toplam 1 trilyon 100 milyar kazandı. 
   
   Başarı dileği 
   GALATASARAY Başkanı Özhan Canaydın, maçın başlamasına kısa süre kala Atina'dan Başkan Serdar Bilgili'yi telefonla arayıp başarı diledi. 
   
   'İş bitmedi' 
   İKİNCİ Başkan Hüsnü Güreli, son maça kadar yarışın süreceğini açıkladı. Güreli, "Prag'ı yenmemiz ve Chelsea'nın kazanması bizi ikinciliğe çıkardı. Ancak altımızda Lazio gibi bir tehlike var. Roma'dan bir puanla dönersek, tur için avantaj yakalarız" diye konuştu. 
   
   Engin'den övgü 
   MENAJER Sinan Engin, kazanmak için herşeyi yaptıklarını açıkladı. Engin, "Hem oyuncularımızla, hem de maç boyunca susmayan taraftarımızla önemli bir zafere imza attık. Önümüzdeki iki maç var. İki maçtan 4 puan alırsak turu geçeriz" dedi. 
   
   
</TEXT>
</DOC>
