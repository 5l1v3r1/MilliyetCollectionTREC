<DOC>
<DOCNO> 197393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/yasam/yas05.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhtaç çocukların gönüllü doktorları 
</HEADLINE>
<TEXT>

   Anadolu yakasında oturan bir grup doktor, yardıma muhtaç olan çocukları ücretsiz muayene ediyor... 
      AYTEN GÖRGÜN ÖZEL 
   
   Anadolu yakasında oturan ve serbest çalışan çocuk doktorları, kimsesiz ve yardıma muhtaç çocuklara gönüllü olarak muayene yapıyor. Doktorlar, iki yıl önce Kozyatağı'nda kurdukları, Çocuklar İçin Serbest Çalışan Hekimler Derneği çatısı altında örnek bir çalışma sergiliyorlar. 
   
   Şimdilik 63 kişiler.. 
   Bugün sayıları 63'e ulaşan dernek üyesi doktorlar, her ay yardıma muhtaç çocukları ziyaret ediyor ve muayeneden geçiriyor. 
   Geçen çarşamba sabahı buluşan doktorlardan 8'i, 13-18 yaş grubu 30 çocuğun kaldığı Kızılay Samandıra Yetiştirme Yurdu'na gitti, göz, kulak ve akciğer muayeneleri yaptı. 
   
   "Kapımız açık" 
   Dernek Başkanı Dr. Mehmet Can, fizyoterapist Özge Kayalar Türker, biyokimya uzmanı Feza Kırbıyık, Dr. Kadir Tuğcu, ortodontist Tuğrul Ünal, Dr. Zermine Büyükkeçeci, çalışmalarını "Çocukları ve mesleğimizi çok seviyoruz" sözleriyle açıklıyor. Dr. Battal Çelik ve Dr. İrfan Gözübüyük ise kapılarının tüm gönüllülere açık olduğunu söylediler. 
   
   
</TEXT>
</DOC>
