<DOC>
<DOCNO> 182644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sondun26.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Monaco'nun ''çılgın'' prensesi Stephanie, sirk cambazı ile evlendi 
</HEADLINE>
<TEXT>

     Monaco Prensesi Stephanie'nin, kalbini kaptırdığı sirk cambazıyla evlendiği bildirildi. 
     Alman Bunte dergisinin internet sitesinde yayımlanan, ancak saray tarafından henüz doğrulanmayan habere göre, Monaco Prensi Rainer'in en küçük kızı Stephanie, sirk cambazı Adan Peres'le dünyaevine girdi. 
     Çiftin nikah şahitliğini prensesin avukatı Thierry Lacoste'un yaptığı kaydedilen haberde, prensesin çocukları Louis, Pauline ve Camille'in de törene katıldığı belirtildi. 
     Prenses Stephanie'nin yeni eşi, eski sevgilisi sirk sahibi Franco Knie'nin sirkinde çalışıyor. Prensesin daha önce sarayda çalışan bir garson ve bahçıvanla ilişkisi olduğu iddiaları gazete manşetlerine konu olmuştu. 
     Prenses Stephanie, bir yıl süren ilk evliliğini korumalık yapan Daniel Ducruet ile yapmıştı. 

     
</TEXT>
</DOC>
