<DOC>
<DOCNO> 185363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sonspo25.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim Olimpiyat'ı Sami Yen'e çevireceğiz, Nihat gururumuz.. 
</HEADLINE>
<TEXT>

     Galatasaray Teknik Direktörü Fatih Terim, yarın Real Sociedad ile Avrupa Şampiyonlar Ligi'nde yapacakları karşılaşma öncesinde iddialı konuşarak, ''Futbolcularım, Real Sociedad karşısında 3 puan kazanacak güce, inanca ve konsantrasyona sahip'' dedi. 
     Terim, Florya Metin Oktay Tesisleri'nde düzenlediği ve çok sayıda İspanyol medya mensubunun da izlediği basın toplantısında, takımı hakkında bilgi verip, maçla ilgili görüşlerini anlattı. 
     Juventus ile yapılan ilk maçta çok basit, kabul edilmez bir kayıp yaşadıklarını kaydeden Terim, ''Son maça kadar tur şansımızı kovalayacağız. Oyuncularımız, maçı kazanacak güce, inanca ve konsantrasyona sahip. Kazandığımız zaman da çok daha güçlü hale geleceğiz'' dedi. 
     Terim, Real Sociedad'ı yenmeleri halinde ilerisi için kredi ve moral de elde edeceklerini söyledi. 
     Real Sociedad'ı öven Fatih Terim, şöyle devam etti 
     ''Rakibimiz, geçen sene yaptığı çıkışla İspanya gibi bir ligin en önemli takımlarından olduğunu gösterdi. Böyle güçlü bir ligi uzun süre önde götürüp, son anda kaybetmek de büyük başarıdır. Rakibimizi grubumuzun önemli takımlarından biri olarak görüyoruz.'' 
     
     LİG PERFORMANSIMIZIN ÜSTÜNE ÇIKMALIYIZ 

     Terim, Avrupa'da başarı sağlamak için Türkiye ligindeki performanslarının üzerine çıkmak zorunda olduklarını söyledi. 
     Aksi halde Avrupa'da oynamakta zorlanacaklarını dile getiren Terim, ''En azından mücadele gücümüzü üst düzeye taşımalıyız, lig performansımızın üstüne çıkmalıyız. Oyuncularımın, lig performanslarının üzerine çıkacaklarına inanıyorum. Onlar bunun bilincinde'' dedi. 
     Şampiyonlar Ligi'nde Galatasaray'ın uzun süre galibiyet alamadığının hatırlatılması üzerine Terim, ''Geçen sene iyi başladık, kötü götürdük. Bu sene kötü başladık, inşallah iyi götürürüz. Bize bazı şeyler örnek olmalı. Lokomotiv Moskova'nın son 2 maça kadar hiç adı yoktu. Aldıkları 2 galibiyetle tur atladılar. Bunun için, ciddiyetimizi hiç kaybetmememiz gerekir'' diye konuştu. 
     
     SAMİ YEN GİBİ... 

     Fatih Terim, Atatürk Olimpiyat Stadı'nı yarınki maçta Ali Sami Yen'e çevirmek zorunda olduklarını vurguladı. 
     ''Kime sorarsanız, iki stat arasından Ali Sami Yen'i tercih eder. Avrupalılar ise Atatürk Olimpiyat Stadı'nı tercih eder'' diyen Terim, şöyle devam etti 
     ''Ancak yapacak bir şey yok. Arkamıza bakamayız. Atatürk Olimpiyat Stadı'nı, Ali Sami Yen'e çevirmeliyiz. Seyircimizin her türlü şartta orayı doldurması bize onur, gurur ve mutluluk veriyor. Yılların rekorlarını kırıyorlar. Burada tehazüratın duyulmayacağını söyleyenlere de mesaj gönderiyorlar. İnşallah biz de Atatürk Olimpiyat Stadı'nı, Ali Sami Yen'deki zaferlere dönüştürürüz.'' 
     
     NİHAT İLE GURUR DUYUYORUZ 

     Geçen sezon Nihat'tan dolayı herkesin Real Sociedadlı olduğuna dikkat çeken Terim, bu sezon ise Galatasaraylı olarak başarılı oyuncuyla rakip olduklarını söyledi. 
     Terim, ''Real Sociedad rakibimiz. Ancak Nihat'ın bu takımın önemli oyuncularından biri olması, bize gurur veriyor'' dedi. 
     Fatih Terim, ligde gol sayılarına bakıldığında en çok çekindikleri futbolcuların Nihat ve Kovaçevic olduğunu anlatırken, Real Sociedad'ın geçtiğimiz sezonki futbolunu aynen sürdürdüğünü ifade etti. 
     
     VOLKAN VE ERGÜN'ÜN DURUMU 

     Terim, takım kadrosunda yapacağı tercihlerin kendisine ait olduğunu, taktiksel anlamda ya da durumu müsait olmayan futbolcuların yerine gerekli değişiklikleri yapabileceğini söyledi. 
     Volkan'ın karnında ağrı bulunduğunu ve tetkiklerinin halen sürdüğünü kaydeden Terim, Ergün'ün de ayak bileğinde ağrıları bulunduğunu bildirdi. 
     Terim, maç saatine kadar iki futbolcunun durumuna bakacaklarını, oynayamayacak olmaları durumunda başka oyunculara şans tanıyacağını bildirdi. 

     
</TEXT>
</DOC>
