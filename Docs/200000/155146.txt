<DOC>
<DOCNO> 155146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sonspo25.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
SARS...Çin Halk Cumhuriyeti Voleybol'da Dünya Ligi'nden çekildi... 
</HEADLINE>
<TEXT>

     SARS hastalığının dünya sporuna olan olumsuz etkileri sürüyor. Çin Halk Cumhuriyeti, 2003 yılı Voleybol Erkekler Dünya Ligi'nden çekildiğini açıkladı. 
     Uluslararası Voleybol Federasyonu'ndan FIVB yapılan açıklamada, SARS hastalığının en fazla etkilediği ülke olan Çin Halk Cumhuriyeti'nin, ligin bu yılki maçlarından çekilmesi nedeniyle lige Bulgaristan'ın alındığı bildirildi. 
     FIVB tarafından 15 milyon dolar para ödüllü olarak düzenlenen ve 4 grupta 16 takımın çift devreli olarak mücadele ettiği ligde, ilk 8 sırayı alacak takımların katılacağı final grubu karşılaşmaları ise bu yıl temmuz ayında İspanya'nın başkenti Madrid'de yapılacak. 
     Çin Halk Cumhuriyeti'nden önce de Arjantin, FIVB tarafından, ülke federasyonunun FIVB kurallarına aykırı hareket etmesi nedeniyle ligin bu yılki mücadelesine katılmaktan men edilmişti. 
     SARS hastalığı nedeniyle önceki günlerde de FIFA, Bayanlar Futbol Dünya Kupası'nı Çin'den alırken, bu ülkedeki Dünya Bayanlar Buz Hokeyi Şampiyonası iptal edilmiş, yine bu ülkedeki Dünya Bisiklet Pist Şampiyonası da başka ülkeye kaydırılmıştı. 
     Ayrıca İngiltere'nin Birmingham kentinde düzenlenmesi planlanan Dünya Badminton Şampiyonası da hastalığın daha yoğun olarak yaşandığı Uzakdoğu ülkelerinden çok fazla katılım beklendiği için ertelenmişti. 
     
</TEXT>
</DOC>
