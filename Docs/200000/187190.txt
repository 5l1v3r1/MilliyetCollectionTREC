<DOC>
<DOCNO> 187190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/yasam/yas04.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Dağda sıkıştık, bize helikopter yollayın 
</HEADLINE>
<TEXT>

   Alpler'de mahsur kalan iki İngiliz dağcı, Londra'daki arkadaşlarına geçtikleri cep mesajı sayesinde kurtuldu 
      DIŞ HABERLER SERVİSİ 
   
   DAILY Telegraph gazetesinin haberine göre, dağcılık hocası Rachel de Kelsey 34 ile deneyimli dağcı avukat Jeremy Colenso 33 2 gün önce zirve tırmanışı yaptıkları İsviçre Alpleri'ndeki Piz Badile Dağı'nda büyük bir fırtınaya yakalandı. Kurtarma merkeziyle temasa geçmeye çalışan ikili, yanıt alamadı. 
   RACHEL, son bir umutla Londra'daki arkadaşlarına imdat mesajı geçti. Eksi 15 derecede küçük bir plastik örtünün altında fırtınadan korunmaya çalışan dağcılar, birbirlerinin el ve ayak parmaklarını ovarak donmasını önledi. 4 saat sonra Londra'daki arkadaşları Avery Cunliffe'den 'Yardım yolda' cevabı geldi. 
   GECENİN 04.00'ünde tesadüfen yataktan kalkıp mesajı gören Avery, hemen Cenevre'deki yetkililerle temasa geçmişti. Ancak fırtına dinmediği için acil ekipler ilk gün kazazedelere ulaşamadı ve 'Bir gece daha bekleyin' mesajı gönderdi. Sonunda hava açtı ve iki dağcı helikopterle kurtarıldı. 
   
   
   
</TEXT>
</DOC>
