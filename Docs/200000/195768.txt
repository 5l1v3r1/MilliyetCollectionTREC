<DOC>
<DOCNO> 195768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sontur08.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Patlamalar bomba yüklü otomobillerle meydana geldi... 
</HEADLINE>
<TEXT>

     Osmanbey ve Kuledibi'ndeki sinagogların yakınlarındaki patlamaların, otomobillerde meydana geldiği belirtildi. 
     Osmanbey'de patlamanın meydana geldiği Nakiye Ergül Sokak'ın arkasındaki Efe Sokak üzerinde, Şişli Sinagogu bulunuyor. 
     Olay yerine gelen Türkiye Hahambaşılığı Basın Sözcüsü Silvio Ovadyo, A.A muhabirine yaptığı açıklamada, patlama sırasında Şişli Sinagogu'nda cumartesi duası okunduğunu söyledi. 
     Sinagogun içinde 1 ölü bulunduğunu bildiren Ovadyo, çevredeki 7 hastaneye buradan yaklaşık 40 yaralı sevk edildiğini belirtti. 
     Ovadyo, kendilerine, her iki patlamanın da birer otomobilden kaynaklandığı yönünde bilgiler geldiğini açıkladı. 
     Şişli Belediye Başkan Yardımcısı Tayfun Kahyaoğlu, olay yerinde incelemede bulundu. 
     Emniyet yetkilileri de saldırıların bomba yüklü araçlar sonucu meydana geldiğini belirtiyorlar. 
     Öte yandan, Osmanbey'deki patlamanın ardından da bir görgü tanığı, patlamaya sokakta bir arabanın neden olduğunu sandığını ifade etti. Sokaktaki bazı esnaflar da, patlamanın ardından önlerine otomobil parçaları düştüğünü anlattılar. 
     
</TEXT>
</DOC>
