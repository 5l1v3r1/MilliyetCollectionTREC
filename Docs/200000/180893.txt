<DOC>
<DOCNO> 180893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/son/sontur02.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu kadını kış hazırlıklarına başladı... 
</HEADLINE>
<TEXT>

     Anadolu'daki birçok ev hanımı, havaların serinlemesi ile birlikte, ev bütçesine katkı sağlamak ve geleneksel lezzetleri sofralarına taşımak için kış aylarında tüketilecek salça, konserve, makarna, turşu ve reçel hazırlamanın telaşını yaşıyor. 
     Ev hanımları, sebze ve meyvelerin en bol ve ucuz olduğu bugünlerde yılın en yoğun günlerini yaşıyorlar. 
     Özellikle kenar mahalleler ve kırsal kesimlerde hemen her evin bahçesinde salça kaynatmak için yakılan ateşlerin dumanı tüterken, balkonları henüz tazeliğini koruyan kurumaya bırakılmış sebzeler süslüyor. 
     Bahçe ve tarlalarında yetiştirdikleri ya da kilosunu 175-200 bin lira ödeyerek satın aldıkları domateslerle salça yapan ev hanımları, evlerinin bir yıllık salça ihtiyacını karşılayabilmek için yüzlerce kilo domatesi ellerinden geçiriyorlar. 
     2-3 gün süren salça yapımı, domateslerin dilimlenmesi ile başlıyor. Yumuşaması için 1-2 gece açık havada bekletilen domatesler, ''kevgir'' adı verilen süzgeçlerden geçirilerek posalarından ayrılıyor ve tuzlanarak bakır kazanlarda salça kıvamına gelinceye kadar kaynatılıyor. Bu işi ticarete döken bazı ev hanımları ile esnaflar da ihtiyaçlarından fazla salça yaparak kilosunu 1-1.5 milyon lira arasında satıyorlar. 
     Patlıcan, kabak, fasulye, biber, bamya üretiminin en fazla ve ucuz olduğu bu günlerde, satın alınan sebzeler de özenle işlenip, iplere dizilerek ya da damlara serilerek kurumaya bırakılıyor. Bu yolla kış aylarında astronomik fiyatlı hormonlu sebzeler yerine tencerelerinde doğal sebze yemekleri pişirme olanağı buluyorlar. Bu arada derin dondurucuların birçok eve girmesi sebzelerin ilk gün ki tazeliğinde aylarca saklanmasını sağlıyor. 
     
     ÇORBA VE REÇEL HAZIRLANMASI 
     Ev hanımlarının en çok emek verdikleri bir başka kış hazırlığı da kesme makarna ve çorbalık hazırlanması. Dayanışmanın en güzel örneğini sergileyen ev hanımları biraraya gelerek hamur açıyor ve büyük ustalıkla kağıt inceliğinde makarna ve çorbalık kesiyorlar. 
     5-6 kişilik bir aile için yaklaşık 30 kilo un, 60 yumurta ve yeteri kadar su ve tuz ile yoğurulan ve bir süre dinlendirilen çorbalık ve makarnalık hamurlar, uygun kıvama gelinceye kadar naylon örtünün altında çiğneniyor. Uygun kıvama geldiğinde ''bezi'' adı verilen 150-200 gramlık yuvarlak parçalara bölünen hamurlar, oklava ile açılarak veya makarna makinasından geçirilerek ürünün özelliğine göre inceltiliyor. Makarna için 1-2 santimetre, çorba için de birkaç milimetre genişliğinde kesilen hamurlar, ev kadınlarının hünerli ellerinde şekil kazanıyor. 
     Sofraların değişmez çeşnilerinden turşu ile kahvaltıların en önemli tüketim maddesi olan reçeller ise kullanılan meyve sebzelerin çok sınırlı zaman aralığında piyasada bulunması nedeniyle ev hanımlarını daha çok telaşlandırıyor. Turşuluk domates, salatalık, acur, biber ile reçellik gül, kayısı ve şeftaliyi bir daha pazarda bulamama endişesinde olan ev hanımları işlerinin yoğunluğuna aldırış etmeden bu zahmetli işe de katlanıyor. 
     
</TEXT>
</DOC>
