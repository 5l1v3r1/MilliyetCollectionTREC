<DOC>
<DOCNO> 154649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sonspo19.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz Vural Hayalim Fener'de hocalık yapmak... 
</HEADLINE>
<TEXT>

     Adanaspor Teknik Direktörü Yılmaz Vural, hafta sonu yapacakları Beşiktaş karşılaşmasından çekinmediklerini ve 3 puanla sahadan ayrılmayı hedeflediklerini söyledi. 
     Vural, 5 Ocak Stadı'nda düzenlediği toplantıda, Turuncu-Beyazlı takımın son haftalarda iyi futbol sergileyerek tırmanışa geçtiğini, Gençlerbirliği galibiyetiyle bunu kanıtladıklarını ve küme düşme hattından uzaklaştıklarını kaydetti. 
     Rakiplerinin de puan kaybetmesiyle hedeflerini büyüttüklerini belirten Vural, konuşmasını şöyle sürdürdü 
     ''İkisi içeride olmak üzere kalan 4 maçımızı da kazanmak istiyoruz. 40-42 puan arasında toplayarak ligi de ilk 10 takım arasında tamamlamayı arzuluyoruz. 
     Küme düşme hattında bulunan takımlar arasında en rahatı biziz. Çünkü rakiplerimizin maç ağırlığı bizden fazla. Ayrıca, dikkat edilirse geçen sezon lige çıkan takımlar tutunamadılar, küme düşme endişesi yaşıyorlar. 
     Beşiktaş maçının zor geçeceğini tahmin ediyoruz. İlhan Mansız, Tayfun ve Nouma gibi oyunculardan yoksun olarak Adana'ya gelecek olan rakibimizi saha ve seyirci avantajıyla kesin yeneceğiz. Rakibimizin oyun sistemini çok yakından biliyoruz. Gerekli önlemleri alacağız.'' 
     
     VURAL'IN İDEALİ 

     Fenerbahçe'nin eski başkanlarından Ali Şen'in bir televizyon programında ''Fenerbahçe'ye Yılmaz Vural gibi hoca gerekir'' sözünün hatırlatılması üzerine Vural, şöyle devam etti 
     ''Ersun Yanal, benim de çok beğendiğim ve kısa zamanda önemli başarılar sağlayan bir meslektaşım. Sürekli olarak Fenerbahçe tarafından gündeme getirilmesi, Gençlerbirliği'ne zarar verdi. Ali Şen, bana her zaman inanan ve destekleyen bir aile dostumdur. Elbette benim idealim ve hayalim Fenerbahçe'de hatta milli takımda hocalık yapmaktır. Bir türlü nasip olmadı. Olanakları çok iyi olan Fenerbahçe'de hocalık yapmak benim yapıma ve karakterime uygun. Resmen teklif gelmedi. Şu anda Adanaspor'da olmaktan da mutluyum.'' Vural, sakatlığı süren Pachola'nın dışında eksiklerinin bulunmadığını da sözlerine ekledi. 
     
</TEXT>
</DOC>
