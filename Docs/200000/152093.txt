<DOC>
<DOCNO> 152093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/soneko18.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
OECD, mali alandaki bazı gelişmelerin tereddüt yarattığını açıkladı 
</HEADLINE>
<TEXT>

     Ekonomik İşbirliği ve Kalkınma Örgütü OECD , Türkiye'de ekonomide kalıcı bir iyileşmenin sağlanması ve enflasyonda düşüşün devam ettirilmesi için, ''bankacılık sektöründeki reformların uygulanması ve harcama hedeflerine uyulmasının gerekli olduğunu'' açıkladı. 
     OECD tarafından yayınlanan ekonomik görünüm raporuna göre, kurdaki değer kaybı, yüksek petrol fiyatları ve tarımdaki mevsimsel artışın yılın ilk yarısında enflasyonu tırmandıracağı öngörüldü. Raporda bu yıl enflasyonun yüzde 27'ye düşmesinin beklendiği kaydedildi. 
     Türkiye ile ilgili raporda, seçimler sonucu tek partinin büyük bir çoğunlukla iktidara gelmesinin, mali çevrelerde memnunluk yarattığı belirtildi, ancak ''mali alandaki bazı gelişmelerin teredütlere neden olduğu'' ifade edildi. 
     2002 yılında yüzde 7.8 oranındaki büyüme hızıyla, beklenenden daha iyi bir performans elde edildiği kaydedilen raporda, bununla birlikte, yüksek enflasyon oranı ve bankacılık sektörünün yeniden yapılanması sırasında bankaların kredi vermede isteksizliği yüzünden, iç talebin zayıf kaldığı ifade edildi. 
     Raporda ayrıca, iç borç stokunun mali disiplindeki bozulmadan ve piyasalardaki güven kaybından olumsuz etkilendiği belirtilerek, vadelerin kısalması ve nominal faizlerdeki artış nedeniyle stokun yıl sonuna göre ciddi oranda arttığına dikkat çekildi. 
     
     ENFLASYON YÜZDE 27 

     Raporun enflasyon hedefleriyle ilgili tahminlerin yapıldığı bölümde, 2002 yılı sonunda yüzde 30'a düşen enflasyonun, bu yıl sonunda yüzde 27'ye düşmesinin beklendiği ifade edildi. 
     Koalisyon hükümetinden sonra tek partinin iktidara gelmesinin finansal pazarlarda olumlu etkiler yarattığı kaydedilen raporda, Aralık ayında ABD dolarının 1.6 milyonun ve uzun dönem faiz oranlarının ise yüzde 20'nin altına düşmesine dikkati çekildi. 
     OECD raporunda, bununla birlikte, kamu harcamalarında bazı artışlar olacağının açıklanması ve Irak savaşının finansal pazarlarda yarattığı tereddüt ile bunun sonucu olarak Mart ayında faizlerin arttığına dikkati çekildi. 
     
     BÜTÇE PERFORMANSI 

     2002 yılı sonunda bütçe performansının tatmin edici olmadığı kaydedilen raporda, yıl sonu öncesi yapılan seçimlerle harcamaların artması, tarım sektörüne yapılan destek ve soyal güvenlik kurumlarına yapılan tranfserler ve bütçe gelirlerinin beklenenden az olmasının ise bunda etkili olduğu ifade edildi. 
     Raporda, Şubat 2003 sonu itibarıyla, 2002 yılı sonuna oranla iç borç stoğunu önemli ölçüde attığı ve bunda faiz oranlarının artmasının önemli rol oynadığı olduğu vurgulandı. 
     OECD raporunda, borçlanma dinamiklerindeki bu olumsuz durumun nedeni olarak, mali yalpalama ve başlatılan yapısal reformlarda yavaşlamanın, pazarda güvenin sarsılmasına neden olması gösterildi. 
     Bu arada raporda borç ödemeleri konusuna değinilirken, borç ödemelerinin milli gelirin yüzde 19'una ulaşması ve geçen yıl kamu açığının öngörülenin üzerinde olmasına karşılık, hükümetin 2003 yılı için IMF'ye yüzde 6.5'lik faiz dışı fazla taahhüttünde bulunduğu ve gerekli önlemleri alacağını belirttiği vurgulandı. 
     
     EKONOMİK BÜYÜME 

     Ekonomideki büyümenin 2003 ve 2004 yılında, 2002 yılına göre daha zayıf olacağı tahmin edilen raporda, bunun nedenleri arasında faiz oranlarındaki artış ve Irak savaşı gösterildi. 
     Raporda, savaşın getirdiği risklere rağmen, ihracat performası sayesinde 2003 ve 2004 yılında gayri safi milli hasılanın yüzde 2.5 ve yüzde 3 artmasının beklendiği kaydedildi. 
     Raporda ayrıca, yapısal reformlardaki olası gecikmenin, borç yükünün düşürülmesine zarar vermenin dışında, istikrar programındaki hedeflere ulaşmasını da tehlikeye atacağı'' ifade edildi. 
     
     DÜNYA EKONOMİSİ 

     Raporun, dünya ekonomisiyle ilgili bölümünde de, Avrupa merkez bankası’nın yarım puanlık bir faiz indirimiyle ekonomik canlanmaya destek vereceği kaydedilirken ABD Merkez Bankası’ndan benzer bir faiz indirimi öngörülmedi. 

     
</TEXT>
</DOC>
