<DOC>
<DOCNO> 177007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sonspo16.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer Fener maçında sahada üzüldük, taraftarımızla sevindik 
</HEADLINE>
<TEXT>

     Trabzonspor Kulübü Başkanı Özkan Sümer, Fenerbahçe maçında aldıkları sonuca üzüldüklerini, ancak saha dışında bordo-mavili takımın taraftarlarının davranışına sevindiklerini söyledi. 
     Mehmet Ali Yılmaz Tesisleri'nde düzenlediği basın toplantısında, geçen hafta Trabzonspor ile Fenerbahçe arasında Hüseyin Avni Aker Stadı'nda yapılan maçı ve taraftarlar arasında devre arasında çıkan olayları değerlendiren Sümer, bordo-mavili takımın taraftarlarının sağduyulu bir davranış gösterdiğini savundu. 
     Trabzonspor Yönetim Kurulu olarak sezon öncesi tel örgüleri kaldırma kararı aldıklarını dile getiren Sümer, şöyle devam etti 
     ''Trabzonspor ve Trabzon şiddet eğilimi sürekli işlenen bir kentti. Bu haksızlığı yok etmek için fikstür çekilmeden tel örgüleri kaldırma kararı aldık. Tesadüf sonucu ilk olarak Fenerbahçe ile sahamızda karşılaştık. Hüseyin Avni Aker Stadı'nın tel örgülerinin kaldırılması maksatlı olarak ve kaygı verici olarak izlendi. Ancak rakip takım adına terör eylemli insanlar, atmosferi bozarak, bazı taraftarlarımızın yaralanmasına neden oldular. Taraftarımız dirençli ve sorumlu bir davranış gösterdi. Saha içindeki sonuca üzülürken, saha dışında taraftarımızın davranışına sevindik.'' Futbolun kitlesel bir keyif verdiğini, ancak Fenerbahçe taraftarlarının böylesine bir atmosferi bozduğunu iddia eden Sümer, şöyle konuştu 
     ''Böyle bir terörist gurubun Fenerbahçe gibi çok saygın bir kulübün taraftar kimliğini üstlenecek kadar bağımsız hareket etmiş olması üzüntü vericidir. Ne yazık ki şu ana kadar Fenerbahçe Kulübü'nden ne kınama ne de üzüntü mesajı alabildik. Eğer kulüpler böylesine gruplara ihtiyaç duyuyorsa, bu ülke adına sporda çok ciddi kaygılar duymamak söz konusu değil. Biz Trabzonspor olarak toplumla aynı anlayışta buluştuğumuzu düşünerek, kararlı tutumumuzu devam ettireceğiz, sevginin yolunu kapatmaya yönelik her türlü eylemle en üst düzeyde mücadele edeceğiz.'' Fenerbahçe taraftarının artık Hüseyin Avni Aker Stadı'na alınıp alınmayacağı yönündeki bir soruya da Sümer, ''Biz Fenerbahçeli taraftar gelsin istiyoruz, ancak Fenerbahçeli taraftar gelsin. Eğer Fenerbahçe bu terörist grubu taraftar olarak onaylıyorsa, ciddi önlemlerimizi alırız. Fenerbahçe, Galatasaray ve Beşiktaş gibi kulüpler, azgın insanları barındırmadığı sürece, bu konuda bir sorun yaşayacaklarını sanmıyorum.'' karşılığını verdi. 
     
     ÖNLEMLER 
     Sümer, Fenerbahçe maçında Trabzon emniyetinin yeterli önlemleri alamadığını iddia ederek, şöyle devam etti 
     ''Emniyetle bugün de görüşeceğiz. Bir kısım ihmaller ve ters uygulamalar gözlenmiştir. Hazırladığımız bilgiler var. Emniyetin bu uygulamasındaki temel nedenlerini tartışacağız. Karşıt grubun bu kadar ileriye gitmesinde, içeriye giren insanlarda patlayıcı, flama ve meşale varsa, bunun emniyetin ihmalinden başka açıklaması yok.'' Bir gazetecinin, ''Bazı polis memurları maç bitiminin ardından Fenerbahçe soyunma odası önünde Fenerbahçeli sporculardan forma aldılar. Polis memurlarının Fenerbahçeli oluşunun da olaylarda etkisi olabilir mi'' biçimindeki sorusuna da Sümer, ''Polis memuru önce devletin memuru olduğunu unutur ise fertlere, kurumlara özel ilgisi ile hizmet etmeye kalkarsa, asıl görevini inkar etmiş olur. Bizim de kaygılı olduğumuz yön bu. Bir başka hizmet tarzını anlamak mümkün değil. Bunları konuşacağız. Ancak birkaç aşırı ve haddini bilmez memurun tüm polis camiasına mal edilmesi anlayışını da düzeltmek isteriz'' yanıtını verdi. 
     
     AYBABA'NIN DAVRANIŞLARI 
     Sümer, Teknik Direktör Samet Aybaba'nın son zamanlarda davranışlarının hoş olmadığını söyledi. 
     Aybaba ile dün bir görüşme yaptığını da ifade eden Sümer, ''Samet hocanın olaylar karşısındaki en önemli yanı serinkanlı davranmasıdır. Ama bu yıl bu görüntüleri onda görmedik. Gerçek özelliğine döneceğini umuyorum'' diye konuştu. 
     Bazı futbolcuların Fenerbahçe maçı öncesi paralarını alamadıkları gerekçesi ile kampa girmemek istememeleriyle ilgili de Sümer, ''Bu çok ciddi bir sorundur. Parayı tek değer gören insanlarla, Trabzonspor'un barışık olması mümkün değildir. Trabzonspor'da oynayan futbolcuda beceri ve ahlak kuralları bir bütünlük sağlamalıdır. Böyle bir oyuncu varsa, gereğini yapacağız'' dedi. 
     Sümer, transfer konusunda yurtiçinde şu anda istedikleri transferi gerçekleştirmenin zor olduğunu da kaydederek, ''Yabancı kontenjanımız dolu. Ancak, elimizdeki yabancı oyuncu kontenjanını boşaltabiliriz'' diyerek sözlerini tamamladı. 
     
</TEXT>
</DOC>
