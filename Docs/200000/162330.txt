<DOC>
<DOCNO> 162330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/ekonomi/eko00.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İnönü'de doğan sert Avrupalı 
</HEADLINE>
<TEXT>

Ford Otosan'ın tasarım ve motorunu tamamen Türkiye'de yaptığı ilk kamyon, yakında yola çıkıyor. Yeni Cargo, Avrupa normlarına uygun olarak İnönü fabrikasında geliştirildi 
     LEVENT KÖPRÜLÜ 

     Ford Otosan'ın, tasarımını ve motorunu Avrupa normlarına uygun olarak kendi geliştirdiği Yeni Cargo, eylül ayından itibaren yollarımıza çıkıyor. Geliştirilmesi için toplam 5.5 yıl ve 50 milyon dolar harcanan kamyon için "İnönü'de geliştirilmiş, sert Avrupalı" deyimini kullanan Ford Otosan yetkilileri, özellikle yeni motorun ihracatı amacıyla çalışmaların sürdüğünü belirtiyorlar. 
     Eylül 1997'de kararı verilen projede, dört ay süren bir ön çalışmayla başlamış. 10 kişilik bir ekip, İtalya'daki Ghia tasarım stüdyolarında rakip araçların tasarımlarını incelemiş. Pazar araştırmaları sonucunda, aracın hangi sınıfta olması gerektiği belirlenmiş. Verilen karar doğrultusunda "konsept" oluşturulduktan sonra, "bire bir" ölçekte kil model hazırlanmış. Geliştirilen ilk prototip araç, yerli ve ithal rakiplerle birlikte karşılaştırılmalı olarak kamyon kullanıcılarına ve büyük filo müşterilerine sunulmuş. Onların onayları alındıktan sonra da iki yıllık bir çalışma gerekmiş. Ve araç 553 değişik testten geçmiş. 
     
     Sıfırdan geliştirildi 
     Bu arada motor konusunda çalışmalara geçilmiş. "Komple dışarıdan mı alalım, lisanslı mı üretelim " derken, en iyi yolun, sıfırdan geliştirmek olduğu ortaya çıkmış. Dizel enjeksiyon için Bosch'un common - rail teknolojisini alan Ford Otosan, yanma odası için de Avusturyalı AVL firmasıyla anlaşmış. Motorun "bilgisayarda" tasarım sürecine başlayan Otosan ekibi, bunun için Ford'un Detroit'teki süper hızlı bilgisayarlarından yararlanmış. Motorun tasarımının doğrulama süreci için de Ford Avrupa, Bosch, AVL, Mobil, İTÜ, Arçelik'in test olanaklarından yararlanılmış. 
     
     Ecotorq motor 
     Sonuçta ortaya en son teknolojili, bazı geliştirmelerle Euro 4 normuna bile uyabilecek, sessiz, ekonomik ve iki farklı güçte "Ecotorq" motor ortaya çıkmış. 
     Eylülde piyasaya çıkması planlanan Yeni Cargo, dört farklı dingil, üç tip kabin, iki tip motor ve 10 değişik dingil açıklığı seçeneğiyle satılacak. Dünyaca ünlü kurumlardan onayları alınan araç, Ortadoğu, Orta Asya ve Kuzey Afrika'ya ihraç edilebilecek. Öte yandan Ecotorq motor için Brezilya, ABD ve İngiltere Ford'un sırada olduğu belirtiliyor. Bu motorun, jeneratör ve deniz taşıtlarında da kullanılması için çalışmalar sürüyormuş. 
     Ford Otosan Genel Müdürü Turgay Durak, Cargo'nun Transit'te olduğu gibi Türkiye'ye damgasını vurmuş bir araç olduğunu belirterek, yeni aracın, Ford Otosan'ın ürün geliştirme konusunda geldiği noktayı bir kez daha gösterdiğini kaydetti. 
     
     YENİ CARGO 

</TEXT>
</DOC>
