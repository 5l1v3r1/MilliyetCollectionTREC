<DOC>
<DOCNO> 172171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/sonspo24.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte futbolda yeni kurallar.. 
</HEADLINE>
<TEXT>

     Merkez Hakem Kurulu MHK Başkanı Bülent Yavuz, Kuşadası'nda yapılan 43. Uluslararası Hakem Semineri'nde oyun kurallarındaki değişikliklerle ilgili bilgi verdi. 
     Yavuz, futboldaki 17 temel kuralın değişmeyeceğini, ancak bazı rötuşların yapılabileceğini anlattı. Yavuz'un verdiği bilgiye göre, yeni sezonda uygulanacak değişiklikler şöyle 
     - Futbolcular, formalarının içine giydikleri reklam veya slogan içeren fanilalarını gösteremeyecek, gösterenler Futbol Federasyonu tarafından cezalandırılacak. 
     - Yanlızca formalarda değil, oyuncuların bütün teçhizatında reklam bulunabilecek. 
     - Dördüncü hakem, tüm resmi müsabakalarda olacak ve her konuda hakeme yardımcı olacak. 
     - Penaltılar için para atışını kazanan takım, ilk vuruşu veya sonraki vuruşu yapma hakkını kazanacak. 
     - Penaltı vuruşlarında, ihlal yapılmasına karşı hakem, uygun önlemlerin alınmasını sağlayacak. 
     - Suni zemin kullanımının yoğun ve geniş biçimde olmasına olanak sağlanacak. 
     - Sonucu alınması gereken maçlarda, gümüş gol uygulamasına geçilecek. 
     - Misafir takımlar yedek kulübesini belirme hakkına sahip olacak. 
     
     ŞEREN'İN KONUŞMASI 
     Seminerde, futbolcu-hakem ilişkileri üzerine bir konuşma yapan eski milli takım kalecilerinden Turgay Şeren de, yıldız futbolcunun korunması uygulamasına katılmadığını, diğer oyuncuların da aynı haklara sahip olduğunu söyledi. 
     Şeren, hakemlerden futbolcuların yanına geldiklerinde alay eder gibi gülümsememelerini de istedi. 
     Seminere katılan Prof. Dr. Üstün Dökmen de, sporda ve yaşamda kaliteli iletişim, sağlıklı rekabet ve yaşama sevinci konulu bir konuşma yaptı. Prof. Dr. Dökmen'in konuşması salonda bulunanlar tarafından büyük bir ilgiyle izlendi. 
     
</TEXT>
</DOC>
