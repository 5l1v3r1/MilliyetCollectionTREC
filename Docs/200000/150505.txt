<DOC>
<DOCNO> 150505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sonspo17.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... 42 sayı fark yedi, istifa etti... 
</HEADLINE>
<TEXT>

     Basketbolda Erkekler Avrupa Ligi'nin 2. turunda, D Grubu'ndaki son maçında, sahasında grup lideri Rusya'nın USH CSKA Moskova takımına tam 42 sayı farkla 101-59 yenilen Hırvat ekibi KK Cibona VIP Zagreb'te, antrenör Alexander Petroviç, görevinden istifa etti. 
     Alexander Petroviç, dün geceki maçtan sonra yaptığı açıklamada, takımının, Avrupa kupalarında sahasında en ağır yenilgisini aldığını, bu nedenle istifasının en doğru karar olduğunu söyledi. 
     Bu noktadan sonra artık görevi mutlaka bırakması gerektiğini düşündüğünü kaydeden Petroviç, takımının son haftalarda aldığı tüm olumsuz sonuçların sorumluluğunun kendisinde olduğunu savundu. 
     Petroviç, ''Bu sonuçlardan dolayı takımdan çok benim suçum var. Çünkü takımın sahadaki oyunu ve performansının büyük sorumluluğu bana ait. Son maçımızdaki farklı skor da benim hatalarımdan kaynaklanıyor. Tüm bu nedenlerden dolayı görevden ayrılmaya karar verdim'' dedi. 
     Öte yandan Hırvat ekibinin kulüp direktörü Bozo Miliçeviç, istifayı doğrulamayarak, ''Alexander Petroviç, bana bu konuda birşey söylemedi. Kendisinin sözleşmesi sürüyor. O, profesyonel bir kişi ve kendisini yarın idmanda görmek istiyoruz'' diye konuştu. 
     Uzun süre formasını giydiği ve kaptanlığını yaptığı KK Cibona VIP Zagreb'te, çeşitli dönemlerde antrenörlük görevinde de bulunan Petroviç'in, geçen hafta Hırvatistan Ligi'nde yine Zagreb'te Crotia Split'e karşı alınan yenilgi sonrası da istifası gündeme gelmişti. 
     





</TEXT>
</DOC>
