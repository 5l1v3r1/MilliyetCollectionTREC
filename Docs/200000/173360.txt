<DOC>
<DOCNO> 173360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/son/sontur09.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüksekova'da askeri araç devrildi 2 asker şehit, 5 asker yaralı 
</HEADLINE>
<TEXT>

     Hakkari'nin Yüksekova İlçesi'nde, askeri aracın devrilmesi sonucu 2 asker şehit oldu, 5 asker yaralandı. 
     Hakkari Dağ ve Komando Tugay Komutanlığı'na ait araç, Şemdinli'ye göreve giderken, Yüksekova Havaalanı yakınlarında devrildi. Kazada, Komando Er Murat Fakir ve Murat Çakır olay yerinde şehit oldu. Yaralanan Komando Astsubay Mehmet Şengül ve Komando Er Hakan Dural, askeri helikopterle Van Askeri Hastanesi'ne sevk edildi. Erler Hasan Usta, Ümit Kantar ve Ali Kemal Karnar ise Hakkari Askeri Hastanesi'ne kaldırılarak tedavi altına alındı. 
     Şehit erler Murat Fakir ve Murat Çakır'ın Yüksekova Devlet Hastanesi'nde olan cenazelerinin Hakkari Dağ ve Komando Tugay Komutanlığı'na gönderileceği, burada düzenlenecek törenden sonra Fakir'in cenazesinin Rize'ye, Çakır'ın cenazesinin ise Tokat'a gönderileceği bildirildi. 
     
     ŞEHİT ER'İN CEBİNDEKİ ŞİİR 

     Yüksekova'da meydana gelen trafik kazasında şehit olan Komando Er Murat Çakır'ın cebinden ise kendisine ait bir şiir çıktı. Şehit erin şiiri şöyle 

''O sahilde güneş de beni terk etmek üzere 
Son yakamozlar, denizin üzerinde beni görünce hüzünlenmiş gibi 
Deniz, dalgalar suskun, martılar sessiz seni sordular ayrıldığımızdan habersiz 
Ayrıldık dedim dalgalar duruldu, ayrıldım dedim martılar suskunlaştı 
O sahilde hayat durdu artık.'' 
     
</TEXT>
</DOC>
