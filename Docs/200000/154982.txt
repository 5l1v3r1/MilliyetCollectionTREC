<DOC>
<DOCNO> 154982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/siyaset/siy07.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Atalay'a zorlu görev 
</HEADLINE>
<TEXT>

İrticai faaliyetlerde bulunduğu gerekçesiyle "veto" yiyen Devlet Bakanı Atalay, Cumhuriyet kutlamalarını koordine etmekle görevlendirildi 
     ANKARA Milliyet 

     Başbakan Recep Tayyip Erdoğan, Cumhurbaşkanı Ahmet Necdet Sezer'in irticai faaliyetlerde bulunduğu gerekçesiyle Milli Eğitim Bakanı olmasını istemediği Devlet Bakanı Beşir Atalay'ı Cumhuriyet'in 80. yıl kutlamalarını koordine etmekle görevlendirdi. 
     
     Görevden alınmıştı 
     YÖK'ün Kırıkkale Üniversitesi Rektörlüğü'ndeki laiklik karşıtı uygulamaları nedeniyle hazırladığı rapor üzerine Cumhurbaşkanlığı'nın görevden aldığı Atalay, "Cumhuriyet'in 80. yılınının etkin ve geniş katılımla, ulusal birliği pekiştirecek, coşkuyu en üst düzeyde tüm kesimlere yansıtıp yaşatacak şekilde kutlanmasına" çalışacak. Atalay, 100. yıl kutlamalarının yapılacağı 2023 tarihini içeren kutlama programlarını da düzenleyecek. 
     Erdoğan, genelgesinde Atatürk'ün 10. Yıl Nutku'nun son bölümüne yer vererek, buradaki ifadelerin Cumhuriyet'in kazanım ve amaçlarının her on yılda bir değerlendirilmesi ve kutlanması için direktif niteliği taşıdığını kaydetti. Erdoğan, Cumhuriyet'in 80. yıldönümü kutlamalarının, bundan sonraki kutlamalara ışık tutacak şekilde, toplumun tüm kesimlerini kapsayacağını ifade etti. 
     Genelgeye göre, bu amaçla Atalay'ın koordinatörlüğünde Genelkurmay Başkanlığı, Milli Eğitim, Dışişleri, Kültür, Turizm Bakanlıkları, Atatürk Dil ve Tarih Yüksek Kurumu, YÖK, MGK Genel Sekreterliği, Basın Yayın ve TRT Genel Müdürlüğü'nün temsilcilerinden oluşacak "Ulusal Yönlendirme Kurulu" oluşturulacak. İllerde de vali başkanlığında "İl Kutlama Komiteleri" kurulacak. 
     
     

</TEXT>
</DOC>
