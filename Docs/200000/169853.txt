<DOC>
<DOCNO> 169853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sontur25.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bodrum'daki orman yangınını sigara izmariti mi başlattı.. 
</HEADLINE>
<TEXT>

     Muğla Valisi Hüseyin Aksoy, Bodrum'un Konacık Beldesi yakınlarındaki yangının, ormanlık alana söndürülmeden atılan sigara izmaritinden çıktığının tespit edildiğini, daha önce de aynı bölgedeki tarım arazisinde yangını çıkardığı belirlenen bir kişinin gözaltına alındığını söyledi. 
     Muğla Valisi Aksoy, Konacık'ta, dün öğle saatlerinde çıkan, 50 hektar orman alanının zarar gördüğü yangına, ormanlık alanda piknik yapan bir kişinin attığı sigara izmaritinin yol açtığının belirlendiğini söyledi. 
     Aksoy, ''yangını çıkardığı'' iddiasıyla güvenlik kuvvetlerince gözaltına alınan Yılmaz S.'nin, yanar vaziyette ormana sigara izmariti attığını itiraf ettiğini kaydetti. 
     Sanığın sorgusunda, 18 Haziran'da aynı bölgedeki bir tarım arazisinde kasıtlı yangın çıkardığı da belirlendi. 
     Yılmaz S, işlemlerinin ardından adliyeye sevk edilirken, daha önce ifadelerine başvurulmak üzere gözaltına alınan 5 kişi serbest bırakıldı. 
     Vali Aksoy, söndürme çalışmalarına katılan 200 yangın söndürme işçisi ile 113 askere ve vatandaşlara teşekkür etti. 
     
</TEXT>
</DOC>
