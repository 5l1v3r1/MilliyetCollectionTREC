<DOC>
<DOCNO> 193904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/magazin/amag.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Adamlar yapmış abi' 
</HEADLINE>
<TEXT>

   Bir Hollywood yapımında oynamaya hazırlanan Tamer Karadağlı, 'Matrix Revolutions'ı Milliyet için izleyip yorumladı... İşte yazdıkları 
      
   Matrix Revolutions bugüne kadar çekilmiş olan en güzel filmlerden biri. Matrix serisinin özellikle son filmi, sinema teknolojisi adına müthiş bir devrim. İstediğimiz kadar "Aman dijital bilgisayar hilesi" desek de, burada önemli olan, biz o filmi izlediğimizde bize inandırıcı gelip gelmemesi. Bu açıdan baktığınızda müthiş. Çünkü son Matrix, Star Wars filmlerinin tekniğine göre çok daha iyi yapılmış. Zaten böyle bir filmi teknik açıdan eleştirmek bizim haddimize düşmez. Bir laf vardır "Adamlar yapmış abi " Hakikaten çok iyi yapmışlar... Harcanan paraya değmiş. Ben bu tür filmlerde verdiğim paranın karşılığını alıyorum. Çünkü iki saat boyunca başka dünyalara gidebiliyorum. Filmdeki savaş sahneleri muhteşem, insan içinde kayboluyor. 
   
   İkincisini sevmemiştim 
   Ayrıca Matrix 3, serinin diğer filmlerinden daha güzel. İkinci filmde sıkılmıştım ama bu filmde hiç sıkılmadım. Çünkü çok daha anlaşılır ve aksiyon dozu yüksek ve bu yüzden çok daha seyirlik bir film. Oysa ikinci filmde insanların kafası karışmıştı. Matrix 2'yi beğenmeyenler Matrix 3'ü daha çok beğenecekler. Sinema eğlencelik bir şeydir. Mesela Star Wars ve Terminatör'ü seyretmek benim çok hoşuma gidiyor. Böyle filmleri izlerken hatalarını görmeye çalışarak izlemem. Zaten abiler, o hataları düşünmüşler. 
   
   Neo olmazsa Teo 
   Matrix filmlerinde sevgi, inanç ve seçim var. Hayatın içindeki seçim, sevgi, güven ve inanç bu Matrix 3'te çok işlenmiş. Sık sık bu temalar filmde tekrarlanıyor. Film hep bir seçim ile başlıyor, bu da hayatımız içinde seçimlerimizi gösteriyor. Matrix seçim ile başladı, seçimlerle bitti. Filmin sonunu iki şekilde düşünmek gerekir, kimine göre film bitti, kimine göre ise devamı çekilebilir. Neo başarıya ulaştı ve şehri kurtardı. Filmde "Neo öldü mü, ölmedi mi, filmin devamı olacak mı " konusunda ipuçları yok. Bu bir strateji, belki üç ya da 5 sene sonra Matrix 4'ü seyredeceğiz. Filmin devamında Neo olmaz da, Teo olabilir. Filmle ilgili tek eleştirim ise daha önceki filmlerle ilgili hatırlatılma yapılmamasıydı. Önceki filmleri izlememiş olanlar üçüncü filmi izlerken çok rahat anlayamaz. 
   
   
</TEXT>
</DOC>
