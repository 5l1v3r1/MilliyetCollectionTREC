<DOC>
<DOCNO> 160200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sonspo06.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlılar dikkat İnönü'de şölen var... 
</HEADLINE>
<TEXT>

     Birinci Süper Futbol Ligi'nde 2002-2003 sezonunu şampiyon olarak bitirmeyi garantileyen Beşiktaş, bu başarısını yarın BJK İnönü Stadı'nda düzenleyeceği şölenle kutlayacak. 
     Galatasaray maçı sonrası sahada yaşanan izdiham nedeniyle şampiyonluk turu atamayan futbol takımı, yarın BJK İnönü Stadı'nda düzenlecek törenle taraftarıyla buluşacak. 
     Siyah-Beyaz Derneği'nin hazırladığı 2 kilometre uzunluğundaki Beşiktaş bayrağının ilçede gezdirilmesinin ardından, Beşiktaş'ın futbol branşında bu sezon şampiyon olan PAF ve süper genç takımları arasında gösteri maçı oynanacak. Birçok sanatçının sahne alacağı ''Şampiyonluk Şöleni'', Mustafa Sandal konseri ile sona erecek. 
     Kombine kart sahibi Beşiktaş taraftarlarının kartlarını şölene giriş için kullanabilecekleri bildirilirken, açık tribünlere ise girişin ücretsiz olacağı kaydedildi. 
     
     PROGRAM 
     Beşiktaş'ın şampiyonluk şöleninin programı şöyle 
     16.30 İki kilometre uzunluğunda ve 8 metre enindeki Beşiktaş bayrağını taşıyan kortejin Balmumcu The Plaza Otel önünden hareketi. 
     18.00 PAF Takımı ile Süper Genç Takımı arasında gösteri maçı. 
     18.45 -19.00 Beşiktaş yönetimi, teknik heyet ve futbolcuların Sinanpaşa önünden, üstü açık otobüsle hareketi. 
     18.45 Konser. 
     20.00 Kupa töreni ve tur. Serdar Bilgili, yönetim kurulu, teknik heyet, futbolcular 
     20.30 Mustafa Sandal konseri. 
     
</TEXT>
</DOC>
