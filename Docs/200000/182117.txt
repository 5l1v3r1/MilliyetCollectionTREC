<DOC>
<DOCNO> 182117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/son/soneko02.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar Bankası mudileri, BDDK, SPK ve TMSF aleyhine dava açtı 
</HEADLINE>
<TEXT>

     Bolu'da, kapatılan İmar Bankası'ndan aldıkları hazine bonolarının karşılığını alamayan 13 mudi, avukatları aracılığı ile BDDK, SPK ve TMSF aleyhine Tam Yargı Davası açtı, BDDK ve SPK hakkında savcılığa suç duyurusunda bulundu. 
     Mudilerin avukatı Sinan Barut, Bolu Adliyesi'nde dava ve suç duyurusu başvurusu öncesi yaptığı açıklamada, kendisi ve eşi Melda Barut'un 13 mudiyi temsilen, Bankacılık Düzenleme ve Denetleme Kurulu BDDK , Sermeye Piyasası Kurulu SPK ve Tasarruf Mevduatı Sigorta Fonu TSMF aleyhine, Ankara İdare Mahkemesine Tam Yargı Davası açtıklarını bildirdi. 
     Avukat Barut, ''BDDK, 4 Temmuz'da İmar Bankası'na el koydu. Bu aşamadan sonra bankadan hazine bonusu alanların bonoları, sigorta kapsamına alınmadı. Bu olayda BDDK ve SPK'nın idare olarak hizmet kusuru mevcuttur. Bu kurumlar kendilerine düşen denetim görevini tam olarak yerine getirmemişlerdir. Her ne kadar İmar Bankasının hazine bonusu satmaya yetkili olmadığı söylense de, banka ''Hazine Bonosu, Devlet Tahvili'' adı altında gazetelere ilan vererek, mevduat toplamıştır. Bu nedenle bonolar da mevduat sayılarak sigorta kapsamına alınmalıdır. Ayrıca, bu konu bankalar kanununun 10'uncu maddesinde açıkça belirtilmiştir'' dedi. 
     Barut, idarenin ''denetim görevini yerine getirmeyerek hizmet kusuru işlediğini'' iddia ederken, ''İdare, İmar Bankası'ndan bono alan yatırımcıları mağdur etmiştir. Bir anlamda yatırımcılar, Devlet ve Hazine kelimelerine kanarak, aldatılmışlardır. Ayrıca bizim Hazine bonozedelerini temsilen açtığımız Tam Yargı Davası, SPK ve BDDK aleyhine, Türkiye'de açılan ilk dava'' şeklinde konuştu. 
     Hazine Bonosu mağdurlarını temsilen, Bolu Cumhuriyet Savcılığı aracılığıyla, ''Görevi İhmal Suçu'' iddiası ile BDDK ve SPK için suç duyurusunda bulunduklarını da belirten Avukat Sinan Barut, ''Yaşanan olaylarda, insanların mağdur edilmesinde, bankanın yanı sıra BDDK ve SPK da kusurlu. O nedenle davayı kazanacağımıza inanıyorum'' ifadesini kullandı. 
     
</TEXT>
</DOC>
