<DOC>
<DOCNO> 199061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sonspo16.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Karan gün sayıyor Juventus şeref maçımız .. 
</HEADLINE>
<TEXT>

     Galatasaraylı futbolcu Ümit Karan, hayatının en büyük sakatlığını atlatmak üzere olduğunu vurgulayarak, ''Formama kavuşmak için gün sayıyorum'' dedi. 
     Ümit Karan, kendisine ait ''www.umitkaran.org''da yaptığı açıklamada, sezon başında tatilin bitmesiyle futbola özleminin sona erdiğini zannettiğini, ancak o talihsiz sakatlığının yeniden nüksettiğini ve sahalardan oldukça uzun bir süre ayrı kaldığını hatırlatarak, şöyle devam etti 
     ''Hayatımın en büyük sakatlığını atlatmak üzereyim. Yeniden formama kavuşmak için gün sayıyorum. Yeşil sahalara gollerimle dönmek ve sevinçlerimi taraftarlarla paylaşmak için sabırsızlanıyorum. Bana kalsa yarın çıkıp oynayacağım. Ama sakatlığımın yeniden nüksetmemesi için biraz daha sabırlı olmam gerekiyor. Hocam görev verdiği an sahaya çıkacağım ve gollerimle döneceğim.'' 
     
     ŞEREF MAÇI 

     Önlerinde çok ciddi bir sınav bulunduğunu belirten Ümit, ''Juventus ile yapacağımız maç tarihi bir öneme sahip. Bir anlamda bizim şeref maçımız'' dedi. 
     Ümit Karan, ''Eğer bu maçı kazanırsak hem Avrupa'da yolumuza devam edeceğiz, hem de ülkemize gelmek istemeyen Juventus'a yeşil sahalarda en güzel yanıtı vermiş olacağız'' derken, UEFA'nın çifte standart uygulayarak, komik ve saçma kararla kendilerini cezalandırdığını ifade etti. 
     Karan, açıklamasını şöyle tamamladı 
     ''Bu yüzden tarihi maçı Dortmund'da oynayacağız. Olaya ben olumlu yanından bakmaya çalışacağım ve bir anlamda Polyannacılık oynayacağım. Bir kere hiç şüphesiz Almanya'daki gurbetçilerimiz bizi yalnız bırakmayacaklar ve Westfallen Stadı'nın tribünlerini dolduracaklar. Buna yüzde yüz eminim. Oynayacağımız bu stadın Avrupa'nın en iyi statlarından bir olduğunu da unutmamamız gerekiyor. Son olarak bu stattan galibiyet ile ayrıldığımızı da anımsatmak isterim. Umarız bu kez de böyle olur ve Juventus İstanbul'a gelmediğine pişman olur.'' 
     
</TEXT>
</DOC>
