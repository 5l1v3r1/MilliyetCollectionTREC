<DOC>
<DOCNO> 174544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/sontur13.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmara Depremi'ne hazırlıklar zirvede gözden geçiriliyor 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, depreme hazırlık konusunda koordineli bir çalışma yürütülmesi gerektiğini belirterek, ''Bilim ve yönetim elele vermek suretiyle, bilinçli ve etkin projeleri hayata geçireceğiz'' dedi. 
     İçişleri Bakanlığı, İstanbul Valiliği, İstanbul Büyükşehir Belediye Başkanlığı ve TÜBİTAK Marmara Araştırma Merkezi MAM Başkanlığı tarafından, Kağıthane'deki İstanbul Büyükşehir Belediye Başkanlığı Afet Koordinasyon Merkezi'nde AKOM , ''Marmara Bölgesinde Depreme Yönelik Çalışmalar'' konulu değerlendirme toplantısı düzenlendi. 
     Devlet Bakanı ve Başbakan Yardımcısı Şahin, toplantının açılışında yaptığı konuşmada, kendisinin İstanbul Milletvekili, hükümet üyesi ve Başbakanlık'taki Kriz Koordinasyon Merkezi'nin Başkanı olduğunu hatırlatarak, bu nedenle toplantıya büyük önem verdiğini söyledi. 
     Türkiye'nin yüzde 92'sinin deprem riski altında olduğunu, ülke nüfusunun yüzde 95'inin de bu bölgelerde yaşadığını, sanayinin yüzde 98'inin deprem kuşağı içinde olduğunu hatırlatan Şahin, ''Bu nedenle bu toplantıları yapmak mecburiyetimiz var'' dedi. 
     Depremlerin önlenemeyeceğini, İstanbul gibi deprem bölgesinde yaşayan vatandaşların başka bir yere de taşınamayacağını belirten Bakan Şahin, ''Deprem gerçeğiyle yaşamayı ve en az zararla depremleri atlatmayı öğrenmeliyiz'' diye konuştu. 
     
     ''YAPACAK ÇOK İŞ VAR'' 
     Dünyada deprem önlemlerinin 4 başlık altında toplandığına işaret eden Şahin, bunlardan birinin afet öncesi hazırlık, ikincisinin zararı azaltma, üçüncüsünün müdahale, dördüncüsünün de iyileştirme çalışmaları olduğunu kaydetti. 
     Müdahale ve iyileştirmede Türkiye olarak ciddi mesafeler alındığını ifade eden Bakan Şahin, afet öncesi hazırlık ve zararı azaltma konusunda ise Türkiye'nin daha yapacak çok işi olduğunu söyledi. 
     Başbakan Yardımcısı Şahin, ''Merkezi hükümet planlama yapmalı, standart belirlemeli, kaynak aktarmalı, denetim yapmalı. Ama asıl işi yerel yönetimler yapmalıdır'' dedi. 
     Kamuda yeniden yapılandırma çalışmalarına ağırlık verdiklerini, önümüzdeki yasama yılında Kamu Yönetimi Temel Kanun Taslağı ve diğer kanun tasarılarının yeni yıla girmeden yasalaşacağını dile getiren Şahin, kamu yönetiminin yeniden yapılanması açısından Türkiye'nin buna hızla ihtiyacı bulunduğunu söyledi. 
     Başbakanlık Acil Durum Yönetim Genel Müdürlüğünü, göreve geldiklerinde işlevsiz halde bulduklarını belirten Bakan Şahin, bu kurumu işler hale getirdiklerini ve 24 saat görev yapacak durumda çalışmalarını sürdürdüğünü kaydetti. 
     Depreme ilişkin çalışmalarda koordinasyonun önemine de işaret eden Şahin, ''Bilim ve yönetim elele vermek suretiyle bilinçli ve etkin projeleri hayata geçireceğiz'' dedi. 
     Bu çalışmalardaki amaçlarının ''vatandaşların enkaz altına düşmesinin engellenmesi'' olduğunu ifade eden Şahin, deprem gerçeğini unutmadan çalışmalarını sürdüreceklerini sözlerine ekledi. 
     
</TEXT>
</DOC>
