<DOC>
<DOCNO> 194847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sonspo21.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabri Almanya'ya götürülmedi, tedavisi sürüyor 
</HEADLINE>
<TEXT>

     Galatasaray'da, Ankaragücü maçında sakatlık geçiren genç futbolcu Sabri'nin, sol ayak bileğinde ve dış yan bağlarında ödem tespit edildiği, tedavisinin Florya Metin Oktay Tesisleri Sağlık Merkezi'nde sürdüğü bildirildi. 
     Galatasaray Kulübü Sağlık Kurulu tarafından yapılan açıklamada, Ümit Milli Takım aday kadrosuna da çağrılan Sabri'nin, Ankaragücü maçının ardından soyunma odasında hemen tedavi altına alındığı ve durumuyla ilgili Ümit Milli Takım Teknik Direktörü Raşit Çetiner'e bilgi verildiği kaydedildi. 
     Milli Takım yetkililerinin, kampa katılmasını istemeleri ve sağlık kontrolünün milli takım doktoru tarafından da yapılacağını belirtmeleri üzerine Sabri'nin, Ümit Milli Takım kampına katıldığı ifade edilen açıklamada, şöyle denildi 
     ''Ümit Milli Takım Doktoru Orhan Yıldırımer, oyuncunun durumunu kontrol ettikten sonra Galatasaray Kulübü Sağlık Kurulu Koordinatörü Prof. Mehmet Kurtoğlu'nu aramış ve teşhisini kendisiyle paylaşmıştır. 
     Ümit Milli Takım'ın, Almanya ile oynayacağı karşılaşma için bu ülkede bulunacak olmasından dolayı, oyuncunun antrenmanlara çıkamayacağı göz önüne alınarak, tedavisine Florya Metin Oktay Tesisleri Sağlık Merkezi'nde devam edilmesinde mutabık kalınmıştır.'' Sabri'nin, bu görüşmeler sonrası Ümit Milli Takım kampından ayrıldığı, tedavisine Florya Metin Oktay Tesisleri Sağlık Merkezi'nde devam edildiği açıklandı. 
     
</TEXT>
</DOC>
