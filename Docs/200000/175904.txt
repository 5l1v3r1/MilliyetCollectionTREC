<DOC>
<DOCNO> 175904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sondun34.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bloomberg Arızanın kaynağı Kanada'da... New York'ta 1 ölü... 
</HEADLINE>
<TEXT>

     New York Belediye Başkanı Michael Bloomberg, ABD'nin kuzeydoğusuyla Kanada'nın bir bölümünün karanlığa gömülmesiyle ilgili olarak Kanada tarafını suçladı. 
     Bloomberg, New York Valisi George Pataki ile birlikte düzenlediği basın toplantısında, şunları söyledi 
     ''Öyle görülüyor ki arıza Kanada'da meydana gelmiş ve Kanadalılar New York şebekesinin ek elektrik temin etmeye çalışmasını engellemek için gerekeni belki de yapmamış. Kanada ile yapılan karşılıklı anlaşmanın bir parçası olan ve Kanada'dan ihtiyaç duyduğumuzda elektrik almazı öngören New York şebekesinin ek talebinin işlemediği ortadadır. Bu, elektrik arıza giderildiğinde inceleyeceğimiz şeylerden biridir.'' New York Valisi Pataki de, New York şebekesinin bağımsız operatörünün, kesine yakın bir ifadeyle sorunun New York eyaletinden kaynaklanmadığını söylediğini belirterek, ''Operatör, arızanın Ontario'nun batısında meydana geldiğini düşünüyor. Ama neden arıza meydana geldi ve neden bunun meydana gelmesini engelleyecek önlemler alınmadı İşte bunlar henüz cevapsız'' diye konuştu. 
     Bloomber, elektrik kesintisi sırasında New York'ta 1 kişinin öldüğünü, 1 itfaiyecinin de ağır yaralandığını duyurdu. 
     Ölen kişinin kalp krizi geçirdiğini belirten Bloomberg, itfaiyecinin çıkan bir yangın sırasında yaralandığını kaydetti. 
     
     İŞYERİNDEN 1 GÜN İZİN ALIN... 

     New York Belediye Başkanı Michael Bloomberg, ABD ve Kanada'daki bazı kentlerin karanlığa gömülmesine yol açan elektrik arızasının ardından çalışanlara 1 gün izin almalarını tavsiye etti. 
     Arızanın Kanada kaynaklı olduğunu belirten Bloomberg, New York'ta 1 itfaiyeciyle 1 kişinin kalp krizinden öldüğünü hatırlatarak, yavaş yavaş elektrik verilmeye başlanan kentte çalışanlardan trafiği hafifletmek için 1 gün izin almalarını istedi. 
     Bloomberg, ''Dünya dönmeye devam edecek, pazartesi günü, bugün yapamadıklarını telafi edersiniz'' dedi ve New York'ta itfaiyecilerin elektrik arızasından sonra zorda kalan yaklaşık 5 bin kişinin yardımına koştuğunu belirtti. 
     Elektrik kesintisinin nedeni konusunda ABD ve Kanada topu birbirine atıyor. 
     Elektrik şebekelerindeki çökmenin nedenini bir ABD santraline yıldırım düşmesi olarak açıklayan, sonra bundan vazgeçen Kanada, daha sonra, olaya, bir ABD nükleer elektrik santralinin yol açtığını savunmuştu. 
     Kanada Başbakanı Jean Chretien'in makamından yapılan açıklamada, kesintiye Pennsylvania'daki bir santralin devre dışı kalmasının yol açtığı bildirilirken, bir başka açıklamadaysa nedenin, Niagara'daki elektrik santraline yıldırım düşmesi ya da santralde yangın çıkması olabileceği belirtilmişti. 
     Elektrik şebekesi operatörleriyse ABD ile Kanada arasındaki yüksek gerilim hatlarında bir arıza olabileceğini bildirmişti. 
     
</TEXT>
</DOC>
