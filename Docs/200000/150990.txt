<DOC>
<DOCNO> 150990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/son/soneko04.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Bankası, bedelsiz hisse senedi ihracı için SPK'ya başvurdu... 
</HEADLINE>
<TEXT>

     Türkiye İş Bankası toplam 616 trilyon 151 milyar liralık bedelsiz hisse senedi ihracı için Sermaye Piyasası Kurulu'na SPK başvurdu. 
     SPK'nın haftalık bültenine göre, Ünal Tarım 7 trilyon bedelli, 2 trilyon bedelsiz olmak üzere toplam 9 trilyon liralık, Türkiye Dış Ticaret Bankası da 77.6 trilyon liralık bedelsiz hisse senedi ihracı için Kurul'a müracaat etti. 
     Geçen hafta, Tire Kutsan ve İhlas Holding mevcut kayıtlı sermaye tavanını yükseltmek amacıyla Kurul'a başvuruda bulundu. 
     Tire Kutsan 10 trilyon lira olan kayıtlı sermaye tavanını 100 trilyon liraya, İhlas Holding de 116 trilyon 71 milyar lira olan önceki tavanını 460 trilyon liraya çıkarmak amacıyla müracaatta bulundu. 
     
     GOLDEN MEYVE SUYU'NUN HALKA AÇILMASI 
     Golden Meyve Suyu A.Ş'nin 1 trilyon liralık halka açılma başvurusu ise işlemden kaldırıldı. 
     Öte yandan, Aksa Akrilik'in 5 trilyon 431 milyar liralık, Anadolu Gıda'nın ise 20 trilyon 554 milyar liralık bedelsiz ihraç başvurusu kayda alındı. 
     Okan Tekstil'in 6 trilyon lirası bedelli, 6 trilyon lirası da bedelsiz toplam 12 trilyon liralık ihraç başvurusu da Kurul kaydına girdi. 
     Bu arada, İttifak Holding'in 1 trilyon lira olan kayıtlı sermaye tavanını 5 trilyon liraya yükseltme talebi uygun bulundu. 
     Kurul, Finansbank'ın 75 milyar liralık fon katılma belgesini de kayda aldı. 
     





</TEXT>
</DOC>
