<DOC>
<DOCNO> 171315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/yasam/yas05.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Cep telefonum' yok dedi, canından oldu 
</HEADLINE>
<TEXT>

   19 yaşındaki Önder, cep telefonunu isteyenlere 'Yanımda yok' deyince, sevgilisinin yanında öldürüldü 
      MUSTAFA KURTARAN İstanbul 
   
   Zeytinburnu'nda bir tekstil atölyesinde çalışan Önder Özçelebi 19 , kız arkadaşı Tuğba Fidan'la önceki akşam gezintiye çıktı. Sahil Kennedy Caddesi'nde sahil şeridi boyunca yürüyen iki genç, saat 22.00 sıralarında dinlenmek ve sohbet etmek için parktaki banka oturdular. Bir süre sonra yanlarına gelen üç kişi, Önder'den cep telefonunu vermesini istedi. O ise 'telefonun yanında olmadığını' söyledi. Bu duruma öfkelenen üç kişiden biri belindeki tabancasını çekerek, iki el ateş etti. Tuğba'nın bağırmasıyla saldırganlar kaçtı. 
   
   'Önce selamlaştılar' 
   Ağır yaralanan ve çevredeki vatandaşlar tarafından hastaneye kaldırılan Önder, kurtarılamadı. Cinayetin tanığı Tuğba ise şunları söyledi "Bankta otururken üç kişi yanımıza geldi. Önder, onlarla selamlaştı. Sonra birkaç metre uzaklaştılar. Birinin Önder'den cep telefonunu istediğini duydum. Yanında olmadığını söyleyince ateş etti." 
   
   
</TEXT>
</DOC>
