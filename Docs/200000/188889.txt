<DOC>
<DOCNO> 188889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/ekonomi/eko05.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatlarda, katlarda yaşayamayacaklar 
</HEADLINE>
<TEXT>

   Tasarı, bankalarına el konulmasına karşın malvarlıklarına el konulamayan patronlara karşı hükümetin elini güçlendiriyor 
   EKONOMİ SERVİSİ 
   
   Mevcut yasalardaki açık kapılar batan banka patronlarının malvarlıklarına ulaşılmasını engelliyordu. Yeni yasal düzenlemeyle elini güçlendirmeyi planlayan ekonomi yönetimi Korkmaz Yiğit, Uzanlar, Erol Aksoy, Dinç Bilgin, Mehmet Emir Karamehmet batık banka patronlarından tahsilatı hızlandırmayı amaçlıyor. 
   
   Korkmaz Yiğit 
   Malvarlıklarına el konulamamasına ilişkin en sıcak örnek Bank Ekspres'in eski sahibi Yiğit'le ilgili çıkan mahkeme kararı. Yiğit, 108 trilyon liralık o dönemdeki kurlarla 272 milyon dolar alacak davasında mahkeme, zararın borçlu şirketlerden tahsil edilmesine karar verdiği için sorumlu tutulmadı. Bu kararla birlikte, Bank Ekspres'teki batığın tüm yükü, adlarına paravan şirketler kurulan ve Yiğit'in yanında çalışan çaycısı ile amelesine kesildi. Çaycı ve ameleler hakkında trilyonluk icra takipleri sürüyor. 
   
   Uzan Ailesi 
   Uzan Ailesi'nin sahibi olduğu İmar Bankası'nda yaşanan çifte kayıt nedeniyle tasarıya böyle bir suiistimal bir daha yaşanmaması için ağır yaptırımlar konuldu. 3 Temmuz'da el konulan İmar Bankası'nda resmi mevduatla kayıtlarda gösterilmeyen mevduat arasında 7 katrilyonun üzerinde fark ortaya çıktı. Bu parayı ödeme yükümlülüğü TMSF'ye kalırken Uzanlar'ın malvarlığını bulma girişimleri sürüyor. 
   
   Dinç Bilgin 
   Etibank'ın eski sahibi Bilgin ise elindeki malvarlığı üzerinde tedbir konulduğu için Turgay Ciner'e ATV ve Sabah gazetesini kiraladı. Bu yolla Dinç Bilgin'in malvarlığına el konulmasının önü tıkandı. Ayrıca, Bilgin'in yayınların kira gelirleriyle borcunu kapatma yöntemi üzerinde durulması ise kamuoyunda tartışma yaratmış, alınan kiranın borçlarının faizine bile yetmeyeceği ifade edilmişti. 
   
   Erol Aksoy 
   İktisat Bankası'nın eski sahibi Aksoy da hacizleri önlemek için oturduğu Tahsin Paşa Yalısı ile Pearl ve Virgo isimli iki yatını Doğuş Cıvata adlı şirketinde göstererek mal kaçırma yöntemini denedi. Ancak Aksoy'un bu girişimine karşın BDDK, durumun gerçeği yansıtmadığını, suni birtakım kayıtlarla şirketin İktisat Bankası'na olan borçlarından arındırıldığını saptadı ve yatlarını satışa çıkardı. 
   
   Mehmet Emin Karamehmet 
   Taslakla, Karamehmet'in eski sahibi olduğu Pamukbank'ın 6.2 milyar dolarlık borcu için üç yılı ana para ödemesiz, 15 yıla yayılan anlaşma gibi yeniden yapılandırma sözleşmeleri de gözaltına alınıyor. Bu tür anlaşmalarda Hazine ve Maliye de taraf olacak ve oluşturulacak komisyon anlaşmaları inceleyerek kötüye kullanmayı önleyecek. 
   
   
</TEXT>
</DOC>
