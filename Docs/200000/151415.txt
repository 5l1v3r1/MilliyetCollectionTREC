<DOC>
<DOCNO> 151415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sonspo30.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Nouma UEFA'ya giderse 3 maç ceza alır... 
</HEADLINE>
<TEXT>

     Beşiktaş ile Fenerbahçe arasında dün akşam BJK İnönü Stadı'nda yapılan ve siyah-beyazlıların 2-0 kazandığı karşılaşmanın ilk golünü atan Fransız futbolcu Pascal Nouma'nın gol sonrası davranışı çeşitli tepkilere neden olurken, büyük bir ihtimalle ceza alacağı ifade edildi. 
     UEFA Tahkim Kurulu Asbaşkanı Avukat Dr. Levent Bıçakçı, UEFA'ya böyle bir dosyanın gelmesi halinde söz konusu futbolcunun disiplin kurulundan mutlaka ceza alacağını söyledi. 
     Bıçakçı, karşılaşmanın hakem ve gözlemcisinin bu davranışı rapor etmesi halinde, davranışı yapan oyuncunun Disiplin Kurulu'na verileceğini belirterek, ''Hakemin raporuna yazıp yazmaması önemli. Eğer raporuna yazdıysa Disiplin Kurulu'na gönderilir. Bu ahlakla ilgili bir davranıştır. Bunun karşılığı da en az 3 maç men cezasıdır. UEFA Disiplin Komitesi'ne de böyle bir rapor gelse en az 3 maç oynamama cezası verilir'' şeklinde konuştu. 
     





</TEXT>
</DOC>
