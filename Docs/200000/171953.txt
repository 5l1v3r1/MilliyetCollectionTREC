<DOC>
<DOCNO> 171953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/son/soneko05.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Köykentlerin yerine 'Tarımkent'... 
</HEADLINE>
<TEXT>

     Toplu Konut İdaresi TOKİ , tarıma ve hayvancılığa elverişli modern ve çağdaş yeni köyler oluşturma amaçlı ''Tarımkent Projesi''ne başlayacak. 
     Bu kapsamda ilk olarak Batman'da 270 konutluk bir tarımkent inşa edilecek. 
     TOKİ Başkanı Erdoğan Bayraktar, projeyle çağdaş ve şehri cazip kılan olanaklara sahip tarzda köyler kurmayı amaçladıklarını söyledi. 
     Tarımkentlerde, vatandaşın şehirde aradığı ve istediğini bulduğu şekilde bir yapılanma oluşturacaklarını belirten Bayraktar, şöyle devam etti 
     ''Yeni kurulacak köyler çevredeki köylerle birleştirilecek. Tarımkentler 100-200 ve 300 konuttan oluşan paketler halinde inşa edilecek. Konutlar modern ve çağdaş olacak ve ahırlar konutların altında değil, biraz daha ilerisinde yapılanacak. Köylü tarımı ve hayvancılığı da evinin bulunduğu alan içinde yapacak. Belki bazı yerlerde bir konut, içinde ahır ve ekim-dikim alanı da bulunan 20 dönüm arazide olacak.'' 
     
     TARIMKENT KONUTLARI 
     ''Tarımkentte, hem şehir havası olsun, şehirde ne imkan varsa köyde de o bulunsun ama aynı zamanda köy havasını da kaybetmesin istiyoruz'' diyen Bayraktar, bu yapılanmada sağlık ocağı, eğitim-öğretim ve modern hayatın gerektirdiği bütün donatıların da bulunacağını kaydetti. 
     Bayraktar, bu konutları genellikle içinde, ahır ve ekim-dikim alanı da bulunan ortalama bin 500 ile 2 bin metrelik bir alan üzerinde yapacaklarını belirterek, şunları söyledi 
     ''Konutlar bir bodrum kat ve üzerinde zemin kat şeklinde inşa edilecek. Bodrum kat yarı gömülü şekilde olacak. Bu katta depo ve hobi odası gibi mekanlar bulunurken, zemin katta da bir ev için ne gerekiyorsa o olacak. Ama biraz daha üst gelir grubuna hitap eden köyler düşünürsek, bunlar da 2 katlı yapılacak.'' Bayraktar, tarımkentlere yol, su ve elektrik gibi altyapıların da soruna mahal vermeyecek şekilde yapılacağını söyledi. 
     
     ÖDEME ŞEKLİ 
     Bayraktar, proje için yurtiçi kaynak temin çalışmalarının yanında yurtdışı kredi kaynaklarını da zorladıklarını belirterek, yurtdışından bu tür projelere daha çok destek bulunduğunu söyledi. 
     Konutların ödeme şartlarını vatandaşın alabilirlik gücüne göre oluşturmayı düşündüklerini belirten Bayraktar, ''Ama kıstasımız maliyetin yüzde 15 ile 25'i arasında bir bölümünü peşin alıp, geri kalanına da 10 yıl vade uygulamak. Ancak biraz lüks konut yaparsak bu vadeyi 5 yıla çekeceğiz'' diye konuştu. 
     
     İLK TARIMKENT BATMAN'A 
     Erdoğan Bayraktar, proje kapsamında ilk olarak Batman'da şehir merkezine 10 kilometre uzaklıkta 270 konutlu bir tarımkent kuracaklarını bildirdi. 
     Konutların inşa edileceği yerin zemin etütlerini ve vaziyet planını yaptıklarını kaydeden Bayraktar, 15 gün içerisinde ihaleye çıkacağını söyledi. 
     Bir bodrum ve bir zemin kattan teşekkül edecek 270 müstakil konutun her birini bin 500 metre arsa içinde projelendirdiklerini belirten Bayraktar, bölgenin ekonomik ve sosyal ihtiyaçlarına cevap verecek ve iklimsel özelliklerine uygun tarzda dizayn edilecek konutların, 100-120 metrekare arasında olacağını bildirdi. 
     Bayraktar, Batman'ın ardından Bingöl, Çankırı ve Siirt'te de tarımkent inşa edeceklerini, ancak bu 3 il için tespit edilen yerlerin henüz alınmadığını bildirerek, Ankara Beynam'da kurulacak tarımkent için ise belirlenen yerin planlarının hazırlandığını kaydetti. 
     
</TEXT>
</DOC>
