<DOC>
<DOCNO> 181135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/ekonomi/eko06.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kardemir'i 25 trilyon borçtan kurtardılar 
</HEADLINE>
<TEXT>

   Kardemir'in kamu kuruluşlarına borcu 75 trilyondan 50 trilyona indirilirken, hisseleri yüzde 21.84 prim yaptı 
   EKONOMİ SERVİSİ 
   
   Kardemir'in, kamu iktisadi teşebbüslerine KİT olan borçlarının yeniden yapılandırılması çalışmaları çerçevesinde, 75.4 trilyon lira olan borçlarının faizlerde yapılan indirimle birlikte 50.1 trilyona ineceği açıklandı. 
   Kardemir'den yapılan açıklamada, şirketin KİT'lere olan borçlarının yeniden yapılandırılmasına ilişkin olarak çıkarılan Bakanlar Kurulu kararnamesi çerçevesinde yapılan çalışmaların, Devlet Bakanı Ali Babacan'ın onayıyla sonuçlandığı ifade edildi. Faizin anaparaya eklenerek bundan sonraki dönemlerde anapara olarak kabul edileceği ifade edilen açıklamada, şirketin borcunun 3 yılı ödemesiz 10 yılda geri ödenmesine karar verildiği vurgulandı. 
   Açıklamada, 2004'te yıllık yüzde 12, 2005'te yüzde 8 ve sonraki yıllar için yıllık yüzde 5 oranında sabit faiz uygulanacağı belirtilerek, 30 Haziran 2002 itibariyle toplam borca 31 Aralık 2003'e kadar TEFE oranında faiz uygulanarak bulunacak faizin, 2005 sonundan itibaren 3 yılda 3 eşit taksitte ödeneceği kaydedildi. Bu gelişmenin ardından Kardemir'in borsada işlem gören A ve B grubu hisseleri yüzde 21.84, D grubu hisseleri de yüzde 20.41 prim yaptı. 
   
   
</TEXT>
</DOC>
