<DOC>
<DOCNO> 195629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/guncel/gun00.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat günlüğü - 13 Hsan Cemal Bağdat 
</HEADLINE>
<TEXT>

   Farklı aidiyetler birlikte yaşar mı    Birlik için demokrasi potası lazım. Şiiler, Sünniler, Kürtler, Türkmenler, Hıristiyanlar kimlikleriyle ama Iraklı aidiyeti altında yaşayabilecekler mi 
      
   Her tarafımdan not taşıyor. Küçük defterlerimin her milimetre karesi kargacık burgacık yazıyla dolmuş durumda. Böylesine karmakarışıklık belki kafamın da ne halde olduğunu gösteriyor. 
   Altı ay önce de böyleydi. 
   Mayıs ayı başında bir sürü soru işaretiyle Bağdat'a gitmiş, iki hafta sonra yine öyle dönmüştüm. Anlaşılan bu Bağdat seferi de farklı olmayacak. Sorulara bazı yanıtlar bulmuyor değilim. Kafam bazı bakımlardan berraklaşıyor. Ama bu çabam, yeni yeni soruların havada uçuşmasını engellemiyor. 
   Bazen adam gibi bir tahlil yaptığımı sanıyorum. Her şey yerli yerine oturur gibi oluyor. Ama birden öyle bir soru geliyor ki apışıp kalabiliyorum. Belirsizliğin fazlasıyla ağır bastığı bir ortam çünkü... 
   Notlarımı karıştırıyorum. 
   Hafta içi, Erbil. 
   Kuzey Irak'ta, Barzani yönetiminin bulunduğu şehir. İftar için bir yer arıyoruz. Duvarda kocaman bir yazı 
   Washington Restaurant. 
   Yanına koca bir Amerikan bayrağı ile Kürdistan bayrağı resmedilmiş. Lokantanın sahibi bir Türkmen ama Kürdo diyorlar. 
   
   K.Irak'ta Kürdistan bayrağı 
   Galiba gerçek adı da Kürdo. 
   Saddam'ı devirdiği için Amerika'ya duyduğu şükrandan dolayı Washington adını koymuş yeni açtığı işyerine Bu arada Ankara'daki Washington Restoranı anımsıyorum . 
   Lokantanın duvarına önce bir tek Amerikan bayrağı çizmiş. Sonra Kürtler gelip bozuk atınca, bu kez yanına Kürdistan bayrağını da eklemek zorunda hissetmiş kendini. Kırmızı, beyaz ve yeşil renkli bantlardan oluşan bir zemin. Ortasında sarı renkli doğan bir güneş var. 
   Kuzey Irak'ta birçok yerde Kürdistan bayrağı asılı. Ama Irak bayrağına hiç rastlamadım. Buna karşılık örneğin Saddamcı Sünni direnişin ağır bastığı Musul'da Irak bayrakları daha dikkati çekiyor. 
   Bağdat'tan Erbil'e gelirken, Musul'u geçtikten sonra Kasrok kasabasında Mesut Barzani'nin peşmergeleri durduruyor. Kontrol noktasında yine sadece Kürdistan bayrağı. Bu bayrak, İkinci Dünya Savaşı sonrası İran'ın bir bölümünde ilan edilen, yalnızca bir yıl ayakta kalabilen Kürt devleti Mahabad Cumhuriyeti'nin bayrağıymış... 
   
   Geriye gitmek istemiyorlar 
   Notlarıma bakıyorum. 
   Barzani'yle, Talabani'yle, yakın çevreleriyle yaptığım sohbetlerde hep aynı nokta ön plana çıkıyor. Bunca yıl Kuzey'de böylesine bir serbesti içinde yaşadıktan, fiilen devletleşme merdivenlerinde yürüdükten sonra bundan geri dönmek isteyebilirler mi 
   Akıllarına bile gelmiyor. 
   Ya da getirmek istemiyorlar. 
   Mevcut durumlarını yeni Irak anayasasında, yani federal sistemde meşrulaştırmaktan başka bir şey istemiyorlar. Kendi iç işlerinde tümüyle özgür olmak, Bağdat'taki merkezi yönetimde de ağırlık sahibi olmak var akıllarında... 
   
      Kürtlerin Kerkük ısrarı 
   Bir de tabii petrol zengini Kerkük'ü mutlaka kendi federatif devletleri içinde görmekten başka bir şey düşünemiyorlar. 
   Amerika yeşil ışık yakacak mı 
   Bu açıdan Kürt liderlerin kafasının arkasında bazı soru işaretleri olabilir. Ancak, yeni Irak'ta Amerika'nın en yakın dost ve müttefikinin Kürtler olduğunu biliyorlar. Şiiler olsun, Saddamcı direnişin yuvalandığı Sünniler olsun, her iki grubun da Amerika'ya kendileri kadar yakın olamayacağının farkındalar. Bu yüzden Amerika, Kürtlerin bugünkü fiili durumundan, Kuzey'de sahip oldukları serbestiden geriye gidilmesine razı olmaz diye düşünüyorlar. 
   Iraklı Kürtler bu nedenle Ankara'nın Irak'a bakışından rahatsız. Çünkü kendi federasyon anlayışlarına Türkiye'nin karşı olduğunu biliyorlar. Celal Talabani'nin yakın çevresindeki bir danışmanıyla bu yakınlarda sohbet ederken şöyle dedi 
   "Ankara'nın elinde bir sopa Sürekli şimdi indiririm ha diyor. Bu hiç hoş olmayan bir durum. İndireceksen indir. Gerçekçiliği bir yana, inandırıcılığı da yok böyle bir tutumun..." 
   Peki bir soru 
   Araplar, Kerkük'ü Kürtlere bırakır mı 
   Türkmenler ne yapar 
   Şiiler de bir bakıma Kürtlerden farklı değil. Nüfusun yüzde 61'ini oluşturuyorlar. Seçim zamanı geldiği vakit sandıktan çıkacakları konusunda en ufak bir kuşkuları yok. Bu nedenle bir yandan federasyonun büyük bölümünde tek yetkili olmayı ve Bağdat'taki merkezi devlette, yani Irak'ın bütününde de kendi güçlerini aşan oranda söz sahibi olabileceklerini umuyorlar. 
   Kürtler gibi Şiilerin de çoğunlukta bulundukları yerlerde Irak bayrağına rastlamak zor. Aidiyet konusunda nasıl Kürtler önceliği Kürtlüklerine tanıyorlarsa, Şiiler de farklı değil. Ne siniz sorusuna "Şiiyiz " yanıtını veriyorlar. 
   
   Ulusal kimlik oluşacak mı 
   Iraklılık ne olacak 
   Ulusal kimlik nasıl oluşacak Yani ulus inşası, uluslaşma ne kadar mümkün olabilecek Irak'ta Geçen hafta Bağdat'ta bir Arap ev hanımıyla sohbet ediyordum. Gelini ve damadı Türk'tü, İstanbul'da yaşıyorlardı. Bir ara kaldığım otelden söz açıldı. "Hıristiyan Iraklılar işletiyor" deyince tepkisi ilginç oldu 
   "Yüreğime bir bıçak sapladınız. Nereden çıktı şimdi bu Hıristiyandı, Müslümandı, Şiiydi, Sünniydi, Kürttü vs... Eskiden yoktu bunlar. Bir zamanlar hepimiz Iraklıydık." 
   Ya da öyle sanılıyordu. 
   
   Diktalar birlik sağlamıyor    Irak'ta Sünni azınlığa dayanan bir diktayla her şey, bütün farklılıklar dondurulmak istenmiş, bir ölçüde dondurulmuştu da. Ama savaşların sıcağında buzlar çözülmeye başlayınca, Iraklılığın yüzeyselliği kendini belli etmeye başladı. Şiilikti, Kürtlüktü, her şey olanca çıplaklığıyla sahneye çıktı. Bir yanda radikal İslam, öbür yanda bir ucu ayrılıkçılığa açılan milliyetçi rüzgarlar esmeye başladı. 
   Tıpkı Soğuk Savaş sonrasının Yugoslavyası'nda, Sovyetler Birliği'nde olduğu gibi... Berlin Duvarı'nın altında kalan diktalar çökünce, Pandora'nın kutusu açılmış, bastırılmış bütün milliyetçilikler Balkanlar'da, Kafkasya'da kanlı danslarına başlamışlardı. 
   Kısacası Diktalar, birliği sağlayamıyor. Demokrasi potası lazım bunun için. Irak'ta bu olabilecek mi Şiiler, Sünniler, Kürtler, Türkmenler, Hıristiyanlar Iraklı aidiyeti altında, kendi kimliklerini koruyarak bir çatı altında barış içinde yaşayabilecekler mi 
   İşte bunun olabilmesi için önce yeni anayasanın ilkelerinde anlaşmaları şart. Bu kolay değil. Ama bundan da önce anayasayı yapacak kurucu meclisin nasıl oluşturulacağı konusunda uzlaşmaya varmaları gerekiyor. 
   Bu da kolay değil. Bakışlar çok farklı. 
   Celal Talabani'nin geçen hafta bana gülerek söyledikleri aklıma takılıyor 
   "Irak yanlış kuruldu. Tarihin en büyük hatalarından biri, bu bölgede Osmanlı İmparatorluğu'nun çöküşüdür." 
   Yapay sınırlar içinde zoraki kurulmuş ve bir yerde Sünni azınlığın diktasına dayanılarak seksen yıl yönetilmiş Irak'ın bölünmesi kader mi Demokrasi için de birlik mümkün mü Ama her şeyden önce Amerika ne yapacak, savaş sonrası savaş bitecek miydi 
   Bağdat Günlüğü'nün 14. sayfası yarın... 
   
   
</TEXT>
</DOC>
