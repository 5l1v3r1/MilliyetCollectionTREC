<DOC>
<DOCNO> 181666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sondun22.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de Bakan Hoon'a istifa çağrısı... Edecek mi 
</HEADLINE>
<TEXT>

     İngiltere'de Muhafazakar Parti lideri Ian Duncan Smith, Avam Kamarası İstihbarat ve Güvenlik Komisyonu'nun kamuoyunu yanıltmakla suçladığı Savunma Bakanı Geoff Hoon'u istifaya çağırdı. 
     Smith, parlamentoda yaptığı açıklamada, İngiltere'nin, Irak'ta büyük askeri güç bulunduran bir ülke olarak kritik bir noktada bulunduğunu ve bu ortamda ''rüzgarın etkisiyle sallanan bir Savunma Bakanını kaldıramayacağını'' savundu. 
     Bakanın hiçbir otoritesinin kalmadığını öne süren Smith, Başbakan Tony Blair'in hemen gerekli adımı atmasını istedi ve ''Ya Hoon istifasını sunsun ya da Blair onu vakit geçirmeden görevden alsın'' dedi. 
     Bu arada Avam Kamarası İstihbarat ve Güvenlik Komisyonu tarafından hazırlanan raporda, Irak savaşının başlangıcında devrik lider Saddam Hüseyin'in İngiltere için doğrudan ve acil bir tehdit oluşturmadığı belirtildi. 
     Raporda, hükümetin Irak dosyasının içeriğini ''abartmadığı'' da vurgulandı. 
     İstifa etmiyor.. 
     İngiltere Dışişleri Bakanı Jack Straw, Avam Kamarası İstihbarat ve Güvenlik Komisyonu tarafından kamuoyunu yanıltıcı tutum içinde olmakla suçlanan Savunma Bakanı Geoff Hoon'un görevine devam edeceğini söyledi. 
     Komisyon raporunun açıklandığı sırada yapılan kabine toplantısından sonra hükümet adına açıklamada bulunan Straw, komisyonun, hükümetin Irak dosyasını abartmadığı yolundaki kararını büyük bir memnuniyetle karşıladıklarını bildirdi. 
     Komisyon raporunda, hükümete yönelik bazı eleştirilerin de bulunduğunu hatırlatan Straw, bunlardan da gerekli dersi alacaklarını ifade etti. 
     Dışişleri Bakanı Straw, bir soru üzerine, suçlanan Savunma Bakanı Hoon'un görevine devam etmesine engel bir durum bulunmadığını belirterek, ''Sayın Bakan görevine devam etmeli ve edecek. Hem Başbakan Tony Blair'in, hem de kabinenin kendisine güveni tamdır. Komisyon raporunda da bakanın istifasını gerektiren bir şey söylenmiyor'' dedi. 
     

     
</TEXT>
</DOC>
