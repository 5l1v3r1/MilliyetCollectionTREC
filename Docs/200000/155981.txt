<DOC>
<DOCNO> 155981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/soneko04.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı Liberalizm sınırsız özgürlük değildir... 
</HEADLINE>
<TEXT>

     Ankara Ticaret Odası ATO Başkanı Sinan Aygün, ''Liberalizm sınırsız özgürlük değildir. Ülke çıkarlarının başladığı yerde liberalizmin yıkıcı etkileri disipline girer'' dedi. 
     Aygün yaptığı açıklamada, dünyanın hiçbir ülkesinde mali piyasaların başıboş bırakılmadığını bildirdi. 
     ATO Başkanı Aygün, 1990'lı yılların başında Türkiye'ye giren 1 milyon dolarlık sıcak paranın her yıl ortalama 935 bin dolar kazanarak, bu yılın Mayıs ayında 12 milyon 545 bin dolara yükseldiğini belirtti. 
     Aygün, bir spekülatörün yıllık yüzde 1.2 faizle Japonya'da 671, yıllık, yüzde 1.9 faizle AB ülkelerinde 421, yüzde 2 faizle ABD'de 403 yılda kazanacağı faizi Türkiye'de 13 yıl 5 ayda kazanmasının mümkün olduğunu belirtildi. 
     Yabancı bir yatırımcının, 1990 yılında 1 milyon dolarını, dönemin kuru olan 2 bin 870 liradan bozdurup eline geçen 2 milyar 870 milyon lirayı o yılın ortalama faiziyle bankalarda değerlendirmeye başladığında, 13 yıl 5 sonra bu parayı 19 trilyon 376 milyar 687 milyon liraya çıkarabileceğine işaret eden Aygün, bu paranın doların 1 milyon 545 bin lira olduğu Mayıs 2003 tarihinde dolara çevrildiğinde, yatırımcının eline 12 milyon 541 bin 545 dolar geçtiğini bildirdi. Aygün, şöyle dedi 
     ''Bu süre içerisinde bir spekülatör 1 milyon dolarla yılda ortalama 934 bin 776 dolar, ayda ortalama 77 bin 898 dolar, günde 2 bin 596 dolar, saatte 108 dolar para kazanıyor. 
     Yabancı yatırımcı için Türkiye'nin neden cazip bir ülke olduğu ortada. Girerken de çıkarken de vergi alınmıyor. Dünyanın hiçbir ülkesinde elde edilmeyen gelir Türkiye'de elde ediliyor. Sıcak paranın Türkiye'ye 1 kuruşluk bir faydası yok. Türkiye kendisinin olmayan parayla milyarlarca dolar rant sağlayarak uluslararası yatırımcıları fonlamaktadır. Bu sahte cennetin faturası cehennemdir.'' 
     
</TEXT>
</DOC>
