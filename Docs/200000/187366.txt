<DOC>
<DOCNO> 187366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/dunya/dun03.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tezkere dünyada yankılandı 
</HEADLINE>
<TEXT>
   Maziye götüren yenilik 
      
   Tezkerenin kabul edilmesi, Osmanlı yönetimine atıftan, durumun daha da karmaşık hale gelebileceği yolundaki uyarılara kadar geniş yelpazede yorumlar içeren bir yankı buldu. 
   
   İTALYA 
   "Il Sole 24 Ore", "Türkiye'nin, BM'nin önderlik etmediği bir operasyon için asker gönderme kararı almasının bir ilk olduğunu" vurguladı. 
   "Corriere della Sera", TBMM kararının, Türkiye açısından "riskli bir gelişme" olacağını iddia etti. "Maziye dönüş" başlığını atan gazete, 1918'de bölgede görev yapan Osmanlı askeri fotoğrafını yayımladı. 
   
   BELÇİKA 
   "La Libre Belgique" gazetesi, "İlkbaharda TBMM'nin tezkereyi reddetmesi Türkiye ile ABD arasındaki ilişkileri sarsmış, bu karar AB cephesinde ise somut hiçbir yarar sağlamamıştı. Türk hükümeti, aynı duruma düşmemek için kökten tavır değiştirdi" dedi. 
   
   ABD 
   "Washington Post", 
   bazı Iraklı yetkililerden gelen itirazlar yüzünden Türkiye'nin Irak'a asker gönderme işleminin karmaşık hale gelebileceğini iddia etti. Gazeteye konuşan Amerikalı yetkililer ise, özellikle Müslüman bir ülkeden gelecek ilave kuvvetlere duyulan ihtiyacın, atanmış Iraklı liderlerin itirazlarından daha önemli olduğunu kaydettiler. 
   
   
</TEXT>
</DOC>
