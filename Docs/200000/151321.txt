<DOC>
<DOCNO> 151321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sondun27.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Pop yıldızlarından, Irak'taki çocuklar yararına albüm... 
</HEADLINE>
<TEXT>

     Aralarında Paul McCartney ve George Michael'ın da bulunduğu 18 pop yıldızı, Irak'taki savaşın çocuk kurbanları yararına bir albüm çıkardı. 
     18 şarkı bulunan albümden elde edilecek tüm kazancın, eski Yugoslavya'daki savaşın ardından kurulan ''War Child'' Savaş Çocukları adlı yardım kuruluşuna bağışlanacağı belirtildi. 
     Eski Beatles grubunun üyelerinden Paul McCartney, ''çocukların sürekli masum kurbanlar olduğunu, bu nedenle bu küçük katkıyı sağlamaktan mutluluk duyduğunu'' söyledi. 
     Yardım kuruluşundan yapılan açıklamada da David Bowie ve Avril Lavigne'in de katkıda bulunduğu ''Hope'' Umut adlı albümün siyasi nitelik taşımadığı kaydedildi. 
     Açıklamada, ''çocukların içinde bulunduğu kötü durum, politikayı aşıyor. Bu şarkılar, hiçbir şeye sahip olmayan Irak'taki çocuklar için bir umut talebini yansıtıyor'' denildi. 
     





</TEXT>
</DOC>
