<DOC>
<DOCNO> 188839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/sonspo19.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Beckenbauer Altın gol, futbolun en aptalca kuralı .. 
</HEADLINE>
<TEXT>

     2006 Dünya Kupası Organizasyon Komitesi Başkanı olan Almanya'nın efsanevi futbolcusu Franz Beckenbauer, ''Altın Gol'' kuralının, bugüne kadar konulan en aptalca kural olduğunu söyledi. 
     Beckenbauer, bugün FM Radio Network'a yaptığı açıklamada, ''Altın gol, bugüne kadar konulan en aptalca kural. Geçmişte en önemli sonuçlar, her zaman uzatma devrelerinde alınmıştır'' şeklinde görüş belirtti. 
     1970 yılı Dünya Kupası yarı finalinde İtalya ve Almanya arasındaki karşılaşmada önemli gollerin uzatma süresi içinde atıldığını hatırlatan Beckenbauer, ''Almanya ve İsveç arasında ABD'de oynanan Bayanlar Dünya Futbol Şampiyonası finalinde altın gol atıldıktan sonra İsveçli futbolcuların neler yapabileceklerini görmek isterdim, ancak karşılaşma sona erdi. Altın golü yaratan kişiyi futbolun düşmanı ilan etmek gerekir'' diye konuştu. 

     
</TEXT>
</DOC>
