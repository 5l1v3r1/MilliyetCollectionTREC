<DOC>
<DOCNO> 153225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sondun38.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina "Kıbrıs'taki yakınlaşmayı selamlıyoruz" 
</HEADLINE>
<TEXT>

     Yunanistan Hükümet Sözcüsü Hristos Protopapas, Başbakan Kostas Simitis'in, Rum kesimi lideri Tasos Papadopulos ile Kıbrıs'taki son gelişmelerin ele alındığı bir telefon görüşmesi yaptığını bildirdi. 
     Protopapas, KKTC Bakanlar Kurulu kararıyla başlatılan karşılıklı serbest geçişler çerçevesindeki yakınlaşmanın, Atina ile Rum kesimi tarafından olumlu karşılandığını belirterek, ''Kıbrıs halkının geçmişi aşma yönündeki isteğini kanıtlayan yakınlaşma akımı, Simitis ile Papadopulos tarafından selamlanmaktadır. Ortak görüş, Kıbrıs sorununun çözüm çabaları BM çerçevesinde sürdürülmesi yönündedir'' dedi. 
     Telefon görüşmesi sırasında Papadopulos'un Rum yönetiminin Kıbrıslı Türklerle ilgili almayı planladığı önlemler konusunda Simitis'e bilgi verdiğini belirten Sözcü, Simitis'in de Papadopulos'u 26 Mayıs tarihinde Atina'ya davet ettiğini bildirdi. 
     




</TEXT>
</DOC>
