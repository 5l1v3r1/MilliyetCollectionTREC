<DOC>
<DOCNO> 181137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/ekonomi/eko08.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Vestel cep'e girmeye hazırlanıyor 
</HEADLINE>
<TEXT>

   
   Vestel'in yurtdışındaki ilk üretim tesisi olan Rusya televizyon fabrikası ekimde üretime geçiyor. Vestel Şirketler Grubu İcra Kurulu Üyesi Cengiz Ultav 2004 sonunda 2 milyon kapasiteye sahip olacak Rusya projelerinin 25 - 30 milyon dolar maliyetle tamamlandığını bildirdi. 
   Ultav, ileri bir safhaya getirdikleri bir GSM Global System for Mobile Communications - Uluslararası Mobil İletişim Sistemi projelerinin de bulunduğunu kaydederek, "Telekomünikasyon altyapısında bulunan cihazlarının üretilmesi de Vestel'de söz konusu. Bir - iki yıl içerisinde bunlar birer birer devreye alınacak" dedi. 
   
   'Irak pazarı'nda patlama var' 
   Savaştan önce de ihracat yaptıkları Irak pazarında savaş sonrası büyük bir canlanma gözlendiğini de vurgulayarak, "Son üç ayda Irak, ihracatımızın yüzde 5'ine tekabül ediyor. Irak pazarında bir patlama var. Orada çok iyi satışlar yapıyoruz" diye konuştu. 
   
   
</TEXT>
</DOC>
