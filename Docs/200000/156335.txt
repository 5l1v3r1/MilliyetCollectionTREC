<DOC>
<DOCNO> 156335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sondun02.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Grossman "Saddam gitti, Türkiye rahat nefes aldı " 
</HEADLINE>
<TEXT>

     ABD Dışişleri Bakan Yardımcısı Marc Grossman, Irak'ta Saddam Hüseyin rejiminin devrilmesinin ardından, ''Türkiye gibi Müslüman bir ülkede yaşayan insanların, daha rahat nefes aldığını'' söyledi. 
     Grossman, Endonezya televizyonuna verdiği demeçte, Saddam Hüseyin'in, özellikle Müslümanlara tehdit oluşturduğunu belirterek, böyle bir ''diktatörün'' ortadan kalkmasının, ''Müslümanlar için iyi bir şey'' olduğunu kaydetti. 
     Marc Grossman, Saddam'ın, Müslüman bir ülke olan Kuveyt'i işgal ettiği, Müslüman Irak halkını teröre alet ettiği ve onlara karşı kitle imha silahları kullandığını belirterek, ''Saddam sadece Müslümanlara değil, tüm dünyaya tehditti. ABD ve müttefikleri, bütün dünya adına, Irak halkını özgürleştirdi ve bir diktatör ile kitle imha silahları arasındaki bağlantıyı kopardı. Bence bu Müslümanlar için çok iyi bir şey'' diye konuştu. 
     Grossman, ''mesela bugün Türkiye gibi Müslüman bir ülkede yaşasaydınız, Bağdat'ta bir diktatör olmadığı için daha rahat nefes alırdınız. Bu durum, Müslüman ülke Ürdün için de aynı. Irak halkı için de öyle'' dedi. 
     ABD Dışişleri Bakan Yardımcısı Grossman, son 10 yılda Amerikan güçlerinin Kuveyt, Bosna, Kosova ve Afganistan'da Müslümanları kurtarmak için kullanıldığını vurgulayarak, şimdi sıranın, Irak halkının kurtarılmasına geldiğini söyledi. Grossman, ''Şimdi umuyorum ki, Müslümanların çoğunlukta olduğu ülkelerde işte bir ülke, Amerika, ilke sahibi ve bu ilkelere göre hareket etmeye hazır diyecekler'' diye konuştu. 
     
</TEXT>
</DOC>
