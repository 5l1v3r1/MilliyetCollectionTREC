<DOC>
<DOCNO> 178291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sontur27.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ramiz Ongun, MHP Genel Başkanlığı'na aday oldu 
</HEADLINE>
<TEXT>

     MHP'li Ramiz Ongun, partisinin 12 Ekim'de yapılacak olağan kongresinde, genel başkanlığa aday olduğunu açıkladı. 
     Ongun ve beraberindeki bir grup partili, MHP'nin merhum genel başkanı Alpaslan Türkeş'in kabrine giderek, dua okudu. 
     Daha sonra beraberindekilerle, Hacıbaba Tesisleri'ne giden Ongun, burada yaptığı açıklamada, 12 Ekim gününün, milliyetçi hareketin karar ve kader günü olacağını ifade etti. 
     İşe koyulmanın ilk adımının siyasi yapıyı yenileyerek, MHP'yi toparlamak olduğunu dile getiren Ongun, ''İşe kendi evimizden başlayacağız. 12 Ekim büyük kongremiz, kendi evimizi temizlemeye, çeki düzen vermeye başlayacağımız gün olacaktır. Bu kongre, MHP'nin yol kavşağıdır'' diye konuştu. 
     Parti yönetiminin teşkilat içi uygulamalar ve yönetim tarzıyla bir ''küskünler ordusu'' yarattığını savunan Ongun, 3 Kasım seçim sonucunun altında yatan sebebin, partide yapılan acımasız ve vefasız kıyım olduğunu belirtti. 
     
     BOZGUNU ZAFERE DÖNDÜRELİM 
     Mevcut yönetim zihniyetinin kökten değişmesi gerektiğine işaret eden Ramiz Ongun, ''Aylarca devam eden görüşmelerin tartışmaların ve değerlendirmelerin sonunda, büyük kongrede MHP Genel Başkanlığı'na aday olmaya karar verdim'' dedi. 
     Haksızlıklara karşı Türk milliyetçilerini aynı yuvada toplanmaya, ''büyük kucaklaşmaya'' çağıran Ongun, ''Ben sizleri yeniden gönül seferberliğine, bozgunu zafere döndürmeye çağırıyorum'' şeklinde konuştu. 
     Geçen kongredeki gibi ''Bahçeli lehine adaylıktan çekilmesinin söz konusu olup olmayacağının'' sorulması üzerine Ongun, ''Bir milim yerimden oynamam, bulunduğum yerdeyim. Ben emanete uydum, ülkücülük yapıp, fedakarlık ettim. Ne bu fedakarlığım anlaşıldı, ne de teşekkür edildi'' yanıtını verdi. 
     
</TEXT>
</DOC>
