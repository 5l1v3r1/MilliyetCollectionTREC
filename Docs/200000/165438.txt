<DOC>
<DOCNO> 165438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sontur13.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Dört yıllık sırrı DNA testi çözdü, genç kızın öldürüldüğü anlaşıldı 
</HEADLINE>
<TEXT>

     Hatay'ın Samandağ İlçesi'nde, dört yıl önce evden kaçtığı sanılan genç kızın, Kimsesizler Mezarlığı'ndaki ceset üzerinde DNA testi yapılmasının ardından başından vurularak öldürüldüğü ortaya çıktı. 
     Samandağ Cumhuriyet Savcılığı yetkililerden alınan bilgiye göre, Tekebaşı Beldesi'nde yaşayan Mutlu Balıkçı 23 , dört yıl önce ailesinin isteği üzerine teyzesinin oğlu ile nişanlandı. Ancak, genç kız, bu süre içinde bir başka gençle arkadaşlık etmeye devam etti. 
     Yetkililer, genç kızın kaybolmasından sonra yapılan soruşturmada, Mutlu Balıkçı'nın, genç bir erkekle geldiği bankada, hesabındaki 400 milyon lirayı çektiğinin belirlendiğini, görevlilerin heyecanlı tavırlarından şüphelendiklerini, ancak işlemlerini herhangi bir sorun bulunmadığı için yaptıklarını ifade ettiklerini belirttiler. 
     Olaydan, yaklaşık 10 gün sonra, Asi Nehri'nin denize döküldüğü bölümünde, üzerinde iç çamaşırları ve parmaklarında iki yüzük olan yüzü tanınmayacak halde bir kadın cesedi bulundu. 
     Kimliği belirlenemeyince ve yapılan araştırmada da sonuç alınamayınca, ceset, Samandağ'daki Asri Mezarlık içindeki ''Kimsesizler Mezarlığı''na gömüldü. 
     Mutlu Balıkçı'nın öğretmenlik yapan babası Nail Balıkçı, bir süre önce, Cumhuriyet Savcılığı'na başvurarak kızı olabileceği ihtimali üzerine mezarlıktaki cesedin çıkartılmasını ve incelenmesini istedi. Baba Nail Balıkçı'nın başvurusu sonrasında, cesetten alınan örnek üzerinde yapılan DNA testinde, başından silahla vurularak öldürülmüş kişinin, yüzde 99 oranında Mutlu Balıkçı olduğu belirlendi. 
     Yetkililer, olayla ilgili soruşturmanın çok yönlü olarak sürdürüldüğünü bildirdiler. 
     
</TEXT>
</DOC>
