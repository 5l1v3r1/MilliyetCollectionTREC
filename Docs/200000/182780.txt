<DOC>
<DOCNO> 182780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/guncel/agun.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan Karakaya yine kayboldu 
</HEADLINE>
<TEXT>

   Özel görüntülerinin yer aldığı kaset bulununca kaybolan Sultanbeyli Belediye Başkanı, 3 yıl önce asker kaçağı olarak aranırken de sır olmuştu 
      İSTANBUL Milliyet 

   
   Kaset skandalıyla ilgili Milliyet'in sorularını yanıtlayan ve olayı 'siyasi tezg h' diye nitelendiren SP'li Sultanbeyli Belediye Başkanı Yahya Karakaya, dün ortadan kayboldu. Çok özel görüntülerini içeren video kaset iddiasıyla ilgili sabah belediyeye gelerek başkanla görüşmek isteyen gazetecilere, basın danışmanı aracılığıyla yazılı bir açıklama verildi. 
   Karakaya imzası açıklamada, "Asılsız iddiaların tarafımla ilgisi yoktur. Seçimler dolayısıyla çeşitli çevrelerce tertiplenmiş bir oyun ve şahsıma atılmış iftiradır. Olay adli makamlara intikal etmiştir" denildi. Belediye yetkililerinin "Başkan çıktı, ulaşamıyoruz" dediği Karakaya, gün boyunca cep telefonuna cevap vermedi. Sultanbeyli Savcılığı da, kaset olayıyla ilgili ifade vermesi için Karakaya'nın bulunmasını istedi. 
   Ali Yakup Turanoğlu'nun içinde bulunduğu otomobilin kurşunlanmasıyla ilgili soruşturmanın sürdüğünü belirten yetkililer ise Turanoğlu'ndan elde edilen video kasedin incelendiğini söyledi. 
   
   RAPOR ALMIŞTI 
   Karakaya, üç yıl önce de asker kaçağı olduğu gündeme gelince ortadan kaybolmuştu. Başkanın uzun süre aranmasına neden olan süreç şöyle gelişmişti 
   Karakaya, 1985'te İzmir'de askerlik yaparken, dördüncü ayda terhis edilmesini sağlayan Foça Deniz Hastanesi'nin raporu, Askere Alma Dairesi Başkanlığı'nca geçerli sayılmadı. Ve Karakaya'nın yeniden muayenesi istendi. 1999'da Gümüşsuyu Askeri Hastanesi, 2000'de GATA 'askere elverişlidir' raporu verdi. Askeri mahkemede hakkında dava açılan Karakaya savunmasında, o tarihte epilepsi hastası olduğunu, şimdi iyileştiğini, ancak sol elinin iki parmağının tutmadığını belirtti. 
   Uzun süre aranan, hatta Ankara'da bir milletvekilinin evinde saklandığı iddia edilen Karakaya, sonunda yakalandı ve İzmir'deki birliğine gönderildi. Buradan tekrar sevkini yaptırdığı GATA'da sağlık kontrolünden geçirildi. Sol elinin iki parmağının çalışmadığı tespit edildi. 'Parmak lezyonu' teşhisiyle rapor alarak askere gitmedi. 
   
   SP ARAŞTIRACAK 
   Bu arada, Saadet Partisi SP , kaset skandalını araştırmak için heyet görevlendirecek. SP Genel Merkezi'nden yapılan açıklamada, "Temennimiz SP'li Başkan Karakaya ile ilgili haberlerin gerçekdışı olmasıdır. Ancak, her kesim için çirkin olan bu haber, parti olarak derhal görevlendirilecek tahkik heyetince yerinde tetkik edilecek ve gereği yerine getirilecektir" denildi. 
   
   
   
</TEXT>
</DOC>
