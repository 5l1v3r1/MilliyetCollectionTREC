<DOC>
<DOCNO> 163130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/yasam/yas03.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakın 'Dut'mayın 
</HEADLINE>
<TEXT>

İstanbul'un göbeğinde 14 dut ağacı var ki meyvelerini yiyebilmeniz için, önce kiraladıkları bu ağaçlar önünde gece gündüz nöbet tutan Kurban ailesinin barikatını geçmeniz gerekiyor 
     SERHAT OĞUZ İstanbul 

     Beşiktaş Barbaros Bulvarı'ndaki Serencebey Parkı'nda tam 10 yıldır haziran ve temmuz aylarında hummalı bir 'dut nöbeti' tutuluyor. 
     Parktaki 14 dut ağacını, Büyükşehir Belediyesi Park ve Bahçeler Müdürlüğü'nden ihaleyle kiralayan Kurban ailesi üyelerinden Ergün Kurban, 10 yıl önce babasının başladığı işi de, dutları da kaptırmaya niyetli değil. 'Dut nöbeti'nin hik yesi, belediyenin her yıl ziraat mühendislerine tahmini ne kadar dut yetişeceğini hesaplatmasıyla başlıyor sonra ihale açılıyor ve her yıl Kurban ailesi dut toplama hakkını kazanıyordu. Bu yıl bir rakip çıkınca fiyat yükselse de, dutlar yine Kurban ailesine kaldı. Ergun Kurban, bu yıl 900 kilo olacağı tahmin edilen dutu, 710 milyon liraya aldı. 
     
     'Lütfen, asılmayın' 
     Ancak işin zor kısmı bu aşamadan sonra başlıyor çünkü ağaçları savunmasız bırakmak, dutların ve paraların havaya uçması anlamına geliyor. Bu nedenle Kurban ailesi, dutların olgunlaştığı haziranın ilk günlerinden temmuz sonuna kadar ağaçlara "Dutlar kiralandı. Lütfen koparmayın. Asılmayın" yazıları asıyor, ağaçların başında gece gündüz hem nöbet tutuyor, hem de meyveleri topluyorlar. 
     Park ve Bahçeler Müdürlüğü yetkilileri de, ağaçların korunmasından dolayı memnun. Yetkililer, şehrin çeşitli yerlerinde dokuz korudaki çamfıstıklarını da ihaleyle sattıklarını belirtiyorlar. 
     
     

</TEXT>
</DOC>
