<DOC>
<DOCNO> 189798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/spor/yture.html </URL>
<DATE> 2003/10/20/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Uçurum 
</HEADLINE>
<TEXT>

   
   Efes Pilsen ile Galatasaray arasında sadece tek çeyrek heyecan veren karşılaşmada basketbolun kalite düzeyi, tribünlerin boşluğuyla paralel seyretti. Basketbolseverlerin, bu sezon sıkça rastlanacak olan Efes ve Ülker'in 10'lu, 20'li farklı galibiyetlerine alışması, ya da dünkü gibi tribünleri boş bırakması kaçınılmaz. 
   İlk on dakikalık süreçte güçlü rakibine Arda ile kafa tutan Galatasaray, Ender'in ikinci çeyrekte girip, birinci vitesle giden Efes'i hızlandırmasıyla oyundan düştü. Devre bitmeden Galatasaray'ın direnci iyice kırılıp fark da açılınca maçın ne tadı kaldı, ne de tuzu. Bu, kadro kapasitesi olarak iki takım arasında varolan "uçurumun" doğal sonucuydu ve hiç de sürpriz olmadı. 
   Galatasaray, sürekliliği olmayan, bir parlayıp bir sönen "sıradan" yabancıların yerine tamamı Türk oyunculardan kurulu bir kadro kursaydı kaybı, kesinlikle bundan fazla olamazdı. 
   Geçen seneki kadrosundan iki önemli yıldız Kaspars Kambala ve Marcus Brown'ı kaybeden Efes, eskiye oranla daha "savaşçı" bir kimliğe bürünmüş görünüyor. Pota altı, Prkacin, Kaya ve Ermal üçlüsüyle verimini arttırmış durumda. Ancak Brown'ın görevini üstlenmesi beklenen Langton, uzun bir süredir takımla birlikte olmasına karşın hala tam olarak adapte olamamış görüntüsü veriyor. Bu durumda skor yükü ağır bir biçimde Granger'ın üzerine binmiş ve bu, Türkiye Ligi'nde değil ama Euroleague'de büyük sorun olacak gibi görünüyor. 
   Galatasaray'ın yaptığı 17 top kaybının en az 10'unun, iki guard Kemal ve Buskevics'in hızlı hücum başlangıçlarında yaptıkları auta giden paslar olması ise maçın en ilginç detayıydı. 
   
      
</TEXT>
</DOC>
