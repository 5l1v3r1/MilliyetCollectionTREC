<DOC>
<DOCNO> 173922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sondun12.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Portekiz yanıyor, ölü sayısı 14'e çıktı, NATO alarmda... 
</HEADLINE>
<TEXT>

     Portekiz'de devam eden orman yangınlarında son bir haftada ölenlerin sayısı 14'e yükseldi. 
     Portekiz haber ajansı Lusa'nın haberine göre, ülkenin kuzeydoğusundaki Freixo de Espada bölgesinde iki ceset daha bulundu. 
     40 ve 45 yaşlarındaki bir çifte ait olduğu belirlenen cesetlerin, yangını söndürmeye çalışan itfaiye görevlileri tarafından bulunduğu belirtildi. 
     
     NATO 
     Portekiz'in önceki gün yaptığı yardım çağrısı, NATO tarafından inceleniyor. 
     NATO sözcüsü Yves Brodeur, üye ülkelerle kimin ne imkanlara sahip olduğunu belirlemek için temasa geçeceklerini ve bunun gün bitimine kadar belirlenmesini beklediklerini söyledi. 
     Lizbon yönetimi, NATO'ya başvurarak 4-6 Canadair tipi uçağın, 3 helikopterin ve mürettebatlarının ülkedeki yangınların söndürülmesinde kullanılmasını istemişti. 
     NATO, geçen yıl Çek Cumhuriyeti'ndeki şiddetli sellerin ardından bu ülkeye yardım göndermişti. 
     
</TEXT>
</DOC>
