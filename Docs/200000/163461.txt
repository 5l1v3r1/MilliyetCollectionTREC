<DOC>
<DOCNO> 163461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/soneko03.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖİB, 5 şirket için daha gazetelere ilan verdi... 
</HEADLINE>
<TEXT>

     Özelleştirme İdaresi Başkanlığı, Eti Krom A.Ş'nin yüzde 100, Gerkonsan A.Ş'nin yüzde 99.99 ve TDİ Trabzon ve Dikili limanları ve Seka Taşucu limanı ile tersane alanının özelleştirilmesi için gazetelere verdiği ilanlarla ihaleye çıktı. 
     ÖİB'den yapılan açıklamaya göre, Eti Krom A.Ş ile Gerkonsan A.Ş'de bulunan idare hisseleri blok satış yöntemiyle, TDİ'ye ait Trabzon ve Dikili Limanları ile Seka'ya ait Taşucu Limanı, işletme hakkı verilmesi ve bu limanların envanterinde kayıtlı makina, ekipman, demirbaş, yedek parça, kara ve deniz taşıtları ve benzeri satış yöntemiyle özelleştirilecek. 
     Seka'nın Taşucu Tersane alanının özelleştirilmesinde ise işletme hakkı verilmesi yöntemi uygulanacak. 
     Eti Krom A.Ş ile limanlar ve tersane alanının ihalesi, kapalı zarf içinde teklif almak ve görüşmeler yapmak suretiyle pazarlık usulüyle, Gerkonsan'ın ihalesi ise belirli istekliler arasında kapalı teklif usulü ile yapılacak. 
     Söz konusu şirketler, limanlar ve tersane alanının her biri hakkında hazırlanan İhale Şartları Belgesi ve Tanıtım Dokümanı, Ziraat Bankası Merkez Şubesi'nde bulunan Özelleştirme Gelirleri hesabına yatırılacak bedel karşılığı alınacak. Bu bedel, Eti Krom A.Ş için 1 milyar lira, Gerkonsan A.Ş için 200 milyon lira, TDİ'ye ait Trabzon ve Dikili Limanları için 200'er milyon lira, Seka'ya ait Taşucu Limanı için 200 milyon lira ve Taşucu Tersane alanı için de 100 milyon lira olarak tespit edildi. 
     
     SON TEKLİF VERME TARİHLERİ 
     Teklifler, ihale şartları belgesinde belirtilen hususlar dikkate alınarak hazırlanacak ve teklifler en son, Eti Krom için 23 Eylül 2003, Gerkonsan A.Ş için 10 Temmuz 2003, TDİ'ye ait Trabzon ve Dikili Limanları için 1 Ağustos 2003, Seka'ya ait Taşucu Limanı ve Taşucu Tersane alanı için de 10 Temmuz 2003 tarihi saat 18.00'e kadar verilecek. Son teklif verme tarih ve saatinden sonra İdare'ye gelen teklifler değerlendirmeye alınmayacak. 
     Bu arada, söz konusu ihalelerde Eti Krom için yatırılması gereken geçici teminat 2 milyon dolar, Gerkonsan A.Ş için 250 bin dolar, TDİ'ye ait Trabzon Limanı için 250 bin dolar, Dikili Limanı için 100 bin dolar, Seka'ya ait Taşucu Limanı için 750 bin dolar ve Taşucu Tersane alanı için de 250 bin dolar olarak belirlendi. 
     
</TEXT>
</DOC>
