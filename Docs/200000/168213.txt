<DOC>
<DOCNO> 168213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/yasam/yas06.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Biz size şık olduk 
</HEADLINE>
<TEXT>

Güzel müziklerin güzel kadını Jane Birkin, şarkı söylediği kadar da konuştu 'teşeeakkürr' etti 
     NİLAY ÖRNEK 

     Güzel aromalı bir kahveyi koklar gibi, yeni yıkanmış çarşaflara uzanmış gibi yüzü... Bulaşık yıkarken canı çekmiş de söylüyormuş gibi rahat, doğal, sevimli ve sıradan. Dört müzisyenin arasında, narin bedeniyle, şarap içmiş de kafası hafif bulanmış gibi salınarak söylüyor şarkılarını... Yüzlerce insan, Caz Festivali kapsamında İstanbul'a gelen Jane Birkin'i izliyor Harbiye Cemil Topuzlu Açıkhava sahnesinde... 
     
     Tilbe'den hallice 
     Birkin, 'Arabesque' adlı albümünün tanıtımı için burada ama şarkılar, bizim bildiğimiz m n daki arabeske benzemiyor tabii ki... Jane Birkin güzel sesiyle, güzel şeyler söylüyor, ortam sevgilinin omzuna yaslanma, bir yaz gecesi terasta hayallere dalma kıvamında... 
     Çoook güzel söylüyor... İki şarkıda bir de müzisyenlerini öpüp koklamayı ihmal etmiyor... Ve 'Arabesque' ritimlerle topuzunu çözüyor, dansa başlıyor.. Dansı "Yıldız Tilbe'den hallice", içten ve sevimli. 
     
     Jane'in 'Tarzan'ıyız 
     Sonra bir "Teşeeeakkürler" faslı başlıyor, 'sevgi kelebeği' Birkin, öyle abartıyor ki, bir an gelip hepimize sarılacağını düşünüyoruz... Birkin, son noktayı enstrümansız, sesinin müziğiyle koyuyor. Bir arkadaşım "18'inde öyle güzeldi ki, çiçek gibi... İngilizler ona şıktı. Paris'e gidişiyle ona küstüler Fransızlar ise o tatlı aksanını çok sevdi" diyor. Birkin'i biz de sevdik onlarca kez söylediğine göre o da bizi. 
     

</TEXT>
</DOC>
