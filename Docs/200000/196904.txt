<DOC>
<DOCNO> 196904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sontur35.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombalar basınçlı yemek kazanlarına yerleştirilmiş 
</HEADLINE>
<TEXT>

     İngiltere'nin İstanbul Başkonsolosluğu'na yönelik saldırıda, bir yemek firmasına ait yiyecek dağıtan araç görünümü verilmiş yeşil renkli bir kamyonetin kullanıldığı, bombanın da basınçlı yemek kazanlarına yerleştirdiği sanılıyor. 
     AA muhabirinin İstanbul Emniyet Müdürlüğü yetkililerinden aldığı bilgiye göre, bir yemek firmasına ait yiyecek dağıtan araç görünümü verilmiş yeşil renkli kamyonet, İngiltere'nin İstanbul Başkonsolosluğu binasına doğrudan girmeye çalıştı. Tam bu sırada da patlama meydana geldi. 
     Olayla ilgili çalışma başlatan polis, patlamanın meydana geldiği binalardaki güvenlik kameralarının görüntülerini incelemeye aldı. 
     Polis, bombaların bu kez basınçlı yemek kazanlarına yerleştirildiğini sanıyor. 
     Geçen hafta sinagoglara yönelik saldırılarda kullanılan bombalar, plastik bidonlara yerleştirildikten sonra çuvallara sarılı halde deterjan kutuları arasında kamyonetlere gizlenmişti. 
     Beyoğlu'ndaki İngiltere Başkonsolosluğu'nun önünde meydana gelen patlama sonucunda büyük bir çukur oluşurken, görevliler ise enkaz altında ceset arıyor. 
     Patlama nedeniyle bahçe duvarının yanı sıra konsolosluk giriş hollerinin yıkıldığı, pencere çerçevelerinin indiği ve her yerin enkaz haline geldiği görüldü. 
     Olay yerinde itfaiye, sivil savunma, il sağlık müdürlüğü, polis ve başkonsolosluk görevlileri, enkaz altında ceset arıyorlar. 
     Konsolosluğun duvarının caddede hareket halinde olan araçların üzerine çöktüğü ve henüz bu araçlardan yaralı veya ölü çıkarılmadığı görüldü. 
     Patlamanın etkisiyle çevredeki işyerlerinde büyük hasar oluşurken, İstiklal Caddesi'ndeki dükkanların ve St. Antuan Kilisesi'nin camları kırıldı. 
     Ayrıca, olay yerinden yaralıların hastanelere sevk edilmesine devam ediliyor. 
     Çevrede büyük panik yaşanırken, bölgeye gelen vatandaşlar ile polis arasında da zaman zaman tartışma çıkıyor. 
     İstanbul Emniyet Müdürü Celalettin Cerrah, olay yerine gelerek incelemelere başladı. 
     Emniyet ekipleri, patlamanın meydana geldiği konsolosluk çevresine 300 metre koruma bandı çekerek, kimsenin içeriye girmesine izin vermedi. 
     Bu arada, bir polis helikopteri sürekli havadan kontrol uçuşu yapıyor. 
     
</TEXT>
</DOC>
