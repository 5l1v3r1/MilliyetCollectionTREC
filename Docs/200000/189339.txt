<DOC>
<DOCNO> 189339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sonspo17.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Güreli Futbolcular imzalasın, onların yararına... 
</HEADLINE>
<TEXT>

     Beşiktaş Kulübü İkinci Başkanı Hüsnü Güreli, kadroda yer alan futbolcularının kulüple sözleşme imzalamasının oyuncuların yararına olduğunu söyledi. 
     BJK Nevzat Demir Tesisleri'nde, Brezilyalı futbolcu Ronaldo ile yapılan sözleşme töreni sırasında basın mensuplarının sorularını yanıtlayan Hüsnü Güreli, kadroda yer alan futbolcuların Beşiktaş'ta oynamak için adeta can attıklarını belirterek, ''100 yıllık geçmişi olan bir kulübüz. Ayrıca şampiyonluğa ulaşmış ve Avrupa Şampiyonlar Ligi'nde mücadele eden bir takımız. 5 yıldızlı bir tesise sahibiz. Her türlü standardıyla çağdaş bir kulübüz. Bu açıdan bizim, anlaşmaları yönünde futbolcuları ikna etme gibi bir durumumuz söz konusu değil'' dedi. 
     Güreli, başka takımdaki futbolcuların da Beşiktaş'ta oynamak için büyük düşler kurduğunu ifade ederek, şunları söyledi 
     ''Şimdi isim beyan etmek istemiyorum. Ama Lucescu gibi bir teknik direktörle, Sinan Engin gibi bir menajerle ve Serdar Bilgili gibi bir başkanla çalışmak her futbolcunun hayalidir. Nakit akışı en düzgün ve mali yapısı en sağlam kulübüz. Her ayın 1'inde futbolcularımızın maaşları hesaplarına yatıyor. Bu açıdan kadroda yer alan futbolcuların da kulüpte devam etmeleri onların yararınadır.'' Bu arada Güreli, TSYD İstanbul Şubesi'nin düzenlediği turnuvada şampiyonluğa ulaşan Beşiktaş muhabirlerini de kutladı. 
     
</TEXT>
</DOC>
