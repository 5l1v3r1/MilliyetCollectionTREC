<DOC>
<DOCNO> 189148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/dunya/dun04.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington'ın Irak tasarısı onaylandı 
</HEADLINE>
<TEXT>

      SEMA EMİROĞLU New York BM 

   
   Irak'ı istikrara kavuşturmak için uluslararası mali yardım ve asker katkısı yapılmasına yetki veren karar tasarısı, BM Güvenlik Konseyi'nde altı hafta süren diplomatik pazarlıkların ardından dün akşam oybirliğiyle kabul edildi. 
   Kararın, Konsey'in 15 üyesinin de olumlu oyunu alması, tasarıyı kaleme alan ve yapılan eleştiriler üzerine yeniden gözden geçirerek pazartesi günü Konsey'e sunan ABD yönetimi için "diplomatik bir zafer" olarak yorumlandı. 
   Irak Savaşı'na karşı çıkmış olan Fransa, Rusya ve Almanya liderleri, oylamadan birkaç saat önce telefon görüşmesi yaparak, tasarıyı destekleme kararı aldılar. Ancak bu konudaki çekincelerini de dile getiren liderler, desteğin, Irak'taki Amerikan kuvvetlerinin yükünün azaltılması için şimdiye kadar vermeyi kabul ettikleri desteğin ötesine geçmeyeceğini bildirdiler. Bu ülkelerin aralarında anlaşmaları, daha önce tasarıya karşı çıkan ve Konsey'in tek Arap üyesi olan Suriye'nin de, olumlu oy veren üyelere katılmasını sağladı. 
   1511 sayılı karar, Amerika'nın Irak'taki gerilla savaşı nedeniyle her geçen gün can kaybı verdiği ve masraflarının arttığı bir sırada, diğer ülkeleri asker ve para desteğinde bulunmaya teşvik ediyor. Karar ayrıca, Irak liderlerine, BM temsilcisiyle işbirliği halinde yeni bir anayasa ve seçim planı oluşturmak için 15 Aralık tarihine kadar süre tanıyor. 
   Bağdat'taki Türk elçiliğine, daha önce de İmam Ali Camii ve Ürdün elçiliğine yapılan saldırıların Irak halkına, BM ve uluslararası topluma yönelik olduğuna dikkat çeken kararla, Irak'ta ABD'nin komutası altında çokuluslu bir güç kurulmasına da izin veriliyor. Gücün görev süresi bir yıl olarak belirlenirken, Konsey, bu sürenin sonunda gücün göreve devam edip etmeyeceğine yeniden karar verecek. Karar, BM'nin Irak'ta oynayacağı rolü de, insani yardım, Irak'ın yeniden inşası ve kalkınması ve ekonomisinin iyileştirilmesi ile, yeni seçilecek hükümeti için gerekli ulusal ve uluslararası kuruluşların oluşturulması olarak tanımlanıyor. 
   
   
   
</TEXT>
</DOC>
