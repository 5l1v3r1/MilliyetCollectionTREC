<DOC>
<DOCNO> 189900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/soneko31.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine'nin referans bono ihalesinde faiz yüzde 26.01 oldu... 
</HEADLINE>
<TEXT>

     Hazine'nin bugün yapılan 91 gün vadeli TL cinsinden iskontolu referans bono ihalesinde, bileşik faiz yüzde 26.01 oldu. 
     Hazine'nin bono ihalesine, 2 katrilyon 181.3 trilyon liralık teklif gelirken, ihalede 1 katrilyon 585 trilyon liralık nominal satış gerçekleşti. 
     İhaledeki net satış tutarı ise 1 katrilyon 496 trilyon lira oldu. Bono ihalesinde basit faiz yüzde 23.8 olarak gerçekleşti. 
     İskontolu bono ihalesinde satılan kağıtların geri ödemesi, 21 Ocak 2004 tarihinde yerine getirilecek. 
     
     YARIN İKİ İHALE BİRDEN 
     Bu arada, Hazine yarın, 2 ayrı ihale yapacak. Hazine yarın, 3 ayda bir değişken faiz ödemeli TL cinsinden 2 yıl vadeli devlet tahvili satacak. Valörü 22 Ekim olarak belirlenen tahvillerin geri ödemesi 19 Ekim 2005'te yapılacak. Bu tahvillerin 21 Ocak 2004'te yapılacak ilk kupon ödemesine esas teşkil edecek faiz oranı, bugünkü 91 gün vadeli bono referans bono ihalesinde oluşan dönem faizi ile Hazine'ce uygulanacak olan yüzde 2 ek getiriden oluşacak. 
     Yarın ayrıca, 22 Ekim valörlü, 2 yıl vadeli, 6 ayda bir yüzde 2.5 kupon ödemeli ABD Doları cinsinden devlet tahvili ihalesi yapılacak. Tahvillerin geri ödemesi 19 Ekim 2005'te gerçekleştirilecek. 
     Bu ihalede katılımcılar, 10 bin dolar nominal değerli tahvil için fiyat teklifinde bulunacak. Kupon ödemeleri, 21 Nisan 2004, 20 Ekim 2004, 20 Nisan 2005 ve 19 Ekim 2005'te yapılacak. 
     
</TEXT>
</DOC>
