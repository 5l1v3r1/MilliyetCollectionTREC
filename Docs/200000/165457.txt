<DOC>
<DOCNO> 165457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sontur32.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı, benzine "Adnan Şenses" zammını savundu 
</HEADLINE>
<TEXT>

     Maliye Bakanı Kemal Unakıtan, Hükümet olarak şu anda akaryakıta zam yapmayı düşünmediklerini, ancak akaryakıt bayi payındaki artışın faturasının da neticede tüketici tarafından ödeneceğini söyledi. 
     Hazine arazilerinin satışına kolaylık getiren ve SİT alanlarında belli koşullarla yapılaşmaya izni veren tasarının TBMM Plan ve Bütçe Komisyonu'ndaki görüşmeleri sürüyor. 
     Tasarının 4. maddesinin görüşülmesi sırasında söz alan CHP Trabzon Milletvekili Akif Hamzaçebi, Bakan Unakıtan'a, bu tasarı ile hükümetin ne kadar gelir elde etmeyi beklediğini sordu. Hamzaçebi, akaryakıt bayi paylarındaki artışın Hazine'ye 250 ila 280 trilyon lira yük getirdiğini belirterek, ''Bir şarkıcının Başbakan'dan ricası ile toplumun üzerine 250-280 trilyon yük gelmiştir. Hükümet bu 280 trilyon lirayı nereden karşılayacak Bir sanatçının ricası üzerine 280 trilyon yük getiriyorsunuz, sonra buraya gelip şunu-bunu satalım diyorsunuz. Bu doğru değil. Bu 280 trilyon lirayı benzin zammıyla mı karşılayacaksınız, hem de dünyada akaryakıt fiyatlarının düştüğü bir dönemde '' diye konuştu. 
     Maliye Bakanı Kemal Unakıtan da sözkonusu yasa tasarısının bütçeye doğrudan bir gelir elde etmek için hazırlanmadığını, bazı problemleri ortadan kaldırmak ve eski kanuna yeni bir yorum getirmek üzere tasarıyı TBMM'ye sevkettiklerini bildirerek, şunları söyledi 
     ''Bir gazetedeki magazin haberinin burada sanki gerçekmiş gibi yorumlanması bizi üzüyor. O konu, aylardır yapılan toplantılar sonucunda değerlendirildi ve dağıtıcıların artık bir cent ile idare edemeyeceklerinin ortaya çıkması ve artık bıçak kemiğe dayandı, biz bu işi yapamıyoruz sözleri de değerlendirilerek onları nefes alır hale getirdik. Yoksa, bir şarkıcının Başbakan'a bunu söylemesi ile bu iş oldu diye bir şey sözkonusu değil. Kaldı ki, halk problemlerini bize her yolla iletebilir.'' Bakan Unakıtan'ın bu sözleri üzerine Hamzaçebi, ''Bu 280 trilyon lira ne olacak '' diye sordu. Bakan Unakıtan, ''Tabii ki, yapılacak ilk zamlarla o bedeli ödeyecek olan tüketicilerdir'' yanıtını verdi. Akif Hamzaçebi'nin, ''Ben bu değerlendirmenizi akaryakıta zam yapacaksınız şeklinde algılıyorum'' demesi üzerine Maliye Bakanı Unakıtan da ''Hayır zam yapmayacağız ama neticede bunun bedelini tüketici öder'' dedi. 
     Tasarının Plan ve Bütçe Komisyonu'ndaki görüşmelerine devam ediliyor. 
     
</TEXT>
</DOC>
