<DOC>
<DOCNO> 167822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/soneko14.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Yetkilileri yarın Türkiye'ye gelecek 
</HEADLINE>
<TEXT>

     Türkiye ile Uluslararası Para Fonu IMF arasındaki stand by anlaşmasının 5. gözden geçirme çalışmalarının tamamlanması kapsamında, IMF heyetinin yarın Türkiye'ye geleceği bildirildi. 
     İstanbul'da yarın iş dünyası temsilcileriyle biraraya gelecek olan heyet, Ankara'daki resmi temaslarına ise çarşamba günü başlayacak. 
     IMF Türkiye Temsilcisi Odd Per Brekk, yaptığı yazılı açıklamada, yarın İstanbul'da iş dünyası temsilcileriyle görüşecek olan heyetin, çarşamba günü Ankara'ya gelerek, 18 Temmuz cuma gününe dek sürecek resmi görüşmelere başlayacağı bildirdi. 
     Açıklamada, görüşmelerde Mayıs ayında başlayan 5. gözden geçirme ile ilgili kaydedilen gelişmelerin ele alınacağı kaydedildi. 
     IMF heyetinin özellikle bütçe gelişmelerini izleyeceği, yürürülükteki mali politikanın, bu yıl için bütçeye konulan yüzde 6.5 faiz dışı fazla hedefine ulaşmaya yeterli olup olmadığını değerlendireceği ve 5. gözden geçirme kapsamında uygulanacak yapısal önlemlerin hayata geçirilmesinin hızlandırılması için çalışacağı ifade edildi. 
     
     TÜSİAD, MÜSİAD ve TİM'i ziyaret edecekler 

     Juha Kahkonen'in yerine IMF Türkiye Masası Şefliği'ne atanan İran kökenli İngiliz vatandaşı Rıza Moghadam başkanlığındaki IMF heyeti, İstanbul'daki temasları sırasında ilk olarak Türkiye İhracatçılar Meclisi TİM üyeleri ile Çırağan Sarayı'ndaki öğle yemeğinde biraraya gelecek. IMF heyetine, TİM Başkanı Oğuz Satıcı'nın Türkiye'de gelişen şartlara göre programın tekrar gözden geçirilmesine yönelik isteğini içeren bir mektubunun verileceği bildirildi. 
     Heyet daha sonra Müstakil Sanayici ve İşadamları Derneği'ni MÜSİAD ziyaret ederek, Genel Başkan Ali Bayramoğlu ve bazı yönetim kurulu üyeleri ile görüşecek. 
     IMF heyeti, Türk Sanayicileri ve İşadamları Derneği'nden TÜSİAD bazı Yönetim Kurulu üyeleriyle de The Marmara Oteli'ndeki akşam yemeğinde biraraya gelecek. 
     
</TEXT>
</DOC>
