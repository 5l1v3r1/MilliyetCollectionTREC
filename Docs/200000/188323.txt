<DOC>
<DOCNO> 188323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/soneko09.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Eylül'de en çok borsa yatırımcısı kazandı... 
</HEADLINE>
<TEXT>

     Finansal yatırım araçları arasında, bu yıl Eylül ayında, en fazla reel getiriyi borsa endeksi sağladı. 
     Devlet İstatistik Enstitüsü DİE verilerine göre, toptan eşya fiyatları TEFE ile indirgenerek yapılan hesaplamalarda, borsa endeksi, Eylül'de yüzde 9.9 reel getiriyle yatırımcısını sevindirdi. 
     Eylül ayında dolara yatırım yapanlar yüzde 1.8, euroya yatırım yapanlar da yüzde 1.2 reel olarak zarar ederken, altına külçe yatırım yapanlar yüzde 3.5, mevduat faizine yatırım yapanlar ise reel olarak yüzde 2.4 kazanç sağladı. 
     
     YILLIK GETİRİ 
     Eylül ayı itibarıyla son bir yıla bakıldığında ise mevduat faizine yatırım yapanlar kazanırken, dolar, euro ve altına yatırım yapanlar reel olarak zarar etti. 
     Enflasyondan arındırıldığında doların son bir yıldaki reel kaybı yüzde 30, euronun yüzde 19.8 ve altının yüzde 16.3 olurken, mevduat faizinin reel getirisi yüzde 26.6, borsa endeksinin de yüzde 16.2 olarak gerçekleşti. 
     
</TEXT>
</DOC>
