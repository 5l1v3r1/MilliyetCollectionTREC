<DOC>
<DOCNO> 199521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/soneko15.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Metro Cash Carry'deki 30 üründe 2001 yılı fiyatları geçerli 
</HEADLINE>
<TEXT>

     Toptan satış marketi Metro Cash Carry, başlatacağı yeni kampanya ile 30 ayrı ürünü 2001 yılı fiyatıyla satışa sunacak. 
     Metro Cash Carry Gıda Satınalmadan Sorumlu Yönetim Kurulu Üyesi Mustafa Kalkandelen, ''Yıl 2003, Fiyatlar 2001'' adlı kampanyalarının tanıtıldığı basın toplantısında yaptığı konuşmada, marketlerinde her zaman ürün fiyatlarının enflasyonun altında kalmasını sağladıklarını belirtti. 
     Yeni kampanya ile müşterileri için önemli 30 ayrı üründe fiyatı, 2001 yılı fiyatına hatta bazılarında daha da altına çektiklerini bildiren Kalkandelen, üreticilerden destek aldıklarını ve kendilerinin de kar marjından fedekarlık ettiğini söyledi. 
     Kalkandelen, müşterilerine erken bir yılbaşı hediyesi vermek istediklerini ifade ederek, şöyle konuştu 
     ''Kampanyadaki amacımız, ekonomideki iyi gelişmeleri somut birtakım adımlarla desteklemek, enflasyona bir darbe daha indirmek. Kamuoyunda enflasyon düşüyor, ama hissetmiyoruz deniliyor. Bu kampanya ile enflasyondaki düşüşü tüketicinin cebinde hissedebilir kılmak istedik.'' 5-18 Aralık tarihlerinde geçerli olacak kampanyada, raf fiyatlarına göre yüzde 10 ila yüzde 60 arasında indirim olduğunu kaydeden Kalkandelen, 30 üründe normal satışlarının iki misline çıkmasını beklediklerini ifade etti. 
     Kalkandelen, yeni kampanyalarının sektörde rekabeti artırması ile birlikte diğer firmaların ürün fiyatlarını indirebileceklerine dikkat çekti. 
     
     ''2004 PERAKENDE İÇİN KOLAY BİR YIL OLMAYACAK'' 
     Kalkandelen, ekonomide olumlu gelişmeler sonucu enflasyonun düşmesinin perakende sektörüne etkisini değerlendirirken, şöyle dedi 
     ''Esas 2004 yılında fiyatların artamayacağını düşünüyorum. Bu ne getirecek Avrupalı meslektaşlarımız bir üründe yılda 1 kere, biz 10-20 kere fiyat değişimi yapıyorduk. Zaman kaybı olmayacak. Artık, farklılık fiyatta olmayacak, fiyat ikinci sıraya düşecek. Firmaların müşteri çekmek için farklı aktivitelere girmesi gerekecek. Hizmet kalitesini yükseltici çalışmalar önem kazanacak. Sektör, karlılığını korumak için daha verimli çalışmak zorunda kalacak. 2004 perakende sektörü için kolay bir yıl olmayacak.'' Mustafa Kalkandelen, Metro Cash Carry olarak bu yılki yüzde 6 büyüme hedefini yakaladıklarını kaydetti. 
     KDV hariç olarak belirlenen '''Yıl 2003, Fiyatlar 2001'' adlı kampanyada bazı ürünlere bakıldığında, raf fiyatı 3 milyon lira olan köylüm tereyağ 500 gramlık ürün 1 milyon 750 bin liraya, elma 950 bin lira yerine 700 bin liraya, 400 gram Pantene şampuan 5 milyon 150 bin lira yerine 4 milyon 110 bin liraya, 500 gram Becel margarin 1.8 milyon lira yerine 1 milyon 450 bin liraya, 2.5 kilo aro pilavlık pirinç 3.2 milyon lira yerine 2 milyon 875 bin liraya, 500 gram Elif makarna 350 bin lira yerine 325 bin liraya, 5 litre Ünlü bitkisel sıvı yağ 7.2 milyon lira yerine 6 milyon 750 bin liraya satılacak. 
     
</TEXT>
</DOC>
