<DOC>
<DOCNO> 183769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/son/sonspo11.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir Fener, bir Cimbom... Derbide goller arka arkaya geldi... 
</HEADLINE>
<TEXT>

     Birinci Süper Futbol Ligi'nde Galatasaray ile Fenerbahçe arasındaki sezonun ilk derbi maçı ilginç olaylara sahne oldu. 
     Karşılaşmada atılan gollerin peş peşe gelmesi dikkat çekti. 
     İlk yarının son dakikalarında Fenerbahçe'nin attığı gole aynı dakika içinde yanıt veren Galatasaray, sarı-lacivertli takımın 49. dakikada attığı gole bu kez bir dakika sonra karşılık verdi. 
     Galatasaray taraftarları, yenilen gollerde büyük şok yaşarken, hemen arkasından gelen gollere de coşkulu bir şekilde sevindiler. Fenerbahçe'nin galibiyet gollerinin sevinci ise çok kısa sürdü. 
     Bu arada iki takım arasında ligde 5 maç sonra bir karşılaşma berabere sonuçlandı. 
     
     PENALTI TARTIŞMASI 
     Karşılaşmanın son dakikasında Fenerbahçe ceza alanı içinde Luciano'nun topa elle yaptığı müdahale penaltı tartışmaları yarattı. 
     Bu pozisyoda hakem Muhittin Boşat ''devam'' kararı verirken, başta kaptan Bülent olmak üzere Galatasaraylı futbolcular uzun süre penaltı itirazında bulundu. 
     Bu dakikadan sonra maçta atmosfer yükselirken, tribünlerdeki Galatasaraylı taraftarlar da hakemin kararına büyük tepki gösterdiler. 
     Maç bitiminde de sarı-kırmızılı futbolcular hakemin üzerine giderek tepkilerini dile getirirken, hakem Muhittin Boşat, kalkanlı polislerin eşliğinde bir süre saha içinde bekledikten sonra sıkı güvenlik önlemleri altında soyunma odasına gidebildi. 
     
     PROTOKOLDE OLAY 
     Karşılaşmanın ilk yarısının son dakikasında Fenerbahçe'nin Kemal ile gole kavuşması sonrasında protokol tribününde olay çıktı. 
     Protokol tribününde bulunan Galatasaray'ın eski yöneticisi Fatih Altaylı'nın sevinen sarı-lacivertlilere elindeki içki kadehini fırlattığı iddia edildi. Daha sonra iki taraf arasında gerginlik yaşandığı öğrenilirken, bu olayın üzerine protokol tribünündeki güvenlik güçlerinin sayısının arttırıldığı öğrenildi. 
     İstanbul Valisi Muammer Güler, ''Küçük bir gerginlik yaşandı. Ama biz çözdük. Türk spor tarihi açısından önemli bir gündü. Sağlıklı bir şekilde taraftarların gelmesi bütün tedbirlerin alınması önemliydi. Olaysız bir maç olması beni sevindirdi'' dedi. 
     
     GALATASARAY'IN KENDİ EVİNDE İLK KAYBI 
     Galatasaray, bu sezon maçlarını oynadığı Atatürk Olimpiyat Stadı'nda 3. lig maçında ilk kez puan kaybetti. 
     Daha önce Diyarbakırspor ve Gençlerbirliği'ni 2-1'lik skorlarla yenen sarı-kırmızılılar, 2-2'lik Fenerbahçe beraberliğiyle ligde bu sezon 6. haftada 7. puanını yitirdi. 
     Galatasaray daha önce Bursaspor ile 2-2 berabere kalıp, Konyaspor'a 1-0 yenilmişti. 
     
     FENERBAHÇE'NİN GALİBİYET SERİSİ BİTTİx 
     Derbi maçta ezeli rakibi ile 2-2 berabere kalan Fenerbahçe'nin 4 maçlık galibiyet serisi de sona erdi. 
     Ligde ilk maçında İstanbulspor'a yenilen, ardından oynadığı maçlarda Trabzonspor, Elazığspor, Diyarbakırspor ve Gaziantepspor'u mağlup eden sarı-lacivertli ekip, Daum yönetiminde bu sezon 5. puan kaybına uğradı. 
     
     FENERBAHÇE'YE FRİKİK YOK 
     Derbi maçtan günler önce Galatasaray'a da frikik golü atıp atamayacağı tartışılan sarı-lacivertlilerin golcü futbolcu Van Hooijdonk, sakatlıktan kurtulup son anda yer aldığı maçta, takımının 90 dakika boyunca ceza alanı yakınlarında tek bir frikik atışı bile kazanamaması nedeniyle bunu gerçekleştiremedi. 
     Hollandalı futbolcu, takımının 49. dakikasada 2. golünü kafayla atarak, bu sezonki 5. golünü filelere gönderdi. 
     Bu arada Daum tarafından bu maçta orta sahada görevlendirilen Ümit Özat, takımının 2. golünün hazırlayıcısı oldu. Ümit, golden sonra takım arkadaşları birbirlerine sarılırken, sevincini Alman teknik adama sarılarak paylaştı. 
     Fenerbahçeli futbolcular ve yöneticiler 2-2 biten maç sonrası taraftarlarına giderek, desteklerinden dolayı teşekkür ettiler. 
     
</TEXT>
</DOC>
