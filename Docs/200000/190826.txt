<DOC>
<DOCNO> 190826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sontur23.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP'ta Saygın ve Doğan'ın kesin ihraç istemi... 
</HEADLINE>
<TEXT>

     Eski Devlet Bakanı ve ANAP Merkez Karar Yönetim Kurulu MKYK üyesi Işılay Saygın, bir hafta önce partiden istifa ettiğini ve bunu da genel merkeze bildirdiğini söyledi. Saygın, ''Şimdi istifamı noter kanalıyla ulaştıracağım. Ben zaten uzun süredir, politikayı bırakmıştım'' dedi. 
     Işılay Saygın, A.A muhabirine yaptığı açıklamada, kendisi ile ANAP eski İl Başkanı Bilal Doğan'ın da kesin ihraç istemiyle Disiplin Kurulu'na gönderildiğini öğrendiğini bildirdi. 
     ''Hiç bir parti ve kişiyle bugüne kadar konuşmadım, görüşmedim'' diyen Saygın, şunları söyledi 
     ''Ben politik bir insan değilim, hizmet insanıyım. İzmir halkına mal olmuş bir kişiyim. Başka kimselerle konuşurken izin mi alacağım Bundan sonra atacağım adımları, kararları halka, vatandaşa sorarak karar vereceğim. Makamda, mevkide gözümün olmadığını herkes bilir. Benden istenen bir hizmet olursa, onu da vatandaşlara sorarım. Zaten, MKYK'ya girmeyi ben istemedim. Ekrem Pakdemirli Bey benim adıma genel kurulda başvurmuştu, ses çıkartmadım. Uzun süredir de toplantılarına katılmadım.'' Saygın, ''Başka bir partiye mi geçiyorsunuz'' sorusuna, ''Bir takım kişiler, sürekli tarih ve zaman vererek Işılay Hanım şuraya geçiyor, şu törenle katılıyor diye yazıyorlar. Bugüne kadar bunlar doğru çıktı mı Beni dedikoducular değil, halkım yönlendirir''diye konuştu. 
     ANAP İzmir eski İl Başkanı Bilal Doğan da Işılay Saygın ile hafta başında istifalarını genel merkeze gönderdiklerini söyledi. 
     Doğan, ''Biz sessiz sedasız, kimseye zarar vermemek adına böyle bir davranış yapmak istedik. İstifamızı görülen lüzum üzerine diye kısa bir şekilde sunmuştuk. Şimdi noter kanalıyla gönderiyoruz. Parti faaliyetlerine İzmir'de yönetimden daha fazla destek verdik. Yerel yönetimlerle ilgili çalışmayı biz başlattık'' dedi. 
     
</TEXT>
</DOC>
