<DOC>
<DOCNO> 188587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sonspo01.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz televizyonu, devre arası olaylarına uzun uzun yer verdi 
</HEADLINE>
<TEXT>

     İngiltere'nin ünlü haber kanalı SKY TV, Türkiye ile İngiltere arasında oynanan Avrupa Şampiyonası maçının devre arasında çıkan olaylarla ilgili haberinde TRT'nin çektiği görüntülere uzun uzun yer verdi. 
     Maçın devre arasında çıkan olaylarla ilgili olarak UEFA'nın karar alma aşamasında bulunduğunu, ancak bunun için maçın hakemi Pierluigi Collina'nın raporunun beklendiğini belirten TV kanalı, devre arası sırasında sahayı terk eden Alpay ile Beckham'ın arasında yaşanan gerginliği, Rüştü'nün İngiliz milli takımı futbolcularını sakinleştirme çabalarını izleyicilerine TRT'nin görüntüleriyle aktardı. 
     SKY TV kanalı, UEFA'nın konuyla ilgili kararının önümüzdeki günlerde çıkmasının beklendiğini belirtirken, konuyla ilgili yorum yapmaktan kaçındı. 
     Bu arada doping kontrolünü yaptırmadığı gerekçesiyle İngiltere Futbol Federasyonu tarafından bugün savunma yapmak üzere gizli bir adrese davet edilen Rio Ferdinand ile ilgili kararın da bir-iki gün içinde çıkması bekleniyor. 
     Ferdinand'ın mensubu olduğu Manchester United Kulübü ise, ünlü futbolcunun açıklamasına yer verdi. Kulüp Ferdinand'ın doping testini neden kaçırdığına dair gerekli açıklamayı yetkiler karşısında yaptığına dair sözlerine dikkat çekti. 
     Manchester United açıklamasında Ferdinand'ın Futbol Federasyonu yetkilileri huzurunda her türlü doping ilacı ve girişimini bir kez daha kınadığını da belirtildi. 
     Ferdinand'ın kurallar gereği iki yıla kadar yeşil sahalardan uzak kalması da ihtimal dahilinde. Ancak spor çevreleri, ünlü sporcunun bu kadar ağır bir cezaya çarptırılmasının beklenmediği görüşünde birleşiyor. 
     
</TEXT>
</DOC>
