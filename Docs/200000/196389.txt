<DOC>
<DOCNO> 196389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sonspo18.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum idmanda 
</HEADLINE>
<TEXT>

     Fenerbahçe, ligin 13. haftasında deplasmanda Samsunspor ile yapacağı maçın hazırlıklarını sürdürdü. 
     Samandıra Tesisleri'nde yaklaşık 1,5 saat süren antrenmanı Almanya'dan dönen teknik direktör Christoph Daum yönetti. 
     Ümit Milli Futbol Takımı'nın Almanya ile yaptığı maçı izlemek için ülkesine giden Daum'un burada kaldığı süre içinde Fenerbahçe ile ilgili transfer görüşmeleri yaptığı öğrenildi. 
     Sarı-lacivertliler, kondisyon arttırıcı çalışmalarla başladıkları antrenmanda daha sonra üç guruba ayrılarak sağanak yağış altında çift kale maçlar yaptı. 
     Antrenmanın son bölümündeki çift kale maçta Bekir, Yusuf, Luciano, İsmail, Hakan, Ali, Serhat ve Ümit'den oluşan lacivert takım, Melih, Erhan, Alper, Olcan, Can, Rebrov ve Aurelio'un yer aldığı sarı takımı 6-3 yendi. Lacivert takımda Yusuf 3 gol atarken diğer goller Ali, Serhat ve Luciano'dan geldi. Sarı takımın gollerini ise Erhan 2 ve Olcan kaydetti. 
     Maçı kaybeden takım, kazanları saha içinde tesislerin girişindeki tünele kadar sırtında taşıdı. 
     Milli takımlarda bulunan futbolcuların yer almadığı çalışmada, sakatlığı nedeniyle tedavisi süren Petkov takımdan ayrı koşu yaptı. İzinli oldukları için dün antrenmanda yer almayan Erhan ve Rebrov çalışmaya katıldılar. 
     Fenerbahçe, Samsunspor maçının hazırlıklarını yarın yapacağı antrenmanla sürdürecek. 
     Bu arada teknik heyet ve bazı futbolcuların Ümit Milli Futbol Takımı'nın bu akşam Fenerbahçe Şükrü Saraçoğlu Stadı'nda Almanya ile yapacağı maçı izleyeceği belirtildi. 
     
</TEXT>
</DOC>
