<DOC>
<DOCNO> 176170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/son/sontur11.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğal meyve suyu hazırlamanın tam zamanı... 
</HEADLINE>
<TEXT>

     Yaz meyvelerini, meyve suyu olarak dört mevsim tüketmek isteyen aileler, bu dönemde bol ve ucuz olan meyvelerin konsantresini hazırlıyorlar. 
     Vişne, şeftali, kayısı gibi suları daha fazla tercih edilen meyvelerin tadını kış aylarında da almak isteyen aileler, market ve pazarlarda reyonları süsleyen bu meyveleri, meyve suyu hazırlamak amaçlı da satın alıyor. 
     Meyveleri çekirdeklerinden ayırıp sıkan ve şekerli suda kaynatarak, konsantresini yapan ev hanımları, buzdolabında sakladıkları bu konsantrelere su ilave ederek, dört mevsim tüketilmesine imkan sağlıyorlar. 
     Kilo fiyatı 500 bin ile 1.5 milyon lira arasında değişen meyvelerden meyve suyu çıkaran ev hanımları, doğal meyve suyu tüketimi sağlıyor, aynı zamanda da aile bütçelerine katkıda bulunuyorlar. 
     Selçuk Üniversitesi Meram Tıp Fakültesi Diyetisyeni Melek Türkmen, evlerde hazırlanan doğal meyve sularının sağlık açısından daha yararlı olduğunu söyledi. 
     Türkmen, doğal meyve sularının katkı maddesi içermemesinden dolayı özellikle tercih edilmesi gerektiğini belirterek, ''Evlerde hazırlanan meyve sularının meyve tanecikleri içermesi, bağırsak sisteminin iyi çalışmasına katkı sağlar. Doğal meyve suları, hazır olanlara göre, vitamin ve mineraller açısından daha zengindir. Diyet yapıp, meyve suyu tüketmek isteyenlere, bu dönemde şekersiz konsantre hazırlamalarını öneriyoruz'' dedi. 
     
</TEXT>
</DOC>
