<DOC>
<DOCNO> 190367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sondun07.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
"ABD itiraf etsin, Irak'ta görünürde Anayasa ve hükümet yok " 
</HEADLINE>
<TEXT>

     Anayasa ve uluslararası hukuk uzmanı, avukat Bruce Fein, Irak Geçici Hükümet Konseyi'nin GHK , Türk askerinin Irak'taki varlığı gibi önemli konular dahil, hiçbir konu üzerinde anlaşamadığını ve görünür gelecekte ulusal anayasa ve yeni Irak hükümetini kurmalarını mümkün görmediğini söyledi. 
     Fein, muhafazakar The Washington Times gazetesinde yayınlanan makalesinde, ABD Dışişleri Bakanı Colin Powell'ın, 6 ay içinde Irak'ta bir anayasa oluşturulmasına yönelik hedefinin ''hayalden ibaret'' olduğunu yazdı. 
     George Bush yönetiminin yanılgısının, 2004 ABD başkanlık seçiminden önce Irak'taki ABD askeri varlığını azaltma umudundan kaynaklandığını belirten Fein, 24 üyeli GHK'nın, ''değil 6 ayda, görünür bir gelecekte bile anayasa oluşturmasını beklemediğini'' kaydetti. 
     Fein, anayasa hazırlarken siyasi tutkuların doruğa çıkacağını, siyasi liderler, gruplar ve ideolojilerin, tek bir virgül için çarpışacağını belirterek, Irak gibi ülkelerde ilk seçimin, son seçim bile olabileceğini, korku ve güvensizliğin hakim olduğu bir yerde devlet adamı rolünü üstlenmenin zor olduğunu vurguladı. 
     GHK'nın hiçbir meşru temeli bulunmadığını, üyelerinin ABD tarafından atandığını ve her biri farklı etnik kökenden gelen üyelerin birbirinden kuşku duyduğunu ifade eden Fein, iki Kürt grubun birbirine güvenmediğini, bölgedeki Türkmen, Şii ve Sünnilerin de bu iki Kürt gruba karşı çok temkinli olduğunu anlattı. 
     GHK'da, Saddam sonrası Irak'ta önemli hiçbir karar üzerinde uzlaşılamadığını, Türk askerinin Irak'a gitmesi konusunda da farklı görüşlerin bulunduğunu kaydeden Fein, Bush yönetiminin ''ufukta yeni Irak hükümeti veya anayasası görünmediğini'' artık itiraf etmesini istedi. 
     
</TEXT>
</DOC>
