<DOC>
<DOCNO> 168705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sondun12.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'daki depremlerde ilk belirlemelere göre 1 ölü var... 
</HEADLINE>
<TEXT>

     İran'da dün meydana gelen, Richter ölçeğine göre 5.6 ve 5.8 büyüklüğündeki depremlerde, ilk belirlemelere göre bir kişi öldü, 20 kişi yaralandı. 
     İRNA'nın haberine göre, deprem güneydeki Fars eyaletinin başkenti Şiraz'ın güneydoğusunda bulunan Zerrin Deşt kentini etkilerken, kent valisi Seyid Mahmud Musavi, kentte bir kişinin öldüğünü, 20 kişinin yaralandığını söyledi. Yaralılardan ikisinin komşu kentlerdeki hastanelere götürüldüğünü, kalanların tedavilerinin yapıldığını söyleyen Musavi, depremde bazı köylerin zarar gördüğünü, en fazla hasarın ise Şehri Pir, Deberan, Deh-no, Darre Şur ve Derva köylerinde olduğunu belirtti. 
     Deprem nedeniyle elektrik, telefon hatlarının kesildiğini, su sisteminin zarar gördüğünü ve Deberan köyünde bir polis karakolunun yıkıldığını belirten Musavi, hava sıcak olduğu için köylülerin evlerinin dışında olmasının, ölü sayısının daha fazla olmasını engellediğini kaydetti. 
     Musavi, acilen gıda, battaniye ve çadıra ihtiyaç bulunduğunu, kurtarma görevlilerinin arama kurtarma ve enkaz kaldırma çalışmalarını sürdürdüğünü söyledi. 
     Tahran Üniversitesi Jeofizik Enstitüsü'ne göre, dün yerel saatle 21 36 ve 22 12'de meydana gelen 5.6 ve 5.8 büyüklüğündeki depremler, Şiraz'ın 300 kilometre güneydoğusundaki 70 bin nüfuslu Zerrin Deşt kentinin yanı sıra Darab, Fasa, Jahrom, Esteban ve Şiraz'da hissedildi. 
     İran'da geçen yıl Haziran ayında meydana gelen 6.3 büyüklüğündeki deprem, ülkenin kuzeybatısındaki Gazvin ve batısındaki Hamedan eyaletlerinde en az 229 kişinin ölmesine ve 1000'den fazla kişinin yaralanmasına yol açmıştı. 
     Aktif fay hatları üzerinde bulunan İran'da, 1991 yılından bu yana meydana gelen irili ufaklı 1000'e yakın depremde 17 bin 600 kişi ölürken, bin 300 kişi yaralandı. 
     
</TEXT>
</DOC>
