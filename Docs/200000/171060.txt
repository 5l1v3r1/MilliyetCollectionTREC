<DOC>
<DOCNO> 171060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/siyaset/siy04.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni bir tezkere mi 
</HEADLINE>
<TEXT>

   Asker gönderme için "Yeni bir tezkere gerekiyor mu " tartışması başladı. Gül ile Anayasa Komisyonu Başkanı Kuzu'nun yanıtları birbirinden farklı 
   ANKARA Milliyet 

   
   Irak'ta kurulacak istikrar gücüne Türk askerinin gönderilmesiyle ilgili gelişmeler, "TBMM'ye yeni tezkere mi geliyor " tartışması başlattı. Abdullah Gül, önceki gün, BM ya da NATO operasyonu olmaması durumunda Irak'a asker gönderilmesine Meclis'in karar vereceğini açıklayarak yeni bir tezkereye ihtiyaç olacağını belli ederken, AKP'den dün farklı görüşler geldi. Başbakan Erdoğan başkanlığındaki dünkü toplantıda, TBMM Anayasa Komisyonu Başkanı Burhan Kuzu, 20 Mart'ta kabul edilen Kuzey Irak'a Türk askeri gönderilmesi ve hava sahasının yabancı güçlere açılmasına ilişkin tezkeresine atıfta bulunarak, "Yeni bir tezkereye gerek yok" mesajı verdi. AKP Grup Başkan vekilleri Eyüp Fatsa ve Haluk İpek de, "Hükümete zaten 6 aylık yetki verdik" diyerek yeni tezkereye gerek olmadığını savundu. 
   
   Gül'ün temasları bekleniyor 
   Ancak 6 ay süreli 20 Mart tarihli tezkerenin süresinin 20 Eylül'de dolacak olması, Türk askerinin istikrar gücünde uzun süre görev yapma ihtimali dikkate alındığında, hükümetin yeni bir tezkere çıkarması gerektiği gündeme geldi. 
   Başbakan Yardımcısı Mehmet Ali Şahin ise, Irak'a asker sevki için yeni bir tezkere gerekebileceğini belirterek, "İlk tezkere Kuzey Irak'la ilgiliydi. Biz oraya asker göndermeye karar vermiş değiliz. Tartışılıyor" dedi. Nihai karar, Bakan Gül'ün ABD temaslarını tamamlamayarak Türkiye'ye dönmesinin ardından netleşecek. 
   
   
</TEXT>
</DOC>
