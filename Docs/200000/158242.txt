<DOC>
<DOCNO> 158242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/soneko17.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Binali Yıldırım Limanlarımız Ocak-Mart döneminde kara geçti 
</HEADLINE>
<TEXT>

     Ulaştırma Bakanı Binali Yıldırım, TCDD'ye bağlı limanların Ocak-Mart döneminde kara geçtiğini söyledi. 
     Bakan Yıldırım, ''İskenderun Limanı ve Transit Taşımacılığın Sorunları'' konulu toplantıya katılmak ve incelemelerde bulunmak üzere geldiği Hatay'ın İskenderun İlçesi'nde Tosyalı Demir-Çelik Fabrikası'nı gezdi. 
     Fabrika hakkında bilgi veren şirketin yönetim kurulu Başkanı Fuat Tosyalı'nın ''Biz yatırımcıyız, önümüzü açın yeter'' demesi üzerine Bakan Yıldırım da gerekenlerin yapılacağını belirtti. 
     Daha sonra AK Parti İlçe Teşkilatı'nı ziyaret ederek partililerle görüşen Yıldırım, deniz ve demiryollarını daha etkin hale getirecek yatırımlar yapmayı planladıklarını söyledi. 
     Gazetecilerin sorularını da yanıtlayan Yıldırım, TCDD'ye ait limanların bu yılın Ocak-Mart döneminde kara geçtiğini belirterek, ''Dünyanın hiçbir yerinde limanlar zarar etmez. Ancak, ülkemizde zarar eden limanlarımızın gelirleri geçen yıla göre giderlerini aşmış ve kara geçmiştir'' dedi. 
     Irak savaşı sırasında İskenderun Limanı'na 9.5 milyon dolarlık girdi sağlandığını ifade eden Yıldırım, şöyle konuştu 
     ''İskenderun Limanı, Irak'ın yeniden yapılanmasında ve insani yardım konusunda geçiş yeri olarak düşünülüyor. Bizim önceliğimiz Türk limanlarının kullanılması. Bu yöndeki çalışmalarımız sürüyor. Konuyla ilgili koordinasyon Dışişleri Bakanlığı tarafından yürütülüyor. Amacımız, bu payı Suriye ve Lübnan limanlarına kaptırmamak.'' Yıldırım, İskenderun Limanı'na 50 milyon doların üzerinde modernizasyon sağladıklarını kaydederek, ''Limana daha etkin ve verimli bir yönetim anlayışı yerleştirmek istiyoruz. Liman hantal yapıdan kurtarılıp daha ticari daha ekonomik bir mantaliteyle çalıştırılacak'' diye konuştu. 
     
</TEXT>
</DOC>
