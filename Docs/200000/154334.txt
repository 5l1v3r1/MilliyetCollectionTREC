<DOC>
<DOCNO> 154334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/guncel/gun04.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kepçe için çok erken' 
</HEADLINE>
<TEXT>

72 SAAT dolmadan kepçelerin enkaz kaldırma çalışmalarına başlamasını eleştiren AKUT üyesi Yıldırım Güngör, şöyle konuştu 

"100 SAAT sonra bile enkazdan canlı çıkarabilirsiniz. Ama kepçeler yüzünden artık bu enkazdan canlı çıkma şansı sıfır " 
     SERHAT OĞUZ 
BİNGÖL 

     Bingöl Çeltiksuyu İlköğretim Okulu'nda depremin yaklaşık 40. saatinde enkaza kepçelerin girmesi, tartışma yarattı. AKUT üyesi olan İstanbul Üniversitesi Jeoloji Mühendisliği Öğretim Üyesi ve İstanbul Jeoloji Mühendisleri Başkanı Yrd. Doç. Dr. Yıldırım Güngör, uluslararası kurtarma ölçülerine göre enkaz altında canlı arama süresinin 72 saat olduğunu belirterek, "Kepçelerin girmesi, kurtarma çalışmalarının bittiğini gösterir. Artık enkaz kaldırma çalışması başlamış. Kepçenin yarattığı güç nedeniyle enkazın altında canlı kalmaz" dedi. 
     
     'ÇOK ERKEN GİRDİLER' 
     En azından 72 saat beklenilmesi gerektiğini kaydeden Güngör, "Biz AKUT ekibiyle Hindistan'da 112, Gölcük'te 120, Yalova'da 100 saat sonra canlı çıkardık. Artık buradan canlı çıkma şansı bence sıfır. Mucizeler her zaman olur ama kepçelerin bu kadar erken girmemesi gerekirdi" diye konuştu. Kurtarma çalışmalarına komutanlık eden Albay Mustafa Baysal ise çalışmalarının bitmediğini, iki kepçenin sadece kontrolü yapılan alanlara girdiğini belirterek, "Son canlı çıkana kadar bu bir kurtarma çalısmasıdır. Kepçelerle mikado yöntemiyle enkaz kaldırma yapıyoruz. Kontrol ettiğimiz bölgede enkazı üstten başlayarak topluyoruz" diye konuştu. 
     
     6 ÖĞRENCİ ENKAZDA 
     Baysal, buna rağmen depremin 29. saatinden beri enkazdan canlı çıkmadığını bildirdi. Şu anda çalışmalarda sadece sivil savunma ekipleri, Genelkurmay Arama Kurtarma Timi ve askerler yer alıyor. Önceki günlerde gelen sivil arama kurtarma ekipleri ise okuldaki çalışmalardan ayrıldı. Enkaz çevresindeki aileler de her geçen dakika umutlarını tüketiyor. Şu ana kadar yatılı okul enkazından 77'si öğrenci 160 ceset çıkarıldı. Okul binasının enkazında h l 6 öğrenci olduğu tahmin ediliyor. 
     

</TEXT>
</DOC>
