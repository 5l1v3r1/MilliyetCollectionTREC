<DOC>
<DOCNO> 167307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/soneko31.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Son 3 yılda 50 bin bankacı işini kaybetti... 
</HEADLINE>
<TEXT>

     Türkiye'de, banka ve şube sayısının 3 yıldır devam eden azalma sonucu 1980'lerdeki düzeylere gerilediği bildirildi. 
     Türkiye Bankalar Birliği web sitesinde yer alan ''2002 Yılında Türkiye Ekonomisi ve Türk Bankacılık Sistemi'' başlıklı çalışmaya göre, 2002 yılı sonu itibariyle banka sayısı 1985'ten, şube sayısı 1980'den, personel sayısı ise 1979'dan bu yana gerçekleşen en düşük düzeye geriledi. Banka, şube ve personel sayılarındaki azalmada, 1999 yılında banka sisteminde uygulanmaya başlanan yeniden yapılandırma programına göre mali bünyesi zayıflayan bankaların Tasarruf Mevduatı Sigorta Fonu'na devredilmesi, kamu bankalarında yeniden yapılandırılma uygulaması, banka kaynaklarının küçülmesi yanında bankaların maliyet tasarrufu sağlanması yönündeki çabaları etken oldu. 
     Verilere göre, son 3 yılda toplam 50 bin 717 banka çalışanı işini kaybetti. 2000 yılında 3 bin 587 ve 2001 yılında 32 bin 906 kişinin ardından 2002 yılında da 14 bin 224 çalışan işini yitirdi. 
     Böylece son üç yılda sektörde personel sayısı toplam 50.717 kişi azalarak 123 bin 271 kişiye indi. 
     Küçülme en çok kamu bankaları çalışanlarını etkiledi. 2000-2002 arası 30 bin 33 kamu bankası çalışanı işinden oldu. 
     Aralık 2002 tarihi itibariyle bankacılık sisteminde çalışanların yüzde 96'sı ticaret bankaları, yüzde 4'ü mevduat kabul etmeyen bankalar tarafından istihdam edildi. 
     Kamu sermayeli ticaret bankaları personeli, bankacılık sektöründe çalışanların yüzde 33'ünü, özel sermayeli ticaret bankalarında çalışanlar yüzde 54'ünü, Fon'daki bankalarda çalışanlar yüzde 5'ini, yabancı bankalarında çalışanlar ise yüzde 4'ünü oluşturdu. 
     
     ŞUBE SAYISI 6106'YA DÜŞTÜ 
     Türkiye Bankalar Birliği verilerine göre, 2002 yılında banka sayısı 7 azalarak 54'e, şube sayısı 802 azalarak 6 bin 106'ya düştü. 
     En büyük küçülme, kamu bankaları şubelerinde yaşandı. 706 şube kapatan kamu bankaları, 2 bin 19 şube ile hizmetlerini sürdürüyor. 
     Geçen yıl özel bankaların şubeleri 136 artışla 3 bin 659'a çıkarken, fondaki bankalar 205 şubesini kapattı. Böylece fondaki bankaların şube sayısı 203'e geriledi. 
     
</TEXT>
</DOC>
