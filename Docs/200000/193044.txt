<DOC>
<DOCNO> 193044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/soneko20.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeytinyağı alım fiyatı açıklandı... 
</HEADLINE>
<TEXT>

     TARİŞ Zeytin ve Zeytinyağı Birliği Başkanı Cahit Çetin, 2003-2003 dönemi 5 asit baz zeytinyağı ön avans alım fiyatının, 3 milyon 200 bin lira olarak belirlendiğini açıkladı. 
     Cahit Çetin, TARİŞ Genel Müdürü Ayhan Özer ile düzenlediği basın toplantısında, Ege Bölgesi'nin tahmini zeytinyağı rekoltesinin 41 bin 908 ton civarında olduğunu belirtti. 
     TARİŞ'in geçen yıl 5 asit baz zeytinyağına 2 milyon 600 bin lira, daha sonra da 200 bin lira fark verdiğini hatırlatan Çetin, bu yıl ön avans olarak 3 milyon 200 bin lira verdiklerini, gerçek avansın ise Aralık ayında yapılacak genel kurulda seçilecek yönetim tarafından açıklanacağını bildirdi. 
     Çetin, her yıl zeytinyağı alım kampanyasını Kasım ayının ikinci haftasında başlattıklarını, bu yıl ise piyasada ''fiyatları düşürmeye yönelik spekülasyonları'' dikkate alarak bir hafta erken açtıklarını dile getirdi. 
     Sezona stoksuz girdiklerini ve 15 bin tona kadar zeytinyağı alabileceklerini ifade eden Çetin, üreticilerin mağdur olmaması için her türlü önlemi aldıklarını, günün şartlarına göre alım fiyatını yeniden belirleyeceklerini ve bunu üreticiye yansıtacaklarını söyledi. 
     
     ''ZEYTİNYAĞI FİYATLARI ARTACAK'' 
     2003-2004 dünya zeytinyağı rekoltesinin 2 milyon 200 bin ton olarak gerçekleşeceğini tahmin ettiklerini, dünya zeytinyağı tüketiminin ise 2 milyon 750 bin ton olmasının beklendiğini dile getiren Çetin, üretim ile tüketim arasındaki yaklaşık 500 bin ton açık bulunmasının, fiyatları artıracağını kaydetti. 
     Dünya zeytinyağı pazarının büyüdüğünü, Türkiye'nin bu pazardaki payını yükseltebilmesi için zeytin alanlarını artırması gerektiğini kaydeden Çetin, ''Eski Orman Bakanı Sayın Nami Çağan ile başlayan bozuk orman arazilerine zeytin ağacı dikilmesi projesi, TEMA Vakfı'nın başvurusu üzerine Danıştay tarafından iptal edildi'' dedi. 
     Zeytin ithalatına ihtiyaç olmadığını belirten Çetin, ''Türkiye'de yeterince zeytin ve zeytinyağı bulunuyor. İthalata ihtiyaç yok. Bu yöndeki açıklamaları şaşkınlıkla karşıladım'' diye konuştu. 
     
     BİRLİKLERİN YENİDEN YAPILANDIRILMASI 
     TARİŞ Genel Müdürü Ayhan Özer de, tarım satış kooperatifleri ve birliklerinin yeniden yapılanmasına değindi. 
     Tarım Satış Kooperatifleri ve Birlikleri Yeniden Yapılandırma Kurulu'nun TARİŞ'in İncir, Zeytin ve Zeytinyağı birlikleriyle Gülbirlik, Marmarabirlik ve Trakyabirlik'te tahkim kararı aldığını ifade eden Özer, ''Zeytin ve Zeytinyağı Birliği'nin 13 trilyon lirası ana para olmak üzere 70 trilyon borcu bulunuyor. Hazine Müsteşarlığı, tahkim kararını onaylar ve birliklerin borçları yıl sonuna kadar tahkim edilirse, Zeytin ve Zeytinyağı Birliği 45 trilyon lira kara geçecek'' dedi. 
     
</TEXT>
</DOC>
