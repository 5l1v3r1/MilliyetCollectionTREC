<DOC>
<DOCNO> 168664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/spor/ykoksaldi.html </URL>
<DATE> 2003/07/11/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Satın alınamayan 
</HEADLINE>
<TEXT>

     Yaş ortalaması 33 olan iki golcü için aylara vuran transfer uğraşları gösteriyor ki, Türkiye'nin futbolda yükselen itibarı tahmin edilen çekiciliği sağlayamıyor. Sadece aşırı miktarlarda parayı bastırarak ikna edilebiliyorlar. Yabancı yayın organlarında görülmemiş yoğunlukta Türk futbolu analizleri, haberleri var kimi zaman bizi bizden iyi tanıdıklarını görüp şaşırıyoruz. Ama UEFA'nın sözünde durmayan kötü çocuklar listesinde ilk 10'dayız. 
     Türk futbolcularını sırt sıvazlayarak veya evladımız baskısı ile kandırabilirsiniz ama özel hayatını yaşamasına izin verilmesine alışmış, kendi kültürünün getirdiği tavır rahatlığını arayan kariyer sahibi isimler umursamaz. Teminat arar. Türkiye Ligi kalite olarak olması gereken seviyede değil. Ara ara yaşanan çekişmeler, her sene bir veya iki Anadolu takımının çıkması yeterli değil. Kalite bununla sınırlı değil. Stadlardan futbol sevgisini gösterme biçimine, medyanın yaklaşımından yorum açısına kadar uzanıyor. 
     Transfer döneminde tavana vuran haberler, birkaç saat içinde bile kendini yalanlıyor. Gökdeniz 15 günde 10 kere takım değiştirdi. Bir gün önce Fenerbahçe'de olan Overmars, ertesi gün Galatasaray'da idi. Yöneticilerin, menajerlerin tutarsızlığı ile paralel herşey. İyi de bu kadar yalan dolan içinde gerçek spor ve futbol haberlerine ne olacak Gazetelerde, televizyonlarda Beckham hariç eli yüzü düzgün dünya futbolu yorumu ve haberleri görebiliyor musunuz Bu da bir kalite sorunu. 
     Futbolun da iş dünyasının en popüler temalarından olan toplam kaliteye ihtiyacı var. Teoride inanılmaz performans sıçramasına yol açacak bu uygulama pratikte kolay değil. Zira tüm çalışanların ve koşulların kalitesini artırma fikrini, kültür ve alışkanlığa dönüştürmeyi hedefliyor. Üstelik zamana bağlı. Aksi takdirde birkaç kulübün ve onlardan oluşmalı geleneğiyle milli takımın başarısı dış dünyaya karşı imaj kalkanından öteye geçmez. 
     

</TEXT>
</DOC>
