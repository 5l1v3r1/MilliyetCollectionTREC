<DOC>
<DOCNO> 157883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sontur08.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Benzinciden para ödemeden kaçan rehberin inadı... 
</HEADLINE>
<TEXT>

     Kadıköy'de akaryakıt istasyonundan aldığı benzinin parasını görevlilere kızdığı için ödemeden kaçan turist rehberi, polisi yaklaşık 2.5 saat uğraştırdıktan sonra gözaltına alındı. 
     34 TS 115 plakalı otomobiliyle Kızıltoprak'taki bir akaryakıt istasyonuna gelen Osman Gümüş 44 , 46 milyon liralık benzin aldı. Benzin bedelini kredi kartıyla ödemek isteyen Gümüş, ''kartın geçersiz olduğunu'' söyleyen görevlilerle bir süre tartıştı. 
     Turist rehberliği yapan Gümüş, daha sonra da görevlilere sinirlendiği için benzin bedelini ödemeyerek otomobiliyle istasyondan ayrıldı. 
     Görevlilerin durumu bildirmesi üzerine harekete geçen polis, Gümüş'ün kullandığı otomobili izlemeye başladı. 
     Polisin Caddebostan'da sıkıştırdığı Gümüş, otomobiliyle buradaki bir otoparka girerek kendini araç içinde kilitledi. 
     Gümüş'ün yaklaşık yarım saat süren ikna çabasına rağmen otomobilin kapılarını açmaması üzerine, olay yerine çekici çağrıldı. 
     Daha sonra Osman Gümüş'ün içinde bulunduğu otomobil, çekiciye konularak götürüldüğü İskele Polis Merkezi'nde indirildi. 
     Burada da polise otomobilin kapılarını açmayan Gümüş, araç teybinin sesini sonuna kadar açarak sigara içti. Zaman zaman camı aralayarak çevredekilere küfreden Gümüş, bir ara da uyumaya çalıştı. 
     Polisin şaşkın bakışları arasında otomobilini çalıştırarak kaçmaya çalışan Gümüş, polis merkezi önündeki parkın korkuluklarına vurarak durdu. 
     Polis, tekrar kaçma girişiminde bulunmaması için Gümüş'ün otomobilinin lastiğinin havasını tornavida yardımıyla indirdi. 
     
     BAYILINCA HASTANEYE KALDIRILDI 

     Rehber Gümüş, bir ara da ikna çabalarını sürdüren polislerden ''Kalbim sıkıştı'' diyerek ambulans çağırmalarını istedi. Gümüş, ambulansın polis merkezine gelmesinden sonra ise iyileştiğini bildirdi. Bunun üzerine ambulans polis merkezinden ayrıldı. 
     Sakinleşmesi için polislerce kısa bir süre kendi haline bırakılan Gümüş, aracın camını biraz indirip tekrar uyumaya çalıştı. Bu sırada aracın indirilen camına bir kaldırım taşı koyarak tekrar kapanmasını engelleyen bir polis, daha sonra elini içeri sokarak kapıyı açtı. 
     Yaklaşık 2.5 saat süren çabaların ardından araçtan çıkartılarak gözaltına alınan Gümüş, bu sırada bayıldı. 
     Baygın halde polis merkezine götürülerek kısa bir süre bekletilen Gümüş, tekrar çağrılan ambulansla Haydarpaşa Numune Hastanesi'ne kaldırıldı. 

     
</TEXT>
</DOC>
