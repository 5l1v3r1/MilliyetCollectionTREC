<DOC>
<DOCNO> 176116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/son/sondun04.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
''Tombul'' Bridget Jones'a para yağmaya başladı... 
</HEADLINE>
<TEXT>

     ''Bridget Jones'un Günlüğü'' filminin ikincisi için alacağı kilo başına para teklif edilen ünlü aktris Renee Zellweger, ilk çekine kavuştu. Güzel aktris, aldığı kilolar karşılığında elinde 3.2 milyon dolarlık 4 trilyon 480 milyar lira çekiyle evine döndü. 
     Internetteki ''dailystar'' sitesinin haberine göre, film için yaklaşık 11 kilo alması istenen Zellweger şişmanlamaya başlayınca, para muslukları da açıldı. Film için toplam 22.5 milyon dolar yaklaşık olarak 31 trilyon 500 milyar lira teklif edilen ünlü yıldız, böylece ücretinin yedide birine daha çekimler başlamadan kavuşmuş oldu. 
     Pek çok ünlü yıldızın aksine ''şişmanlık diyetine'' giren Zellweger'in işi, sanıldığı gibi kolay da değil. Renee Zellweger'in yakın çevresi, güzel oyuncunun sıkıntıları bulunduğunu dile getirerek, ''Renee, aslında Bridget'i oynamak için kilo almaktan nefret ediyor. Çünkü, bu kiloları vermek için büyük sıkıntı çekeceğini çok iyi biliyor'' dedi. 
     Renee Zellweger'in yüksek kalorili yiyeceklerle diyetini sürdürdüğünü dile getiren arkadaşı, ''Zellweger bana, 'O kadar çok yiyorum ki, bazen kendimi hasta gibi hissediyorum. Bazen de hoşuma gitmiyor değil' dedi. Bakalım sonu ne olacak'' açıklamasında bulundu. 
     Aktris Renee Zellweger, 2001 yılında rol aldığı ''Bridget Jones'un Günlüğü'' filmi için de 15 kilo almış, ancak bu kiloları vermekle kalmamış, aşırı zayıf olarak nitelendirilebilecek duruma gelmişti. 
     ''Bridget Jones The Edge Of Reason'' adlı film, Bridget Jones'un yaptığı maceralı tatili ve ardından büyük aşkı Mark Darcy ile yeniden buluşmasını konu alıyor. 
     
</TEXT>
</DOC>
