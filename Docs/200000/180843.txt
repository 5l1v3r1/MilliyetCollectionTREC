<DOC>
<DOCNO> 180843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/yazar/civaoglu.html </URL>
<DATE> 2003/09/07/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Sefa çiçeği olmak 
</HEADLINE>
<TEXT>

   
   Asmalar. Kebap, lahmacun, rakı...Ve Ermeni müziği... Tepemizde pembe renkli karınlarını göstererek yavru yarasalar uçuşuyor. 
   Kendimi sefa çiçeği gibi hissediyorum. 
   Tim ya da diğer adıyla Timur'un konuğuyuz. Tam adı Timur Schindel. 
   Babası Amerikalı, annesi Türk. 
   Gaziantep'teki lakabı "Amerikalı..." 
   Başarılı meslek yaşamı sürdürerek büyük ve ünlü bir otomotiv şirketine genel müdür olmuş. 
   Yıllar geçince sıkılmış. "Başka ve gönlümce bir şeyler yapmalıyım" diye düşünmüş. 
   İstifa etmiş. 
   Motosikletine binmiş. 
   İki yıl boyunca Türkiye'yi il - il, ilçe - ilçe dolaşmış. Ve Gaziantep'te eski taşyapı Ermeni evlerini görünce, orada kalmaya ve yerel renkleri gelenekleri, yaşamı yansıtan bir butik otel yapmaya karar vermiş. 
   Toplam 18 oda, 2 süit, yüzme havuzu ve diğer olanaklar planlanmış. Bir kısmı bitmiş. 
   
      Zeugma'nın simgesi çingene kız. Ne tarafına geçip bakarsam, göz gözeyiz. Gözleri sola - sağa ona bakanları izliyor gibi. Bizim gazeteci milletinden bir arkadaşımız bunu şöyle yazabilir "Çingene kız beni kesiyor, gözlerini benden ayırmıyordu..." Bilin bakalım "kim". Bana e - mail'le tahminlerinizi gönderin. 
   
   İşte Anadolu    Anadolu evleri butik otelini anlatırken, villa gettoları yaratarak neleri yitirdiğimizi anımsayalım. 
   Evler tamamen taş. Yazın serin, kışın sıcak tutuyor. "Hayat"lı... Yani, yüksek duvarlar ortasında geniş avlulu. Odalar ise "nacarlı... duvardan duvara dolap - çekmece Tavanlar sırıklı ve işlemeli. Zemin, Halep sıvası. Yerinde dökülen bir tür zemin. 
   Kuş tahaları... Her odanın avluya açılan duvar tepelerinde, yuvarlak kuş evleri. Bu yuvanın odaya bakan yuvarlak yüzü cam kaplı. İçlerinde kafese hapsedilmemiş kuş komşularla yaşamak güzel. Odalar arkasında ve katlar arasında gizli geçitler. Oda içlerinde kuyular, taş oyma mağaralar... Haznalar kiler , livanlar antre , ganeler küçük havuzlar ... 
   Bu evlere özgü ev yapımı likörler... 
   ....... 
   Milliyet TIR'ı ile Güneydoğu'yu dolaşırken bu "Anadolu Evleri" güzelliğini iki akşam yaşadım. Orada geceleyemedim. 
   Ama ilk fırsatta döneceğim. 
   Hemen birkaç adım ötedeki Burhan Çağdaş'ın nefis kebaplarını, 100'lerce yıl öncesinin yöntemiyle yapılan kuru baklavalarını da şimdiden özledim. Anadolu Evleri'nin bulunduğu sokaktaki diğer eski evler de kapışılmış. Birini de belediye almış. Celal Doğan, burayı baştan başa "Gaziantep'te yaşam" tanığı haline getiriyor. 
   
   Bir müze ki...    Gaziantep müzesi bir hazine. 
   Zeugma mozayikleri, freskleri inanılmaz bir teknikle aynen korunarak getirilmiş. 
   Bu başarının sahiplerini kutlamak gerek 
   Gazetelerde, TV'lerde yayınlanan ve bir bakıma Zeugma'nın simgesi haline gelen "çingene kız" mozayiği karşısında heyecan duydum. 
   Nereye giderseniz, gözleri takip ediyor. 
   Eros mozayiği de nefes kesiciydi. 
   Müzeyi bize belinde tabancası olan bir hanım koruma gezdirdi. Alkışlanacak kadar başarılıydı. 
   Zeugma'dan getirilen mezar taşları freskler büyüleyici. Gaziantep Müzesi, bu harikulade değeri tartacak fiziki ve insan kaynağı kalitesinden yoksun. Gaziantep'e bir turist seli akıtacak Zeugma sanat hazineleri, böyle Allahlık mek na ve tapu memuru zihniyetli personele bırakılamaz. 
   
      
   
</TEXT>
</DOC>
