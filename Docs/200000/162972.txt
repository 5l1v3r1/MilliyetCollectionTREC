<DOC>
<DOCNO> 162972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sonspo06.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
A milliler yarın toplanıyor... 
</HEADLINE>
<TEXT>

     FIFA Konfederasyon Kupası'nda mücadele edecek A Milli Futbol Takımı, yarın İstanbul'da toplanacak. 
     Milliler, saat 18.00'de Polat Renaissance Otel'de toplanırken, daha sonra yapılacak törenle, Ay-yıldızlı futbolculara, Futbol Federasyonu Yönetim Kurulu tarafından alınan karar gereği, Dünya Kupası'nda elde ettikleri üstün başarı nedeniyle A Lisans Antrenör Diplomaları dağıtılacak. 
     Törende ayrıca, teknik heyet, diğer görevliler ile federasyona uzun yıllar hizmet veren çalışanlara, Hizmet Beratı ve çeşitli ödüller dağıtılacak. 
     
     FRANSA'YA HAREKET PAZAR GÜNÜ 
     Konfederasyon Kupası için 15 Haziran Pazar günü saat 11.00'de Lyon'a hareket edecek olan Milli takım, bu kupada ilk olarak üç karşılaşma oynayacak. 
     A Milli Futbol Takımı, FIFA Konfederasyon Kupası'nda ilk maçını, 19 Haziran Perşembe günü TSİ 20.00'de St. Etienne'de ABD ile yapacak. 
     İkinci maçını 21 Haziran Cumartesi günü Paris'de TSİ 20.00'de St. Denis Stadı'nda Kamerun ile yapacak olan Milliler, gruptaki son maçta ise St. Etienne'de 23 Haziran Pazartesi günü TSİ 22.00'de Brezilya ile karşı karşıya gelecek. 
     İki grupta oynanacak Konfederasyon Kupası maçlarında 26 Haziran tarihinde yarı final, 28 Haziran'da 3-4'üncülük, 29 Haziran Pazar günü de final maçı yapılacak. 
     
</TEXT>
</DOC>
