<DOC>
<DOCNO> 193433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/yazar/gunes.html </URL>
<DATE> 2003/11/05/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Enflasyon sorunu bitti mi 
</HEADLINE>
<TEXT>

      Önceki gün enflasyon rakamları açıklandığında piyasalar çok olumlu bir havaya girdi. Enflasyonun temel kavramı olan Tüketici Fiyat Endeksi geçen ay yüzde 1.4, toptan eşya fiyatları ise yüzde 0.6 artmıştı. Çekirdek enflasyon denen, özel kesim imalat sanayii fiyat endeksi ise yine yüzde 0.6 artmıştı. Piyasaların sevinmesi ise rakamların beklenenden de düşük gelmesinden kaynaklanıyordu. 
   Bu verileri yorumlamak için hem geçmişte gözlenen gelişmeleri görmek, hem de ayrıntılarına inmek gerekiyor. Öncelikle şu bilgiyi tekarlayalım Bu programın temel hedefi iç talabi frenlemek. Bu nedenle maliyetleri belirlemede gayet etkin olan özel imalat sanayii fiyat endeksini temel almak artık doğru değil. Bunun yerine, satın alma gücünü gösteren TÜFE'ye bakmak gerekiyor. Nitekim, ekonomi yönetimi de başından beri bunu yapıyor. 
   Yukarıdaki grafikte, krizden bu yana aylık bazda, kaydırılmış 6 aylık ortamalarla TÜFE endeksi görülüyor. Dikkat edilirse, 2001 yılının başında yaşanan ani develüasyon aylık yüzde 4 - 5 civarında enflasyona neden olmuş, ancak yılın ikinci yarısında yaşanan revalüasyon sürecinde, aksine enflasyon hızla aşağıya sarkarak neredeyse yüzde 1 düzeyine gerilemiş. 
   2002 yılının başına dek kurdaki bu düzeltme, enflasyonun düşmesine neden olmakla beraber, daha sonra Başbakan Ecevit'in hastalanmasıyla kur yeniden fırlayınca enflasyon da canlanma eğilimine girmiş. Ancak seçim kararlarının alınmasıyla hem kur gevşemiş, hem de enflasyon. Şu anda da enflasyon aylık yüzde 1 gibi bir ortalamaya oturmuş durumda. 
   Enflasyonun bu düzeyde ortalamaya oturması, gelecek yıl yüzde 12 olan TÜFE hedefinin tutulabileceğini gösteriyor. Bununla beraber üç noktaya dikkatleri çekmek gerekiyor. 
   Birincisi, yılın ilk yarısında enflasyon kümülatif olarak hızla düşebilir. Çünkü endeksten 2003 yılı başında gerçekleşen yüksek enflasyon verileri çıkacaktır, 
   Ancak, 2004 yılının ikinci yarısında, 2003 yılında yaz aylarında gerçekleşen eksi enflasyonlar çıkacaktır. Bunların yerine daha büyük eksi enflasyonlar gelmezse, enflasyon kümülatif olarak yeniden canlanabilecektir ve 
   Üçüncüsü, ihracat ne denli artarsa artsın, ithalatın daha hızlı arttığı unutulmamalı. Zaman içinde kur başka bir düzeye kayarsa, enflasyon rakamları da farklılaşabilir. Üstelik yaklaşan yerel seçimlerin enflasyon üzerindeki etkisi göz ardı edilmemeli. 
   Bu arada, alttaki tabloda da görüldüğü gibi enflasyon 12 aylık ortalamalara göre zorunlu tüketimlerde daha yüksek, ertelenebilir harcamalarda daha düşük gerçekleşmektedir. Nitekim gıda, sağlık ve eğitimde artış oranları, eğlence ve ev eşyasına göre daha yüksek gerçekleşmektedir. 
   Ancak, 2004 yılında enflasyon hedeflemesine geçilirse dengeler tümüyle farklılaşabilir. 
   Gıda 29,6 Giyim 31,6 Sağlık 29,2 Eğitim 43,0 Konut 25,5 Eğlence 16,6 Ev eşyası 19,3 
      
   
</TEXT>
</DOC>
