<DOC>
<DOCNO> 191137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/spor/spo03.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldıray tamam 
</HEADLINE>
<TEXT>

   Galatasaray, milli futbolcunun transferi için kendisi ve kulübü Leverkusen ile anlaşma sağladı. Tarafların el sıkıştığı, Yıldıray Baştürk'ün ocak ayında imza atacağı bildirildi 
      CÜNEYT KARAKAYA 

   
   Sıcak gelişmeler 
   SARI - Kırmızılı yönetim, Yıldıray Baştürk'ün transferinde imza aşamasına geldi. Sözleşmesi bitecek olması nedeniyle sezon sonunda serbest kalacak olan milli futbolcudan para kazanmak isteyen Bayer Leverkusen kulübü ile yapılan görüşmelerden olumlu sonuç çıktı. Alman kulübü, transfere sıcak bakarken, Yıldıray da gelmek için hazır olduğunu iletti. Uzun süren pazarlıklar sonunda tarafların el sıkıştığı, transfere "bitti" gözüyle bakıldığı öğrenildi. 
   
   Sabırsızlanıyor 
   TEKNİK Direktör Fatih Terim'in de ısrarla istediği Yıldıray'ın, ocak ayındaki ara transferde kendisini Sarı - Kırmızı renklere bağlayan imzayı atacağı bildirildi. Bayer Leverkusen'in inişli - çıkışlı grafiği ve ligde yaşadığı sorunlar nedeniyle kulübünde eski huzuru bulamayan yıldız oyuncunun ayrılmak için de Alman ekibine baskı yaptığı ileri sürüldü. Yıldıray'ın dört gözle ara transferi beklediği ve imza atmak için sabırsızlandığı iddia eddildi. 
   
   Terim'in aklı karıştı    Galatasaray'ın hocası, Arif ile Bratu arasındaki forma savaşı nedeniyle planlarını yeniden gözden geçiriyor 
   ERHAN TELLİ 

   Müthiş yarış 
   SARI - Kırmızılı takımda forvetler arasında yaşanan forma kapma mücadelesi iyice kızıştı. Avrupa'da daha önce görev aldığı için statü gereği forma giyemeyen, sadece lig maçlarında görev yapabilen Rumen oyuncu Bratu ile son Olympiyakos karşısında Cihan'ın attığı gole asist yapan Arif Erdem'in rekabeti dikkat çekiyor. İki oyuncu da ilk on birde şans bulmak için kıyasıya mücadele ediyor. 
   
   Üçlü forvet 
   TEKNİK Direktör Fatih Terim, müthiş rekabet nedeniyle Hakan Şükür'ün yanında forma vereceği forvet konusunda kararsızlığa düştü. Yüksek form grafiği nedeniyle iki oyuncuyu da Samsun önünde kullanmak isteyen tecrübeli hocanın, Hakan Şükür'ün de kırık burnuyla mücadele edecek olması nedeniyle bu düşüncesi kuvvetlendi. Fatih Terim, sakat olan Sabri'nin bölgesine Arif'i monte etmeyi planlıyor. 
   
   Hakan Şükür'ün dalya heyecanı    GOLCÜ futbolcu, Samsunspor maçında ikinci kez "dalya" demeye hazırlanıyor. Birinci ligde şimdiye kadar toplam 199 kez rakip fileleri havalandıran tecrübeli golcü, bugün de gol atması halinde 200 gol barajına ulaşarak, Türk futbol tarihine geçecek. 32 yaşındaki milli oyuncu, Tanju Çolak, Hami Mandıralı, Metin Oktay ve Aykut Kocaman'ın ardından "200'ler Kulübü"ne girecek beşinci oyuncu unvanını alacak. 
   
   
</TEXT>
</DOC>
