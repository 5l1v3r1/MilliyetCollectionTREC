<DOC>
<DOCNO> 164245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/ekonomi/eko06.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dolardaki çirkin faiz düşmeli' 
</HEADLINE>
<TEXT>

İhracatçıya ucuz döviz kredisi vermeye başlayan İş Bankası'nın Genel Müdürü Özince, "Diğer bankalar da bu işe girsin. Doların normalin 10 katı çirkin faizi insin" dedi 
     EKONOMİ SERVİSİ 

     Küçük ve orta ölçekli KOBİ ihracatçılara yıllık yüzde 4 - 5 faizli kredi uygulaması başlatan İş Bankası Genel Müdürü Ersin Özince, "Birçok bankamız bu işe girsin, heves etsin. Neticede doların normalinin 10 katı olan çirkin faizi insin" dedi. 
     İş Bankası ile Türkiye İhracatçılar Meclisi arasındaki protokolün imza töreninde konuşan Özince, "Bu örnekler artarsa tasarruf sahipleri mevduatını bankaya yatırırken, bütün dünyada 1 küsur olan dolara 'Ben bunu 10 istiyorum' demeyecek bir mantığa gelinirse, o zaman Türkiye rekabet gücünü, en azından finansal maliyetlerin yüksekliğiyle kaybetmez. Arz ve talep karşılaşırken, fiyat makul olmak zorunda" dedi. Özince "Yüzde 4'lerden faiz olur mu demeyin. 1.25 Amerika'da doların faizi. Amerikalının parasının faizini bizim artırmaya hakkımız yok. Bunlar istikrarla olacaktır. Biz geleceğe risk alarak giriyoruz ve faizi belli bir dönem için sabitleyeceğimizi söylüyoruz. Geleceği olumlu bulmak için kendi çapımızda katkı yapıyoruz" dedi. 
     
     İhracatçıya ucuz kredi 
     İş Bankası ihracatçıya dolar cinsinden yıllık yüzde 4, aylık yüzde 0.30, euro bazında yıllık yüzde 5, aylık 0.375 faizle kredi verecek. Limit ihracatçının ödeme gücü ve moralitesine göre saptanacak. İşletmenin geçmiş takvim yılında yaptığı ihracat tutarı asgari 150 bin dolar olacak, kredi ihracatının yüzde 30'unu aşmayacak. 
     

</TEXT>
</DOC>
