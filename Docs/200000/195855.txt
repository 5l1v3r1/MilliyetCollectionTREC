<DOC>
<DOCNO> 195855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/spor/ydemirkol.html </URL>
<DATE> 2003/11/16/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Geriliyoruz 
</HEADLINE>
<TEXT>

   
   Hani Türk oyuncuların teknik kapasitesinin yüksek olduğunu iddia ederiz ya. Dünkü savunma dörtlümüzün performansını gördükten sonra bunu bir kez daha düşünmeli. Yüzde 90 oranla arkadaşlarını aramak yerine topu şişirişleri, duvardan dönüp, bunların pozisyon oluşları sonrası gerçekten düşünmek gerek. Dün, Şenol Güneş'in çok beğendiği Verpakovskis, teknik direktörümüzün benzetmesiyle "Owen" gibi oynadıysa, bu onun üstün yeteneklerinden değil, savunmamızın Fiji gibi oynamasındandı. 
   Bu top yapamayışı, doğa veya zemine bağlayamayız. Çünkü bu durum sahanın iyi olduğu İngiltere maçından farksızdı. Top yapma görevi sadece Tugay'a bırakılmış, dolayısıyla dörtlü savunma sadece şekil itibarıyla olmuştu. Aslında iki liberolu garip bir oyun oynuyorduk. Bu orta sahamızı çok eksik bıraktı ve böylece son on dakikaya kadar etkili olamadık. Bir gol yedik, iki tane daha yiyebilirdik, agresif oyunumuzla daha da eksik kalabilirdik. 
   İkinci yarıda skoru beğenen ve kontratak arayışına giren Letonya kolay geri çekilince ve pressiz bizi yarı alanına kabul edince, bu kez orta saha ve hücum oyuncularımızın düşük formları ve olumsuzlukları ortaya çıktı. Yükselenler Tümer ve Gökdeniz kulübedeydi, Emre ve Okan ise kırmızı kart arıyordu Bütün bu zaaflarımızdan asla yararlanamayan Letonya'nın ne kadar alt düzey bir takım olduğunu böylece keşfettik. Kalemize gidemediler. Onların akıllarını başına getirmek için Emre Aşık kendini attırdı, Şenol Güneş, Nihat'ın yerine Deniz'i oyuna soktu, ama yine de akıllanmadılar. Böylece can havliyle birazcık hareketlenmemiz son on dakikada birkaç net pozisyon bulmamıza yardım etti. Ama nafile, hem gol atamadan yenilgiyle, hem de üç önemli eksikle İstanbul'a döndük. 
   
      
   
</TEXT>
</DOC>
