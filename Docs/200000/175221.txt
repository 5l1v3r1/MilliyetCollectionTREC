<DOC>
<DOCNO> 175221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sondun28.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin Göç Sorumlusu "Türk gençleri öğretmenliğe yönelsin" 
</HEADLINE>
<TEXT>

     Berlin eyaleti göç ve uyum sorumlusu Günter Piening, Türk gençlerin öğretmenlik mesleğine yönelmeleri çağrısında bulundu. 
     Piening, bugün Berlin Neukölln semtinde bulunan Türk Eğitim Derneği'ni ziyareti sırasında, ortaokul ve liseyi bitiren Türk gençlerle sohbet ederek, ''Türk gençler, öğretmenlik mesleğine yönelsin'' dedi. 
     Piening, öğrencilerden Neukölln ve Kreuzberg semtlerinde yaşayan Türkler, dernek temsilcilerinden de derneğin çalışmaları hakkında bilgi aldı. 
     Türk Eğitim Derneği Başkanı Rüştü Kam da, derneğin 2000 yılında kurulduğunu belirterek, ''Artık Türkiye'ye geri dönüşün olmayacağını anladık ve bu derneği kurarak çocuklarımız için eğitim yuvaları açmaya çalıştık. Böylece uyuma katkıda bulunuyoruz'' dedi. 
     Derneğin faaliyetleri hakkında da bilgi veren Kam, şunları söyledi 
     ''Türk kadınlara, erkeklere ve çocuklara değişik faaliyetler sunuyoruz. Buradaki Türk gençlerin yüzde 60'ı Türkiye'de evleniyor. Türkiye'den gelen eşlere derneğimizde Almanca dersleri ve benzeri imkanlar sunuyoruz. Ayrıca, aile sorunu yaşayan kadınlara yardımcı oluyoruz.'' Türk Eğitim Derneği Başkanı Kam, dernekte çocuklara bilgisayar dersleri de vererek, eğitimde başarılı olmaları için tüm imkanları sunmaya çalıştıklarını kaydetti. 
     
</TEXT>
</DOC>
