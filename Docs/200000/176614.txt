<DOC>
<DOCNO> 176614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/siyaset/siy04.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektörlere savaş açtı 
</HEADLINE>
<TEXT>

   Milli Eğitim Bakanı Çelik, Başbakanlık genelgesine rağmen yardımcı doçent kadrosuna atama yapan rektörler hakkında işlem yapılmasını istedi 
      BAHAR ATAKAN 
ANKARA 

   
   Milli Eğitim Bakanı Hüseyin Çelik, Yükseköğretim Kanunu tasarı taslağı nedeniyle karşı karşıya geldiği rektörleri ayağa kaldıracak yeni bir adım attı. 
   Çelik, Yükseköğretim Kurulu YÖK Başkanı Prof. Dr. Kemal Gürüz'den, Başbakanlık genelgesine rağmen yardımcı doçent kadrosuna atama yapan rektörler hakkında yasal işlem yapmasını isterken, "yetkilerini" hatırlattı. 
   Çelik, 4 Ağustos'ta YÖK'e gönderdiği yazıda, profesör ve doçentler dışındaki diğer öğretim elemanı kadrolarına atama yapan ve bunları gazetelerde ilan yoluyla duyuran üniversiteleri eleştirdi. Temmuzda Resmi Gazete'de yayımlanan Başbakanlık genelgesindeki hükmü hatırlatan Çelik, şunları kaydetti 
   "Kamu kurum ve kuruluşlarınca mevzuattan kaynaklanan zorunluluklar gereği verilen ve veya kurum faaliyetleriyle doğrudan ilgili ilanlar, ilgili bakan izniyle yapılabilecektir. Bunların dışında basın ve yayın organlarına ilan verilmeyecektir." Profesör ve doçentler dışındaki diğer öğretim elemanı kadrolarına yapılacak atamaların durdurulduğunu da vurgulayan Çelik, YÖK'ten bu genelgelere uyulmasını istedi. 
   
   İlk kurban 
   19 Mayıs Üniversitesi'nin "genelgelerdeki açık hükümlere rağmen" yardımcı doçent kadrosuna atama yaptığını bildiren Çelik, bu üniversiteyi Gürüz'e şik yet etti. 
   Çelik, "19 Mayıs Üniversitesi Rektörlüğü Tıp Fakültesi Dekanlığı Genel Cerrahi Anabilim Dalı, yardımcı doçent kadrolarına Dr. Bahadır Bülent Göngür ile Dr. Hüseyin Koray Topgül'ün atandığını" bildirdi. Üniversite yöneticileri hakkında yasal işlem yapılması gerektiğinin altını çizen Çelik, "Atamaların durdurularak tüm ilgililer hakkında gerekli yasal işlemin ivedilikle yapılmasını rica ederim" dedi. 
   
   YÖK'ten tepki 
   YÖK Başkanvekili Prof. Dr. Aybar Ertepınar, kullanılmak istenen kadroların ilan yoluyla duyurulmasının yasa gereği olduğunu belirtirken, "Yapılan işlem yargı denetimine açıktır. Yardımcı doçent atamalarına kısıtlama değil, teşvik getirilmesi gerek" diye konuştu. 
   
</TEXT>
</DOC>
