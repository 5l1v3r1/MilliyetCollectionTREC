<DOC>
<DOCNO> 163062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur69.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlili berberler hafta tatili için referanduma gidiyor 
</HEADLINE>
<TEXT>

     Denizli Berberler ve Kuaförler Odası, hafta tatiliyle ilgili tartışmayı sonlandırmak için referanduma gidiyor. 
     Denizli Belediye Başkan Yardımcısı Ümit Bahtiyar ile Denizli Berberler ve Kuaförler Odası Başkanı İdris Ağılönü, ortak basın toplantısı düzenledi. 
     Ümit Bahtiyar, Denizli Berberler ve Kuaförler Odası'nın hafta tatili uygulamasına geçmek için geçen yıl Denizli Belediye Meclisi'ne başvuru yaptığını hatırlatarak, bunu geçen günlerde 80 imzalı bir dilekçeyle yenilediğini belirtti. 
     Genel eğilimi öğrenmek için 18 Haziran Çarşamba günü Denizli Berberler ve Kuaförler Odası'na kayıtlı üyelerin katılımıyla oylama yapılacağını belirten Bahtiyar, Belediye Meclisi'nin de buna göre karar vereceğini söyledi. 
     Denizli Berberler ve Kuaförler Odası Başkanı İdris Ağılönü, tatil konusunun erkek berberler için gündemde olduğunu, bayan kuaförlerinin kapsam dışı tutulduğunu ifade etti. Ağılönü, 600 üyeden 450'sinin erkek berberi olduğunu kaydederek, ''Demokratik bir şekilde karar alınmasını sağlamak için böyle bir yönteme başvurduk'' dedi. 
     
</TEXT>
</DOC>
