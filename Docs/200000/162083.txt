<DOC>
<DOCNO> 162083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sontur07.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Pasteur'un ülkesinde bir Türk aşıcı... 
</HEADLINE>
<TEXT>

     Dokuz Eylül Üniversitesi DEÜ Erişkin Hematoloji Onkoloji Bilim Dalı Öğretim Üyesi Doç. Dr. Uğur Yılmaz, bir yıldır Fransa'da, bağışıklık sistemi içinde bulunan ve kanserli hücreyi tanıyan bir aşı projesi üzerinde çalışma yürüttüğünü bildirdi. 
     Doç. Dr. Yılmaz, iki yıl önce ''yüksek dozda kemoterapi uygulamaları'' konusunda çalışmalarda bulunmak üzere Paris Laennc Hastanesi'ne gittiğini, hocalarının çalışmalarını beğenmeleri üzerine, ''misafir öğretim kadrosu''yla çağrılı olarak Fransa'daki Paris V. Descardes Üniversitesi Necker Tıp Fakültesi'ne geçtiğini belirtti. 
     Kanserin önlenmesi yolunda yeni aşı çalışmaları yürütürken, Necker Tıp Fakültesi ile DEÜ arasında sıcak ilişkiler kurulduğunu kaydeden Doç. Dr. Uğur Yılmaz, bunun sonucu, Fransa'nın 150 bin Euro'luk yardımıyla DEÜ Onkoloji Enstitüsü'ne ''İzmir-Paris Tümör Aşı Projesi Laboratuvarı'' oluşturulduğunu söyledi. 
     Doç. Dr. Yılmaz, yürüttüğü aşı çalışmasıyla ilgili şu bilgiyi verdi 
     ''Paris'te temel çalışma konumuz vücudun alyuvarlarında bulunan dendritik hücrelerdir. Bağışıklık sistemi içinde bulunan bu dendritik hücreler kanserli hücreyi, normal hücreden ayırabilen, tanıyabilen bir yapıdır. Bağışıklık sistemi içinde yer alan ve sistemin koruyucu askerleri olarak nitelendirilen bir de Tlenfositler vardır. Biz, dendritik hücrelerde yaptığımız deneylerle, Tlenfositlere Şu hücre kanserlidir, tanıyın, ona göre önlem alın sistemini geliştirmeye çalışıyoruz. Şu anda deneysel aşı çalışmaları sürdürülüyor. İlk sonuçlar, bunun geliştirilmesi yönünde bize umut vaat ediyor.'' Doç. Dr. Uğur Yılmaz, kanserli hücrenin, vücudun bağışıklık sisteminin geliştirilmesi yönünde kullanılacak bir aşıyla yok edilmesinin, kemoterapi ve benzeri tedavilerin insan üzerinde uzun vadede yaptığı yan etkileri de ''minimum'' seviye indireceğini anlattı. 
     DEÜ Onkoloji Enstitüsü Müdürü Prof. Dr. Nur Olgun da, bu gelişmeyi Türkiye'ye taşımak istediklerini bildirdi. 
     Prof. Dr. Olgun, ''İzmir Paris Tümör Aşı Projesi'' kapsamında oluşturdukları laboratuvarda, ''hücre kültürü geliştirmek'' için steril odaya ihtiyaçları olduğunu belirterek, ''Bir hayırseverden yardım alırsak, Fransa'dan da bu konuda uzmanlar gelip, çalışmalarını İzmir'de sürdürebilir'' diye konuştu. 
     
</TEXT>
</DOC>
