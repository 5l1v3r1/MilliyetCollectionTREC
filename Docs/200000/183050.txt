<DOC>
<DOCNO> 183050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/spor/aspo.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İTALYAN EZİYETİ 2-1 
</HEADLINE>
<TEXT>

   Şampiyon Juventus karşısında yediği şok gole Hakan Şükür ile yanıt veren Cim - Bom, kötü bir gününde olan rakibine inanılmaz bir hata ile mağlup oldu 
      
   90 dakika    CÜNEYT KARAKAYA 

   9. kez Şampiyonlar Ligi'ne ayak basıldığında Torino'da arzularımız bir kez daha şelaleydi. Delle Alpi tribünlerinde İtalyan meslektaşlarımızdan kulağımıza ilk gelen Lippi'nin maç öncesi yaptığı moral bozucu "İşi ilk 20 dakikada şok presle bitiririz" açıklaması oldu. 
   Rakip kadroyu şöyle arka arkaya içinizden sıraladığınızda düşündüğümüz, "Bonussimo" reklamındakine benzer görüntüler göreceğimizdi ki, 5. dakikada Camoranesi'nin Del Piero'ya pas çıkardığını defansımız anlayana kadar top ağlarla buluşmuştu. Galiba reklam gerçek olacaktı 
   Terim, Juventus kanat akınlarını önlemek için sağa özellikle Pinto ile Sabri'yi, sola ise Ergün ve Hasan Şaş'ı yerleştirerek akıllıca davranmıştı. Fakat bu orta saha ilk yarım saat boyunca yaptığı bol pas hataları ile takımı oldukça zora soktu. İtalyanlar 1 - 0 öne geçmenin de verdiği güvenle, kalemize yüklendikçe yüklendi. 12'de Bülent Korkmaz, önündeki Trezeguet'enin şutunu engelleyemeyince korku tribünlere iyice salındı. Hele hele 14. dakikada yine Trezeguet ve Nedved'in idman maçındaymışçasına paslaşarak kalemize inmeleri inanılır gibi değildi. Umutlar tükenmişti, ama dakikalar 19'u gösterirken Prates, takımına müthiş çabaları sonrası kazandırttığı korneri kullandı. Ve 'Kral Hakan Şükür', Juventus defansına göre adeta piyangodan çıkarak klasik kafa gollerinden birini attı. Umutlar tekrar yeşermişti. Şampiyonlar Ligi ve Türkiye Ligi'nin havasının başka olduğunu gösteriyordu Cim Bom. Galatasaray topu kontrol etmeye de başladı, pas hatalarını azalttı ve ilk yarıyı 41. dakikada Nedved'in auta çıkan vuruşu dışında tehlike görmeyerek kapattı. 
   İkinci 45 dakikaya Lippi, Tacchinardi'nin yerine soktuğu Davids ile, İtalyanlara göre 'Terimzede' Appiah'ı çoğunlukla defansın önünde emniyet sübabı olarak kullanmayı tercih ederek başladı. Galibiyet golü adına, Camoranesi ile Nedved ise Del Piero ve Trezeguet'nin hizasına rahatça çıkmayı tercih ettiler, ama Galatasaray defansı pozisyon verecek gibi durmuyordu. Galatasaray'ın presi iş yapıyor, Siyah-Beyazlılar'a pozisyon şansı vermiyordu. 
   69. dakika iki taraf için de cılız ataklarla geçerken Del Piero'nun serbest atışı direğe nişanladı. Terazi dengedeydi ve tribünlerde suskunluk hakimdi. 
   Juventus uzun toplarla Cim - Bom defansının arkasına sarkmayı planlıyor, geri dörtlümüz başarıyla rakip forveti engelliyordu. Bunlardan birisi 73. dakikada Bülent Korkmaz tarafından Del Piero'ya yapılan şarjla gerçekleşti. Duran topların ustası Del Piero'nun kalabalık defansın arasına attığı sert şuta Ferrara dokundu ve Mondragon'un sağından galibiyet golünü kaydetti. 
   İşte bu gol beraberlik beklediğimiz anda herşeyi berbat etti. 
   
   Aptalca gol yedik    Boer'in itirafı 
   SAVUNMANIN tecrübeli isimlerinden Frank de Boer, Juventus karşısında aptalca bir ikinci gol yediklerini ve yenilginin bu şekilde geldiğini söyledi. Defansın burada yapacak fazla bir şeyi olmadığını vurgulayan Hollandalı futbolcu, "Frikiklerde topun önünde mutlaka biri olmalıydı. Takımda herkesin tuttuğu bir adamı vardı ama atışı kullananın önünde kimse yoktu" diye konuştu. 
   
   "Kazanabilirdik" 
   ÖZELLİKLE maçın ilk 20 dakikalık diliminde Juventus'un çok iyi oynadığına dikkat çeken Frank de Boer, "Attığımız golden sonra oyunu kontrol etmeye başladık. Ancak çok aptalca bir gol yedik. Yoksa maç 1-1 bitebilirdi, belki de 2-1 biz kazanabilirdik" ifadesini kullandı. Hakan Ünsal ise yenilen basit gollerin bir anlık konsantrasyon eksikliğinden kaynaklandığını belirtti. 
   
   Maçın hakemi 
   Deneyimsiz bir hakem 
   RUS hakem İvanov deneyimsiz görüntüsüyle bazı faul pozisyonlarında hatalar yaptı. Ayrıca ev sahibi takım avantajını, özellikle ikinci 45 dakikada kullanırken, tepki topladı. Ancak herşeye rağmen skora etkisi çok fazla olmadı, maçı iyi niyetli yönetmeye çalıştı. 
   
   Göze çarpanlar 
   Hakan Şükür 29. Şampiyonlar Ligi maçında, pozisyonsuz bir Galatasaray'da oynasa da gol çıkarmayı bildi. Karşılaşma boyunca da çalışkandı. 
   Batista Nedved'i tutma görevini başarıyla yaptı. Ama oyunun hücum kısmına katkıda bulunamadı. Onun oynadığı Galatasaray, savunma yönünde daha kuvvetli bir takım oluyor. 
   Sabri Fazla enerji sarf etse de, alıştırdığı hücum gücünü sahaya yansıtamadı. İlk Şampiyonlar Ligi maçında ağır bir görevle sahadaydı. Ama Hakan'a gol yolları açamadı. 
   Del Piero Maç boyunca arkadaşlarını sinirlendiren bencillikler yaptıysa da, bir gol, bir asistle Galatasaray'ı yıkan isim oldu. Nedved ve Trezegue'i durduran Cim - Bom, ona engel olamadı. 
   
   Maçtan notlar 
   Başkan'dan telefon 
   BAŞKAN Özhan Canaydın, rahatsızlığı nedeniyle İtalya'ya gidememesine karşın takımı yalnız bırakmadı. Başkan, Terim'i sık sık telefonla aradı. 
   
   Tribünler boştu 
   JUVENTUSLU taraftarlar, Galatasaray maçına ilgi göstermedi. 71 bin kişilik Della Alpi Stadı'na 8 bin kişi gelirken, 200 Türk de tribündeydi. 
   
   Boş geçmedi 
   1998 - 99 sezonunda Juventus deplasmanında fileleri sarsan Hakan Şükür, dün de görevini yaptı. Yıldız futbolcu Avrupa'daki 30. golünü attı. 
   
   Sıkı güvenlik 
   TORİNO emniyeti, Galatasaray kafilesini sıkı güvenlik çemberine aldı. Maçtan önce ve sonra stad üzerinde polis helikopterle tur attı. 
   
   Appiah'a ilgi 
   GALATASARAY alt yapısında yetiştikten sonra yaş sınırı nedeniyle ayrılan Appiah, Juventus'ta ilk 11'de oynadı. Ganalı, Fatih Terim ile sohbet etti. 
   
   İtalyan iddiası 
   İTALYA'NIN La Gazzetta Dello Sport Gazetesi, maç günü çıkan sayısında Fatih Terim'in tahtının sallandığını iddia etti. Haberde, "İşler kötü gidiyor" denildi. 
   
   Sociedad üçlük attı 1-0    ŞAMPİYONLAR Ligi'nde Galatasaray'ın bulunduğu D Grubu'nun diğer maçında İspanyol Real Sociedad kendi sahasında Yunan Olympiakos'u 1 - 0 mağlup etti. Karşılaşmanın tek golü 80. dakikada penaltıdan Kovaceviç'in ayağından geldi. Sociedad'ta sakatlıktan yeni kurtulan milli futbolcumuz Nihat Kahveci de 61. dakikada De Paula'nın yerine oyuna girdi ve son 29 dakikada başarıyla görev yaptı. 
   
   
</TEXT>
</DOC>
