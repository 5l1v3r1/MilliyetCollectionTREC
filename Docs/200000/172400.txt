<DOC>
<DOCNO> 172400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/sontur16.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Yolsuzlukların peşini bırakmayacağız... 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, TBMM Yolsuzlukları Araştırma Komisyonu'nun raporu kapsamında yasama ve yürütme olarak ne yapılması gerekiyorsa yapacaklarını belirterek, ''Herkes müsterih olsun, en azından toplumun vicdanını rahatlatmak için bu meselenin peşini bırakmayacağız'' dedi. 
     Erdoğan, partinin Meclis Grubu Toplantısı'na gelişinde bir gazetecinin, ''Genelkurmay Başkanı ile görüşmeniz kamuoyuna heyecan yarattı'' diye konuşmasına gülerek, ''Ben de heyecanlandım'' diye karşılık verdi. 
     Başbakan Erdoğan, Bağımsız Şanlıurfa Milletvekili Sabahattin Cevheri'nin katılımı nedeniyle Şanlıurfa'dan gelen çok sayıda konuk ile AK Parti örgütlerinden çok sayıda temsilcinin katıldığı grup toplantısında yaptığı konuşmada, TBMM'nin 22. Yasama Dönemi'nin birinci yılının sonuna gelindiğini, bu süreçte milletvekillerinin çok yorulduğunu, ancak geçmiş ile karşılaştırılamayacak kadar çok ve reform niteliğinde düzenleme yapıldığını kaydetti. 
     3 Kasım seçimlerinden sonra AK Parti iktidarı ile başlayan yeni dönemde, millet iradesinin istediği doğrultudaki icraatla ülkenin darboğazdan çıktığını ve milletin geleceğe güvenle bakmaya başladığını ifade eden Başbakan Erdoğan, AK Parti iktidarının belli kesimin değil, bütün milletin iktidarı olduğunu ve meseleleri bir bütün olarak kucakladığını anlattı. 
     ''İcraatlarımızda partizanlık yapmadık, yapmayacağız'' diyen AK Parti Lideri Erdoğan, milletin ve devletin itibarına halel getirmediklerini söyledi. 
     Erdoğan, işbaşına gelmelerinden hemen sonra ''iktidar sarhoşu olmayacağız'' dediklerini de hatırlatarak, icraatların da tek önceliğin milletin beklentileri olduğunu bildirdi. 
     
     ''DERDİMİZ SADECE ADALETİN GERÇEKLEŞTİRİLMESİ'' 

     Başbakan Erdoğan, TBMM'nin çalışmalarına işaret ederken de Yolsuzlukları Araştırma Komisyonu'nun çalışmaları sonucu hazırladığı 1100 sayfalık raporu Meclis Başkanlığı'na teslim ettiğini anımsattı. Bu raporun kamuoyunda ve medyada ayrıntılarıyla tartışılacağını tahmin ettiğini bildiren Erdoğan, şöyle konuştu 
     ''İnanıyorum ki bu tartışmalar Türkiye'nin geçmişi aydınlattıkça geleceğine de ışık tutacaktır. 
     Ben şimdiden şu kadarını söylemek isterim Biz gerek yasama olarak, gerek yürütme olarak rapor kapsamında ne yapılması gerekiyorsa bunun takipçisi olacağız ve yapacağız. Bu konuda herkes müsterih olsun... Müsterih olsunlar ki biz en azından toplumun vicdanını rahatlatmak için bu meselenin peşini bırakmayacağız. Yine herkes müsterih olsun ki siyasi mülahazalarla kimseyi töhmet altına almayız ve mağdur etmeyiz. 
     Derdimiz sadece adaletin gerçekleşmesidir. Çabamız, kamunun malını çalanı, çarçur edeni, halkımızın haklarını gasp edeni ve haksızca güç kullananı ortaya çıkarmaktır. Ülkemizde bir daha benzeri yanlışlıkların ve haksızlıkların yaşanmasının önüne geçmektir.'' Erdoğan, Yolsuzlukları Araştırma Komisyonu'nun üyelerine, uzmanlarına ve komisyona bilgi verenlere de teşekkür etti. 
     
</TEXT>
</DOC>
