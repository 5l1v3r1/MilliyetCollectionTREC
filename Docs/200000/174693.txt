<DOC>
<DOCNO> 174693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/son/sonspo14.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray-Diyarbakırspor maçı öncesi stadyumdan notlar... 
</HEADLINE>
<TEXT>

     Birinci Süper Futbol Ligi'nde Galatasaray ile Diyarbakırspor arasında bu akşam oynanacak karşılaşma öncesinde iki takımın taraftarlarının da Atatürk Olimpiyat Stadı'na gelişi sürüyor. 
     Taraftarlar öğle saatlerinden itibaren Atatürk Olimpiyat Stadı'na gelirken, 80 bin seyirci kapasiteli stadı yavaş yavaş doldurmaya başladılar. 
     Sayıları bin 500'ü bulan emniyet güçleri, trafiğin akışını ve güvenliği sağlamak için büyük çaba harcıyor. 
     Özellikle stada yan yoldan bağlantı yapan 900 metrelik yolda adeta kuş uçurtmayan trafik ekipleri, taraftarların bu yola araçlarını park etmelerini engellediler. 
     Trafik polisleri, stadın çevresindeki otoparklar için de araçlarıyla gelen taraftarları yönlendirerek karmaşa yaşanmasını önlediler. 
     Bu arada 300 kişilik de özel güvenlik birimi stat ve çevresinde görev yaptı. 
     
     STAT ÇEVRESİ SEYYAR SATICI DOLU 

     Güvenlik güçleri stat çevresine köfte ve sucuk gibi ateşle pişirilen yiyecek maddeleri satan seyyar satıcıları sokmazken, simit, su ve çekirdek satanlar ise stadın hemen yanına konuşlanarak satış yapmaya çalıştılar. 
     Bu arada, stadın otopark işletmesini alan Galatasaray Kulübü her gelen araçtan 5'er milyon lira park ücreti alıyor. 
     Öte yandan, stat içindeki büfelerde fiyatların yüksek olması dikkat çekti. Büfelerde bir poşet bardak suyun 1,5 milyon, bir ayranın 2,5 milyon, sandviçin ise 4 milyon liradan satıldığı görüldü. 
     
     BABA TERİM'DEN DESTEK 

     Galatasaray Teknik Direktörü Fatih Terim'in babası Talat Terim de Adana'dan gelerek, oğlunu 2003-2004 sezonunun ilk maçında yalnız bırakmadı. 
     Baba Terim, Galatasaray'ın hayırlı bir sezon geçirmesini dilediğini belirterek, ''Oğluma, başarılı bir sezon geçirmesi için 5 vakit kıldığım namazlarda dua ediyorum. Oğlumun da aynı şekilde dua ettiğine inanıyorum. Allah inşallah bu dualarımı kabul eder. Umarım oğlum eski başarılarını tekrarlar'' diye konuştu. 
     
     İETT, OTOBÜS SEFERLERİ DÜZENLEDİ 

     İETT, İstanbul'un 10 önemli merkezinden otobüsler kaldırarak, taraftarları stada taşıdı. 
     Otobüsler taraftarları stadın bir kilometre kadar yakınına getirirken, seyirciler bu mesafeden stada yürüyerek ulaştılar. 
     Bu arada, bazı taraftarların stat çevresindeki tepeleri aşarak yaya olarak maça geldikleri de gözlendi. 
     Diğer yandan, stadın henüz skorbordu hazır olmadığı için, maçta mobil skorbord hizmet verecek. 
     
     TARAFTARLAR STADA HAYRAN KALDI 

     Galatasaraylı taraftarların büyük bir bölümü ilk kez geldikleri statta adeta şaşkına döndüler. 
     Taraftarlar, muhteşem stadın görüntüsünden etkilenip, hayranlıkla tesise baktılar. 
     Bu arada, çok sayıda yabancı turistin de maçı izlemek için tribünlere girdiği görüldü. 
     
</TEXT>
</DOC>
