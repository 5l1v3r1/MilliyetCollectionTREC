<DOC>
<DOCNO> 181956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sonspo26.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli voleybolcular Esinduy'a ağlıyor... 
</HEADLINE>
<TEXT>

     A Milli Voleybol Takımı Yardımcı Antrenörü Ali Oktay ve takım kaptanı Özlem Özçelik, bu sabaha karşı vefat eden Deniz Esinduy'un vefatıyla ilgili üzüntülerini dile getirdiler. 
     Yardımcı antrenör Ali Oktay, ''Akşam yemeğinden sonra gayet iyiydi. Bu olay hepimizi şok etti. Hepimiz son derece üzgünüz. Hastanede kendisinin yanındayım. Bu yüzden takım oyuncularına oranla daha rahatım. Ona olan son görevimi yerine getirdim. Sanırım oyuncular da, pazar günkü cenaze töreninden sonra kendilerini daha rahat hissedecekler'' dedi. 
     140 gündür milli takım kampında bir aile gibi olduklarını belirten Oktay, ''Tüm monoton kamp dönemi boyunca hiçbir sorun yaşamadık. Bu takım gerçekten harika bir takım'' diye konuştu. 
     Oktay, Esinduy'un, işinin en iyisi olduğunu ifade ederek, ''Elimizden geldiğince, bize bıraktığı bu görevi en iyi şekilde devam ettireceğiz'' dedi. 
     A.A muhabirinin takımın bundan sonraki durumu hakkında yönelttiği soruya ise Oktay, ''Bundan sonra takımın başına kimin getirileceğine federasyon karar verecektir. Önümüzde zorlu bir şampiyona var. Rusya ile yapacağımız hazırlık maçlarının sayısını 1'e indirdik. Takımın morali son derece bozuk olduğundan antrenmanlara 1 gün ara verdik. Yarın aynı şekilde çift antrenman yapacağız'' diye yanıt verdi. 
     Takım kaptanı Özlem Özçelik ise Esinduy'un herhangi bir rahatsızlığı olmadığını ve hazırlıksız yakalandıkları için tüm takım arkadaşlarının ve kendisinin şokta olduğunu belirterek, ''O benim ağabeyim gibiydi. Beni voleybola ilk başlatan da kendisidir. Bu yüzden antrenörümü değil ağabeyimi kaybettim. Hiçbir zaman aramızda antrenör-oyuncu ilişkisi olmadı. Hepimiz çok üzgünüz'' dedi. 
     Özçelik, 20 Eylül'de başlayacak Avrupa Şampiyonası için ise, ''Deniz ağabeyin tek isteği bizim şampiyon olmamızdı. Ne kadar zor olsa da moralimizi yüksek tutup, bu şampiyonada elimizden geleni yapacağız'' şeklinde yorumda bulundu. 
     
</TEXT>
</DOC>
