<DOC>
<DOCNO> 168328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sontur06.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tacizci hırsızın bıçaklı saldırısı 
</HEADLINE>
<TEXT>

     Pelin TEKEŞ ANTALYA, DHA . 
     ANTALYA'da 5 çocuk annesi 40 yaşındaki Vildan Kaplan, eşinin ve çocuklarının bulunduğu odada uyurken, eve açık pencereden giren hırsızın tacizine uğradı. Karanlıkta yanına uzanan kişinin kocası olmadığını anlayan Kaplan, çığlık atınca Kamer Ulucan adlı 39 yaşındaki zanlı tarafından karnından bıçaklandı. 
     Olay, önceki gece Antalya'nın Varsak Beldesi Zeytinlik Mahallesi'ndeki Flaş Tarım'a ait lojmanlarda meydana geldi. Kamer Ulucan adlı zanlı, sıcak yüzünden açık bırakılan pencereden Kadir Kaplan'a ait eve girdi. Kaplan'ın pantalonundan 9 milyon lirayı çalan zanlı, daha sonra, aynı odada 5 çocuğu ve eşi ile ayrı yataklarda uyuyan Vildan Kaplan'ın yanına uzandı. Bu sırada uyanarak yanındaki kişinin kocası olmadığını gören Vildan Kaplan, çığlık atıp yardım istedi. Paniğe kapılan Kamer Ulucan, elindeki bıçağı kadının karnına saplayıp, pencereden kaçtı. 
     Antalya Devlet Hastanesi'ne kaldırılan Vildan Kaplan, "İnanılır gibi değil. Önce kocam sandım, daha sonra yanımda şapkalı bir adamın yattığını görünce şok geçirdim'' dedi. Jandarma tarafından yakalanıp mahkemeye çıkartılan Kamer Ulucan, tutuklandı. 
     
</TEXT>
</DOC>
