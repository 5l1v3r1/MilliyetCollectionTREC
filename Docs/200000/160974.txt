<DOC>
<DOCNO> 160974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sondun27.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hillary Clinton ihaneti anlatıyor "Bill boynunu koparmak istedim'' 
</HEADLINE>
<TEXT>

     Yazacak mı, yazmayacak mı diye çok tartışılan eski ABD Başkanı Bill Clinton ile Beyaz Saray stajyeri Monica Lewinsky arasındaki ilişkinin, Clinton'ın eşi Hillary'nin 9 Haziran'da piyasaya çıkacak anılar kitabında yer alacağı ortaya çıktı. 
     Hillary, ''ihaneti öğrendikten sonra Bill Clinton ile evli kalma konusunda verdiği kararın, hayatının en zor kararı olduğunu'' belirtti. 
     Konuyu manşet yapan New York Post gazetesi, ''Hillary, Bill'in ihanetini açıklıyor'' başlığıyla çıktı. Gazeteye göre Hillary, kitabında konuya şu şekilde değiniyor 
     ''Güçlükle nefes alıyordum. Adeta havasız kalmıştım. Ağlamaya ve ona bağırmaya başladım Ne demek istiyorsun Neler diyorsun sen Bana neden yalan söyledin .. Her saniye kızgınlığım artıyordu. Karşıma oturmuş sürekli olarak, 'Üzgünüm... Çok üzgünüm... Seni ve Chelsea'yi korumaya çalıştım' diye tekrarlayıp duruyordu...'' ''Bill Clinton'ın büyük jüri önüne çıkarak ilişkisini kabul edene kadar kendisine sürekli yalan söylediğini'' vurgulayan Hillary Clinton, ''Yaşayan Tarih'' adlı kitabında, Beyaz Saray yıllarını adeta bir ''pembe dizi'' gibi nakletti. 
     
     CLINTON GÖZYAŞLARINA BOĞULUYOR 

     Hillary kitapta, ''ilişkiyi, kızları Chelsea'ye açıklamaya karar verdiğini söyleyince, Bill Clinton'ın gözyaşlarına boğulduğunu'' da yazdı. 
     ''Aralarındaki soğukluğun aylarca sürdüğünü'' kaydeden Hillary, ''1998 Ağustosunda New York'taki Martha Vineyard'ta yaptıkları tatil sırasında durumun iyice kötüleştiğini ve Buddy adlı köpeklerinden başka hiçbir aile ferdinin Bill Clinton'ın yanına sokulmak istemediğini'' kaydetti. 
     
     YATAKLARINI AYIRMIŞLAR 

     Halen New York senatörü olan Hillary, şöyle devam etti 
     ''Çok derin bir üzüntü ve hayal kırıklığı içindeydim. Öfkeme hakim olamıyordum. Bill ile çok az konuşuyorduk. Kendimi okumaya verdim. Bir de plajda yalnız başıma geziniyordum. O alt katta uyuyordu, ben yukarıdaki odada.'' ''Kocasına inandığı ve onu herkesin önünde savunduğu için, ihanetin kendisine daha da ağır geldiğini'' ifade eden Hillary, ''Bill, bana onunla iş bulma konusunda ilgilendiğini ve sadece birkaç kez konuştuklarını söylemişti'' dedi. 
     
     ''DÜNYAM YIKILDI'' 

     Hillary, büyük jüri önünde ifade vereceği 15 Ağustos 1998 sabahı Bill Clinton'ın onu uyandırıp yatak odasında birkaç kez dolaştıktan sonra kendisine ''Durum sana söylediğimden çok daha ciddi'' dediğini kaydetti. ''Bana aralarındaki ilişkinin kısa ve çabuk olduğunu söyledi'' diyen Hillary, ''Olayı öğrenince dünyam yıkıldı. İçimden Bill'in boynunu koparmak geldi'' diye yazdı. 
     
     ''KOCAMI HALA SEVİYORUM'' 

     Hillary, ihanetle ilgili bölümün sonunda, ''kocasını hala sevdiğini ve senatör olarak çalışmasının aralarındaki ilişkinin onarılmasına katkıda bulunduğunu'' ifade etti. Hillary, ''Kocamın yaptıkları yanlıştı. Bana ihanet etti. Ancak halkına ihanet etmedi'' ifadesini kullandı. 
     
</TEXT>
</DOC>
