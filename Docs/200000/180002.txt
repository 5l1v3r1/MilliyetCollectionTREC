<DOC>
<DOCNO> 180002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sondun27.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kafasına yarım metrelik matkap girdi, ölmedi.. 
</HEADLINE>
<TEXT>

     ABD, kafasına kaza sonucu yaklaşık yarım metre uzunluğunda matkap girmesine rağmen hayatta kalan mucize adamı konuşuyor. 
     Nevada'nın Reno kentinde yaşayan inşaat işçisi Ron Hunt, 2 hafta önce matkapla çalışırken dengesini kaybedip 3 metre yükseklikteki merdivenden yere düştü. Bu sırada, yaklaşık yarım metre uzunluğunda ve 3 cm çapındaki matkabın ucu talihsiz işçinin kafasına girdi. 
     Arkadaşları tarafından hastaneye kaldırılan Hunt, ameliyata alındı ve kafasındaki matkap ucu çıkarıldı. Kazayı, beyin hasarı olmaksızın atlatan işçi, sadece sağ gözünü kaybetti. 
     41 yaşındaki elektrik ustası Hunt, iyileşmeye başladığını söyleyerek, ''Aslında çok şanslıyım, ölebilir ya da felç olabilirdim'' diye konuştu. 
     Matkap ucunu geriye doğru çevirerek çıkaran doktorlar, matkabın kafatasına girerken beyni kenara itmesi sayesinde Hunt'ın kazayı ucuz atlattığını belirttiler. 
     
</TEXT>
</DOC>
