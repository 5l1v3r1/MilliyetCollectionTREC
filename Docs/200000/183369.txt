<DOC>
<DOCNO> 183369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sondun34.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hillary'nin başkanlık hesapları... 
</HEADLINE>
<TEXT>

     Eski ABD başkanlarından Bill Clinton'un eşi ve New York Senatörü Hillary Clinton'un, kampanya ekibine ''Hillary başkan adayı ol kampanyasını sürdürmeleri'' konusunda yeşil ışık yaktığı bildirildi. 
     Kampanya ekibinin, ''Hillary'nin başkan adayı olmasını'' isteyen yeni bir dizi e-mail yollamaya başladığı belirtiliyor. Hillary'ye yakın kaynaklar, ''senatörün bunu daha ziyade ifade özgürlüğü çerçevesinde mütalaa ettiğini'' söylediler. 
     
     HILLARY VE CLARK YILDIZ 

     Buna karşılık Hillary'nin eşi, eski başkan Bill Clinton, ''Hillary ve emekli general Wesley Clark'ın, 2004 seçimleri için en tepedeki yıldızlar olduğunu'' ifade etti. 
     Habere yer veren ''New York Post'' gazetesi, Hillary Clinton'un, her şeye rağmen başkanlığa aday olacağı yolundaki söylentileri yalanlamaya devam ettiğine de dikkati çekti. 
     Siyasi strateji uzmanlarıysa Hillary'nin yalanlamalarına rağmen, seçim kampanyası için para toplamayı sürdürdüğüne işaret ediyorlar. 
     Bu çevrelere göre Hillary halen, hiçbir demokrat adayın Başkan George Bush'u seçimlerde yenilgiye uğratamayacağına inanıyor. Ancak bayan Clinton'un, demokratların seçimi kazanacaklarına kanaat getirmesi halinde, 2012 yılında bile başkanlığa aday olabileceği belirtiliyor. Hillary Clinton, 2012 yılında 65 yaşında olacak. 
     
</TEXT>
</DOC>
