<DOC>
<DOCNO> 164755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/soneko15.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İMKB Başkanı İMKB, Avrupa'da birinci sırada... 
</HEADLINE>
<TEXT>

     İstanbul Menkul Kıymetler Borsası İMKB Başkanı Osman Birsen, İMKB'nin kendi sıkletinde Avrupa'da birinci, dünya borsaları sıralamasında da 25'inci sırada olduğunu söyledi. 
     TEBİAT'ın düzenlediği ''5. Ekonomi Zirvesi''nin ikinci gününde yapılan ''Ekonomik Büyümenin Finans Boyutu'' konulu toplantıda konuşan İMKB Başkanı Birsen, borsa hakkında bilgi verip, İMKB'nin gelişim sürecini anlattı. 
     Gelişmiş ülkelere göre, borsacılıkta Türkiye'nin 150 yıl geride olduğunu belirten Birsen, İMKB'nin yıllık toplam işlem hacminin 618 milyar 738 milyon dolar, ortalama günlük toplam işlem hacminin ise 3 milyar 166 milyon dolar olduğunu bildirdi. 
     İMKB'nin dünyanın en ucuz borsası olduğunu ifade eden Birsen, borsanın 16-17 yılda büyük bir işletme haline geldiğini kaydetti. İşlem hacminin son beş yılda büyük rakamlara ulaştığına dikkati çeken Osman Birsen, ''Borsa en büyük atılımını 2000 yılında gerçekleştirdi, ancak 2001 kriziyle birlikte işlem hacmi 70 milyar dolar geriledi. Irak kriziyle iki aylık bir kaybımız oldu. Bu sürede 285 milyar dolarlık bir işlem hacmi gerçekleştirdik'' dedi. 
     Borsada işlem gören şirket sayısının arttığını, ancak krizle birlikte bu sayının 285'e düştüğünü anlatan Osman Birsen, konuşmasını şöyle sürdürdü 
     ''Gelişmiş ülkelerde de borsalarda işlem gören şirket sayısı azaldı. Dünya genelinde de borsaların hisse senetleri işlemlerinde bir gerileme var. İMKB'de de 2001 yılında yüzde 7 gerileme oldu. İMKB, KOBİ borsası olarak görülüyor. Çünkü, borsada işlem gören şirketlerin yüzde 99'u KOBİ statüsündedir. Borsamız, 1997-2002 döneminde 13 milyar 156 milyon dolar piyasaya kaynak aktarmıştır.'' Yabancı yatırımcıların İMKB'ye olan güveninin arttığını vurgulayan Osman Birsen, sözlerini şöyle sürdürdü 
     ''Yabancı yatırımcılar, son dönemlerde borsada 10 milyar dolar yatırım gerçekleştirdi. Borsamız, tahvil ve bono piyasalarında Avrupa'da dördüncü, beşinci sırada yer alıyor. Gelişmekte olan ülkeler borsalarında Irak krizinden sonra beşinci sıradaydı. Şimdi birinci sırada. İMKB kendi sıkletinde Avrupa'da birinci. Dünya sıralamasında da 25'inci sıradadır. Bizim tek eksiğimiz kurumsal yatırımcıdır.'' Birsen, İMKB olarak sosyal, eğitim, kültürel ve sanat alanlarına kaynak aktardıklarını belirterek, ''Şimdi 100 okul daha yapacağız'' dedi. 
     
</TEXT>
</DOC>
