<DOC>
<DOCNO> 159852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/siyaset/siy20.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Avrupa Birliği iç siyasete alet edilmemeli      CHP Genel Başkanı Deniz Baykal, Avrupa Birliği konusunun iç siyasete alet edilmemesi gerektiğini söyledi. Ankara Ticaret Odası'nın ATO aylık toplantısına katılan Baykal, "AB konusu milli sorun olarak görülmelidir. Hiç kimse kimsenin aleyhine, kendi lehine, bu konuyu kullanıyor gibi bir izlenim vermemelidir" dedi. Gündem saptırmanın Türk siyasetinin hastalığı olduğunu söyleyen Baykal, "Ekonomi, siyaset ve dış politikadan etkileniyor. Devlet kurumlarının çatıştığı ortamda ekonomi düzelemez" diye konuştu. 
     
Cuma namazı, resmi basın programında      ANKARA Milliyet 

     Başbakan Recep Tayyip Erdoğan, kendisi için hazırlanan bugünkü resmi programıyla bir ilke daha imza attı. İlk kez bir Başbakan'ın cuma namazı, basın yayın kuruluşlarına dağıtılan resmi programda yer aldı. Başbakanlık Basın Merkezi'nin basın - yayın kuruluşlarına gönderdiği programa göre Erdoğan bugün Gürbulak Sınır Kapısı'nın açılışı için Ağrı'ya gidecek. Erdoğan, Ağrı'daki temaslarına cuma saatinde ara vererek namazını kılacak ve daha sonra programına devam edecek. 
     
CHP'li Neşşar müdahaleci çıktı      CHP Denizli Milletvekili Mehmet Neşşar, Prag'daki NATO Parlamenter Asamblesi toplantısında Irak'a müdahaleyi savundu. Irak savaşıyla ilgili partisinin tezlerinin tam tersini savunan Neşşar, şöyle konuştu "11 Eylül sonrasında terörizme karşı bir yanıtın verilmesi siyaseten ve askeri anlamda kaçınılmaz olmuştu. Irak'ın bu amaçla seçilmesi isabetli olmuştur. Çünkü eminim ki bu salonda Saddam'ın uzaklaştırılmasına itirazı olan olmayacaktır." 
     

</TEXT>
</DOC>
