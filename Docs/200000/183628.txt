<DOC>
<DOCNO> 183628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/son/sontur11.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigarayı bırakırken kiloya dikkat... 
</HEADLINE>
<TEXT>

     Sigara bırakma döneminde açılan iştahın kiloya dönüşmemesi ve yeme isteğini bastırmak için, marul, salatalık ve biber gibi yiyeceklerin özellikle işyerlerinde hazır bulundurulması öneriliyor. 
     Selçuk Üniversitesi Meram Tıp Fakültesi Aile Hekimliği Anabilim Dalı Başkanı Yrd. Doç. Dr. Ruhuşen Kutlu, günümüzde insan sağlığını tehdit eden en önemli tehlikelerden olan sigaradan Türkiye'de yılda yaklaşık 100 bin, dünyada ise 4 milyon kişinin öldüğünü bildirdi. 
     Ölümlerin yanı sıra binlerce kanserli, astımlı ve kronik bronşitli hastanın yaşam mücadelesi verdiğine dikkati çeken Yrd. Doç. Dr. Kutlu, sigarayı bırakmanın çok zor olduğunu, ancak bu bağımlılıktan kurtulmak için öncelikle bu konudaki endişenin yenilmesi gerektiğini vurguladı. 
     Sigarayı bırakmaya karar verilen günün çok önemli olduğunu belirten Yrd. Doç. Dr. Kutlu, ''Bugün, kararı uygulamaya geçirmenin ayrıcalığını ve gururunu hissetmeye çalışın. Bırakma anında belli aralıklarla içme isteği gelecektir. En fazla 5 dakika süren bu istek derin nefes alıp, verme ile yok edilebilir'' dedi. 
     Sabahları dişlerin fırçalanmasının da sigara içme isteğini en aza indirmede etkili olacağını ifade eden Yrd. Doç. Dr. Kutlu, şunları söyledi 
     ''Diş fırçalamak ya da gargara ile ağızdaki tadın değiştirilmesi, sigara isteği ile ilgili uyarıyı ortadan kaldırır. Daha sonra yapılacak besleyici bir kahvaltı, sigaranın etkilerinin kolayca yenilebilmesi açısından büyük önem taşır. Güne bir bardak greyfurt suyuyla başlanması da, sigara içme arzusunu azaltır ve nikotinin vücuttan atılmasını kolaylaştırır.'' Yrd. Doç. Dr. Kutlu, sigarayı bırakan kişilerde kısa süre için artarak devam eden öksürük görülmesinin normal olduğunu ifade ederek, bundan kesinlikle korkulmaması gerektiğini, öksürme refleksinin zararlı maddelerin atılması için vücudun geliştirdiği doğal bir tepki olduğunu bildirdi. 
     Sigarayı bırakma döneminde açılan iştahın, fazla kiloya neden olduğunu için kişiyi zor durumda bırakabildiğini belirten Yrd. Doç. Dr. Kutlu, tütünün esaretinden kurtulmayı deneyen çok sayıda tiryakinin, kilo almaya başlayınca panikleyerek, vazgeçtiğini kaydetti. 
     Gerçekte fazla kiloya engel olmanın, sigarayı bırakmaktan daha kolay olduğunu vurgulayan Yrd. Doç. Dr. Kutlu, ''Bırakma döneminde açılan iştahın kiloya dönüşmemesi, yeme isteğinin tatmin edilmesi için marul, salatalık ve biber gibi düşük kalorili yiyeceklerin ev ve özellikle işyerlerinde hazır bulundurulması gerekir. Çünkü sigara, iş stresine bağlı olarak en fazla iş yerlerinde tüketilir ve tütün alamayan kişi, yiyeceğe yönelir'' diye konuştu. 
     
</TEXT>
</DOC>
