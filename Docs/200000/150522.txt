<DOC>
<DOCNO> 150522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sonspo34.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Cömert'te 5 boksörümüz yarı finalde... 
</HEADLINE>
<TEXT>

     18. Uluslararası Ahmet Cömert Boks Turnuvası'nda, gündüz seansında ringe çıkan 9 Türk boksörden 5'i rakiplerini yenerek yarı finale yükseldi. 
     Ahmet Cömert Spor Salonu'ndaki turnuvanın 3. gününde, çeyrek final karşılaşmaları yapıldı. Bayanlar 50 kiloda 2 Türk boksörün mücadelesinde Hasibe Özer, Beyhan Karacibioğlu'nu 15-5 yenerek yarı finale çıktı. 52 kiloda Sümeyra Kaya da Polonyalı rakibini 14-8 yenerek yarı finalist oldu. 
     Erkeklerde ise 54 kiloda Hakan Doluay, Rus rakibini 19-14, aynı kiloda Muhammed Çat, Cezayirli rakibini 28-21, 64 kiloda da Kadir Koroğlu da Rumen rakibini 20-13 sayıyla yenerek yarı finale adlarını yazdırdı. 
     Bayanlar 52 kiloda Yıldız Gülşen Yunanlı rakibine, erkekler 48 kiloda Kadir Çolak Rumen rakibine, 94 kiloda Arif Boz ise Kazak rakibine yenilerek, 48 kiloda Atagün Yalçınkaya ise midesindeki rahatsızlık nedeniyle maça çıkamadığı için elenerek turnuvaya veda etti. 
     Turnuvanın akşam seansında 2 Türk sporcu ringe çıkacak. 51 kiloda Ramazan Ballıoğlu ve 91 kiloda Mustafa Genç yarı finale yükselmek için mücadele edecek. 
     





</TEXT>
</DOC>
