<DOC>
<DOCNO> 165374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/soneko21.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇEAŞ'ın kasası geceyarısı çilingirle açıldı. İçinden neler çıktı.. 
</HEADLINE>
<TEXT>

     Devletle olan imtiyaz sözleşmesinin iptal etmesinin ardından el konulan Uzan Grubu'na ait Çukurova Elektrik A.Ş.'de ÇEAŞ şifresi gizlendiği için içinden ne çıkacağı merak edilen kasa, 13 gün sonra nihayet açılabildi. Şifreyi bilen personelin izinde olduğu bahanesiyle açılamayınca mühürlenip, başında polisin nöbet tuttuğu kasa hakim gözetiminde açıldığında, 1998-2002 dönemine ait 50'ye yakın defter ile Çukurova Elektrik Sanayi ve Ticaret A.Ş CESTAŞ ve Elektrik Tesisleri Mühendislik Hizmetleri ve Ticaret ELTEM-TEK A.Ş. hisse senetleri çıktı. Defter kayıtları, müfettişlerce titiz ve gizli bir şekilde incelemeye alınıp, elde edilen ilk bilgiler Enerji ve Tabii Kaynaklar Bakanlığı ile TEDAŞ'daki yetkililere iletildi. 
     Uzanlar ın imtiyaz sözleşmesindeki hükümleri yerine getirmemeleri, Enerji ve Tabii Kaynaklar Bakanlığı çağrılarına da uymamaları nedeniyle 12 Haziran'da bakanlık yetkililerinin, polis ve jandarmayla birlikte gerçekleştirdiği ani operasyonla el konulan ÇEAŞ'taki kasalar da açılıp, içindeki evraklara el konuldu. Ancak, şifreyi bilen personelinin izinde olduğu ileri sürülen, oda büyüklüğündeki kasa açılamadı. Götürülen bir çilingirin uğraşısı da sonuç vermedi. Hakim gözetiminde duvar kırılarak, kasaya girilme çabası da sonuçsuz kaldı. Bunun üzerine kasa mühürlenip, başında 24 polis beklemeye başladı. 
     
     ...VE ÇİLİNGİRE AÇTIRILDI 

     Günlerdir şifresini bilen personelin gelmesi beklenmesine rağmen, devletin el koymasına rağmen şifresi Uzan ailesinde bulunan kasanın da açılıp, incelemenin tamamlanması kararının ardından, kasa odasının kapısı hakim huzurunda uzman bir çilingirle açıldı. 
     Nöbetçi 6'ncı Asliye Hukuk Mahkemesi Hakimi Nilgün Ceylan, üç bilirkişi, iki hazine avukatı ve bir çilingir ÇEAŞ Genel Müdürlüğü ana binasına giderek, kasa açma operasyonunu başlattı. Uzun uğraşlar sonucu kasanın şifre beynini devreden çıkaran çilingir, oda şeklindeki kasanın kapısını açmayı başardı. Hakim gözetiminde açılan kasa dairesi' de denilen kasa odasından, şirketin 1998-2002 yılları arasındaki faaliyetleriyle ilgili ciltli halde 50'ye yakın kasa ve yevmiye defterleri, 1991-l997 arasındaki tarihlere ait bazı şirket defterleri ile ELTEM-TEK A.Ş. ve ÇESTAŞ şirketlerinin hisse senetleri çıktı. Hisse senetleri tekrar kasa odasına konulurken, defter ve diğer evraklar yanındaki başka bir odaya konularak anahtarı bilirkişi kurulundan birine yediemin' olarak teslim edildi. 
     Uzanlar hakkındaki off-shore sistemi ile iddiaları güçlendirecek bazı kayıtların da şifresi verilmek istenmeyen kasada bulunabileceği üzerinde duruluyor. 
     
     HİSSE SENETLERİNİN DURUMU 

     Kasadan hisse senetleri çıkan ELTEM-TEK A.Ş. yetkilileri, elektrik enerjisi sektöründe üretim, iletim ve dağıtım sahalarında mühendislik ve müşavirlik hizmetleri veren şirketin 1983'te kurulduğunu, şirkete Türkiye Elektrik İletim A.Ş.'nin TEİAŞ yüzde 47, Aistom Elektrik Endüstri A.Ş.'nin yüzde 26, ÇEAŞ'ın yüzde 11, Kepez Elektrik A.Ş.'nin yüzde 11, Emta-Mitaş Madeni İnşaat İşleri A.Ş.'nin de yüzde 5 hissesi bulunduğunu bildirdi. Hisselerin değeri henüz belirlenemedi. 
     Kasadan hisse senetleri çıkan ÇESTAŞ ise 1976'da, Çukurova Elektrik A.Ş. bünyesinde dağıtım hizmetlerini vermek amacıyla kurulmuş bir şirket. Adana Ticaret Odası'nda 10612 sicil numarası ile kayıtlı ve halen faal gözüküyor. Şirketin şu andaki Yönetim Kurulu Başkanı ve Murahhaz Azası Murat Hakan Uzan. Bu şirketin hisse senetleri borsada işlem görmüyor. 
     Uzanlar'a ait Rumeli Holding müfettişleri ile ÇEAŞ'ta faaliyetine kısıtlı olarak izin verilen Genel Müdür Zafer Savrun, bütün bu gelişmeleri ana bina girişinde bekleyerek izledi. 
     Öte yandan, işçilerin Türkiye Elektrik Dağıtım A.Ş. TEDAŞ , TEİAŞ ve Elektrik Üretim A.Ş.'ye EÜAŞ geçişleriyle ilgili işlemler sürüyor. Bir bölüm işçi, el konulmasından sonra kendilerine Uzanların yeni adres olarak gösterdiği Galleria İş Merkezi'ne kendilerine yapılan tebligatlar konusundaki prosedürü tamamlamak istedi. Ancak bu yeni adresteki yetkililerin imzadan kaçınması nedeniyle Emniyet Müdürlüğü'nden yardım istediler. Mali Şube Müdürlüğü ekipleri ile giden işçiler yine sonuç alamayınca, bu girişimlerini tekrarlayacaklarını belirttiler. 
     
</TEXT>
</DOC>
