<DOC>
<DOCNO> 168647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/spor/aspo.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'e dev stoper 
</HEADLINE>
<TEXT>

Sarı - Lacivertli kulüp, Brezilya Milli Takımı'nda da forma giyen 1.90 boyundaki defans oyuncusu Fabio Luciano ile anlaştı. Üç yıllık sözleşme imzalayan Corinthias takımının kaptanı bu akşam Türkiye'ye gelecek 
     Bir bomba daha 
     FENERBAHÇE transferde bir bomba daha patlattı ve Brezilyalı defans oyuncusu Fabio Luciano'yu renklerine kattı. Bir süredir Brezilya'da bulunan yönetici Mahmut Uslu ile Hakan Bilal Kutlualp'in, Milli Takım formasını da giyen 1.90 boyundaki dev stoper ile üç yıllık sözleşme imzaladıkları açıklandı. Corinthias'ın kaptanlığını da yapan Luciano'nun bu akşam Türkiye'ye geleceği belirtildi. 
     
     Alex de tamam 
     BREZİLYALI oyuncu yarın sağlık kontrolünden geçtikten sonra Fenerbahçe'nin Almanya kampına katılacak. Luciano için 6 milyon dolar ödendiği, bu paranın 5.6 milyon dolarını Brezilyalı oyuncunun bonservisini elinde bulunduran Hicks Muse adlı bir bankere verildiği öğrenildi. Luciano ise her yıl için 1 milyon 250 bin dolar alacak. Bu arada Fenerbahçe'nin Santos'un defans oyuncusu Alex ile de ön anlaşma yaptığı bildirildi. 
     
FABIO LUCIANO KİMDİR      Doğum tarihi 29 04 1975 
     Doğum yeri Vinhedo - Sao Paulo 
     Boyu 1.90 metre 
     Önceki kulübü Internacional 
     Oynadığı maç 167 
     Attığı gol 15 
     Milli olma sayısı 4 
     Forma numarası 4 
     Başarıları 
     Dünya Kulüpler Şampiyonluğu 2000 
     Paulista Şampiyonluğu 2001-2003 
     Rio - Sao Paulo Şampiyonluğu 2002 
     Brezilya Kupası 2002 
     
Ogün Balık baştan kokar      Konyaspor'a giden tecrübeli oyuncu, Fenerbahçe'de problemlerin yönetimden kaynaklandığını iddia etti 
     TUNÇ KAYACI 

     FUTBOL hayatını önümüzdeki yıl ligin yeni takımlarından Konyaspor'da sürdürecek olan Ogün Temizkanoğlu, çarpıcı açıklamalar yaptı. Ogün, "Fenerbahçe'deki olumsuzlukların sorumlusu olarak kendimi görmüyorum. Böyle ayrılmamalıydım. Bana yapılan muamele, tutum ve davranış yanlıştı. Büyük camialar, davranışlarında da büyük olmalı. Neden gönderildiğimi bilmiyorum. Hiç kimse gerçeği açıklama cesaretini gösteremedi" dedi. 
     YÖNETİMLE hiçbir zaman sıkı - fıkı olmadığını belirten tecrübeli oyuncu, "Belki de bu tutumum onların hoşuna gitmedi. Açıkçası beni silip, attılar" diye konuştu. Ogün asıl sorunun camianın içinde olduğuna dikkat çekti, "Bırakın yenilgiyi, bir beraberlikte bile hazır kıta bekleyen muhalif grup var. Kısacası balık baştan kokuyor. Fenerbahçe, düzelmek istiyorsa, radikal olmalı" ifadelerini kullandı. 
     
Hooijdonk geliyor      FENERBAHÇE her konuda anlaştığı Hollandalı golcü Pierre van Hooijdonk'un teminat mektubu sorununu da çözdü. Hooijdonk'un Sarı - Lacivertli yönetimden beklediği teminat mektubu bir Hollanda bankasından alındı. Hooijdonk'un hafta sonuna kadar İstanbul'a geleceği belirtildi. Bu arada yönetim pazartesi günkü toplantıda kaleci alternatiflerini değerlendirip kesin kararını verecek. 
     

</TEXT>
</DOC>
