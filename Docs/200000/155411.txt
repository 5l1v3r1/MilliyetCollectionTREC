<DOC>
<DOCNO> 155411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sonspo29.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ergün Herkes sakin olmalı.. 
</HEADLINE>
<TEXT>

     Galatasaraylı futbolcu Ergün Penbe, ligin sonu yaklaşırken bazı gerginliklerin yaşanmasının normal olduğunu belirterek, ''Ancak hepimiz daha sakin olmalıyız'' dedi. 
     Özel Florya Koleji öğrencilerinin en centilmen futbolcu olarak seçtikleri Ergün ile en profesyonel futbolcu seçilen kaptan Bülent, bugün okulda düzenlenen törenle ödüllerini aldı. 
     Kolej öğrencileri tarafından büyük ilgiyle karşılanan ve forma imzalamaktan adeta yorgun düşen futbolculardan Ergün, basın mensuplarının lig yarışıyla ilgili sorularını da yanıtladı. Ligin bitimine 4 hafta kaldığını ve tüm maçları kazanmak zorunda olduklarını belirten Ergün, ''Şampiyon olmak için her maçımızı kazanmalıyız. Beşiktaş maçı final olarak gözüküyor, ama bizim o karşılaşmaya kadar iki maçımız daha var. Onları da kazanmalıyız'' diye konuştu. 
     Sezon sonunda yalnızca bir takımın şampiyon olacağını vurgulayan Ergün, şöyle devam etti 
     ''Tabii ki bu nedenle sinirler de gerilebiliyor. Futbolcular olarak efor sarfettiğimiz için, kendimizi kontrol etmemiz zorlaşıyor. Ancak, ligin bu en zor haftalarında hepimiz sakin olmalıyız.'' Ergün, öğrencilerin kendisine yönelttiği, ''Yurtdışında futbol oynamak istiyor musunuz '' biçimindeki soruyu ise ''Geçen sezon yurdışında oynamayı düşünüyordum. Daha sonra sezon başında kulübümle 3 yıllık sözleşme imzaladım. 9 yıldır Galatasaray'da oynuyorum ve düzenimi kurdum. Galatasaray'ın formasını gururla taşıyorum ve şu anda yurtdışında oynamayı düşünmüyorum'' diye yanıtladı. 
     
     BÜLENT ''PROFESYONELCE YAŞIYORUM'' 
     Öğrencilerin sorularını yanıtlayan Bülent Korkmaz da Galatasaray Kulübü'ne 11 yaşında geldiğini belirterek ''Bütün hayatım burada geçti'' dedi. 
     Galatasaray'da oynamanın kendisi için çok önemli olduğunu anlatan Bülent, faal sporculuk yaşamının sona ermesinin ardından yine futbolun içinde olacağını söyledi. 
     Bülent, NBA'de oyuncuların 38 yaşında transfer olabildiğine de dikkati çekerek, ''Kendime çok iyi bakıyorum ve profesyonelce yaşıyorum. Fizik olarak da çok iyiyim. İşimi çok seviyor, saygı duyuyorum. İnşallah bu böyle devam eder'' diye konuştu. 
     Bülent, lig yarışıyla ilgili basın mensuplarının sorularını ise yanıtlamadı. 
     
</TEXT>
</DOC>
