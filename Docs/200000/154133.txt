<DOC>
<DOCNO> 154133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/guncel/gun10.html </URL>
<DATE> 2003/05/03/ </DATE>
<TIME>  </TIME>
<AUTHOR> BİTTİ  </AUTHOR>
<HEADLINE>
Bebek ölümlerinde AB'yi 9'a katladık 
</HEADLINE>
<TEXT>

     Devlet Planlama Teşkilatı DPT verilerine göre, Türkiye sağlık alanında da Avrupa Birliği AB ortalamalarının gerisinde kaldı. DPT verilerine göre, Türkiye'de bebek ölüm oranı AB ortalamasının 9 katı, hekimlerse sadece üç büyük ilde toplanmış durumda. Sağlık ocaklarının 773'ünde doktor, 8 bin 384 sağlık evinde de ebe yok. Yatak başına düşen nüfus sayısı ise 390. 
     DTP verilerine göre, Türkiye'de bebek ölüm oranı binde 37.8. AB ülkelerinde ise binde 4 düzeyinde. Türkiye'de toplam hasta yatak sayısı 180 bin 40, yatak başına düşen nüfus sayısı 390. AB ülkelerinde ise yatak başına 100 kişi düşüyor. Türkiye'de toplam 86 bin 800 hekim bulunuyor. Bu durumda hekim başına düşen nüfus sayısı 825. AB ülkelerinde ise hekim başına ortalama 300 kişi düşüyor. 
     Türkiye'de 79 bin 100 hemşire var ve hemşire başına 882 kişi düşüyor. AB ortalamasında ise bu rakam 200. Türkiye'de yatakların yüzde 40'ının, hekimlerin de yüzde 48'inin İstanbul, Ankara ve İzmir'de bulunduğu bildirildi. 
     Hekimlerin yüzde 53'ü pratisyen, yüzde 47'si uzman. Bazı illerde az sayıda uzman hekim var. Hakkari'de 16, Gümüşhane'de 21, Bingöl'de 25, Ağrı'da 26, Bitlis'te de 35 uzman hekim var. Buna karşılık İstanbul'da 9 bin 625, Ankara'da 6 bin 160, İzmir'de ise 3 bin 536 uzman hekim bulunuyor. 
     Ülkedeki 5 bin 848 sağlık ocağının 773'ünde hekim yok. 11 bin 384 sağlık evinden 8 bin 384'ünde de ebe yok. 
     


GÜNCEL 





















</TEXT>
</DOC>
