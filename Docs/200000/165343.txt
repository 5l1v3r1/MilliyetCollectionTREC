<DOC>
<DOCNO> 165343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sondun18.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş'tan AKPM raporuna tepki "Raportörler artık gözünü açsın" 
</HEADLINE>
<TEXT>

     KKTC Cumhurbaşkanı Rauf Denktaş, Avrupa Konseyi Parlamenterler Meclisi AKPM genel kurulunda kabul edilenen Kıbrıs raporlarını eleştirerek, ''raportörlerin artık gözlerini açarak gerçekleri görmelerini ve bu şekilde rapor yazmalarını'' istedi. 
     Raporların tekyanlı olduğuna işaret eden Denktaş, ''Bu raporların maksadı Kıbrıs'a barış ve uzlaşma getirmek ise bu maksada hizmet etmiyorlar'' dedi. 
     Denktaş, Kıbrıs Türk Biyologları Doğayı Koruma ve Araştırma Derneği'ni kabulü sırasında, bir soru üzerine, AKPM genel kurulunda tartışılarak kabul edilen ve Türkiye ile KKTC'ye eleştiri yönelten raporlara tepki gösterdi. 
     Cumhurbaşkanı Denktaş, AKPM ve benzeri kuruluşların sadece Rumları dinleyerek, bu tür kararlar çıkardıkları sürece maksada hizmet etmediklerini ifade ederek, ''bu tekyanlı kararların sadece bir tarafa güç verip, diğer tarafı gücendirerek, daha sıkı bir şekilde haklarını savunmak zorunda bıraktığını'' kaydetti. 
     Bu sabah gazeteleri incelediğinde bu görüşünün doğru olduğunu bir kez daha gördüğünü belirten Denktaş, ''Esas raporları görünce biz bunlara yazıyoruz. Cevaplarını veriyoruz, ama kaale aldıkları yok. 'Çünkü Kıbrıs hükümeti var, madem o böyle diyor, böyledir' şeklinde bir hava içinde gidiyorlar'' dedi. 
     Cumhurbaşkanı Denktaş, bir soru üzerine, ''raporların yaptırım gücü olmadığını, ancak bir tarafın eline, yalan dünyasını biraz daha yaşatmak için bir silah daha verdiğini'' söyledi. ''Yalan dünyasının içinde 40 yıldır yaşayan Rumların dünyayı da yalana alıştırdığını'' vurgulayan Denktaş, ''yalan üzerine yalan ve yalan üzerine raporlar ile yılların geçmekte olduğunu'' belirtti. 
     Denktaş, ''bu nedenle Rumların meseleyi yeni iki devlete dayalı bir ortaklık üzerinde halletmekten kaçındığını, yalan raporlarla bir yere varacağını sandığını'' kaydetti. Denktaş, ''Akılları olsa belki de odalar dolduran bu yalan yanlış raporların Kıbrıs'ı hiçbir yere götürmediğini görürler ve bizi de dinlerler'' dedi. 
     
</TEXT>
</DOC>
