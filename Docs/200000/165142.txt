<DOC>
<DOCNO> 165142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sondun28.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş'tan AKPM'deki Kıbrıs raporuna tepki.. 
</HEADLINE>
<TEXT>

     KKTC Cumhurbaşkanı Rauf Denktaş, Avrupa Komisyonu Parlamenterler Meclisi AKPM Genel Kurulu'nda bugün görüşülmesi beklenen ve ''Türkiye'nin KKTC'deki demografik yapıyı değiştirdiği'' iddiasında bulunan Kıbrıslı ilgili rapora tepki göstererek, bu raporun KKTC'ye geçip yerinde inceleme yapılmadan, Rum görüşleri doğrultusunda hazırlandığını söyledi. 
     Denktaş, bu tür yanlış raporlarla kendilerinin değerlendirildiğini ve yanlış sonuçlara varıldığını, bunun da sorunu uzattığını kaydetti. 
     Denktaş, bir heyeti kabulü sırasında, gazetecilerin konuya ilişkin sorusu üzerine, söz konusu rapora çok ağır cevap vererek, çok yönlü eleştiride bulunduklarını ifade etti. Denktaş, raporun KKTC'ye geçilip KKTC'deki durum görülmeden, Rumların şikayetleri üzerine hazırlandığını belirtti. 
     Denktaş, raporu hazırlayan Finlandiyalı parlamenter Jaakkso Laakso'ya, ''Kuzey'deki demografik bozulma ve kolonizasyonu'' inceleme görevinin verildiğini'' kaydetti ve ''kolonizasyonun'' çok ağır bir kelime olduğunu söyledi. 
     Denktaş, ''Dedik ki, 'sizin böyle bir başlığı kabul etmeniz için böyle bir şeyin varolduğunu da kabul etmeniz lazım. Böyle bir şey yok. Siz bunu araştırmaya geliyorsunuz. Dolayısıyla bu başlığı değiştirin öyle gelin'. Kendisiyle görüştük, yazdık, ama değiştiremedi. Değiştirmediği için de Kuzey'e gelemedi'' diye konuştu. 
     Laakso'nun KKTC'ye gelemediği için Rumların verdiği bilgiyi, ''sanki bulguymuş gibi'' raporuna koyduğunu ifade eden Denktaş, ''Biz de bunun uzun boylu eleştirisini kendisine ve temsil ettiği üyelere gönderdik. Onun için bugün rapor görüşülürken, bizim yazdıklarımız da ellerinde olur ve biraz daha gerçekçi olurlar. Yani Rum propagandası, tabiatıyla bizim içimizdekilerin yazdığı yazılardan da güç alarak 'doğruymuş ve gerçekmiş' gibi kabul ediliyor'' dedi. 
     Avrupa Birliği'nin genişlemeden sorumlu üyesi Günter Verheugen'in Kıbrıs'ı ziyareti sırasında, Kıbrıslı Türklerin ''aç olduğunu, diz çöktüğünü, işgal altında yaşadığını, halkın mutsuz olduğunu, suratlarının asık olduğunu, Rum tarafında herkesin güler yüzlü olduğunu, buna rağmen Denktaş'ın Annan planını kabul etmediğini'' söylediğini anımsatan Denktaş, ''Kendisine de bunun yalan ve yanlış olduğunu söyledik. Bizim halkımız aç değildir, susuz değildir. Yerde değildir, diz çökmüş değildir, işgal altında değildir ve herhalde mutsuz değildir'' ifadesini kullandı. 
     Halkın devletini kaptırmamak için endişesi olduğunu ve devletini ortadan kaldırmak isteyenler karşısında mücadele verdiğini vurgulayan Denktaş, şöyle devam etti 
     ''Kesin, büyük bir mücadeledir bu, ama mutsuzluk değildir. Bu mutlu, onurlu bir mücadeledir. Böyle raporlar, deyimler, yanlış değerlendirmelerle bizi değerlendirip, yanlış neticelere varıyorlar. Bu sebeple mesele uzuyor. Çünkü bundan istifade eden Rum tarafıdır.'' 
     
</TEXT>
</DOC>
