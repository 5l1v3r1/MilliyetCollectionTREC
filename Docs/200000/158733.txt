<DOC>
<DOCNO> 158733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/son/sontur09.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yazı İstanbul'da geçireceklere havuz seçenekleri... 
</HEADLINE>
<TEXT>

     Yaz mevsiminin yaklaşmasıyla birlikte 5 yıldızlı oteller de, kentten uzaklaşmadan serinlemek isteyen müşterilerine günlük 16.5 milyon liradan başlayan fiyatlarla havuz imkanı sunuyor. 
     Silivri'deki Klassis Resort Hotel'i tercih edenler açık ve kapalı havuzlarda günlük hafta içi 16.5, hafta sonu 24 milyon liraya güzel bir gün geçirebilirler. 
     Eresin Hotel Topkapı hafta içi 35, hafta sonu 40, Hyatt Regency hafta içi 30, hafta sonu barbekü dahil 60, İstanbul Hilton hafta içi 30, hafta sonu 40, İstanbul Princess hafta içi 20, hafta sonu 25, Crown Plaza hafta içi 28, hafta sonu 35, The Marmara İstanbul da hafta içi 30, hafta sonu 40 milyon lira olarak havuz fiyatlarını açıkladı. 
     Sadece kapalı havuzu olan The Ritz Carlton Hoteli tercih edenler, hafta içi 55, hafta sonu 75 milyon liraya serinlemenin yanında fitness, Türk hamamı, jakuzi, saunadan da yararlanabilirler. 
     Anadolu Yakası'nın tek 5 yıldızlı oteli Bostancı Green Park Hotel de ise havuz fiyatları, hafta içi 35, hafta sonu 45 milyon lira. 
     Swissotel The Bosphorus'un açık havuzu hafta içi 20 milyon, hafta sonu barbekü dahil 55 milyon lira. Fitness, sauna, Türk hamamı ve tenis kortlarından yararlanma imkanı olan kapalı havuzu tercih edenler ise hafta içi 30, hafta sonu 40 dolar ödeyecekler. 
     Polat Renaissance'ın açık havuzu hafta içi 25, hafta sonu 35 milyon, fitness, sauna ve Türk hamamının dahil olduğu kapalı havuzu ise hafta içi 40, hafta sonu 45 milyon lira. 
     Fiyatlarını ABD doları üzerinden belirleyen otellerden Ceylan Intercontinental hafta içi 15, hafta sonu 25, Conrad International hafta içi 25, hafta sonu 35, Çırağan Palace Kempinski hafta içi 65, hafta sonu 85, Dedeman İstanbul hafta içi 25, hafta sonu 35, Grand Cevahir Hotel de hafta içi 15, hafta sonu 20 dolar. 
     Merit Antique dışarıdan günlük müşteri almazken, Mövenpick Hotel ise sadece üyelerine hizmet veriyor. 
     Oteller, açık ve kapalı havuzların yanında ayrı ücret ödeyerek sağlık kulüplerine üye olanlara havuzla birlikte fitness salonları, Türk hamamı, jakuzi, saunalarının da kapılarına müşterilerine açıyor. 
     Ayrıca, oteller arasında üyelerine ikinci kişiye indirim, brunch, tek araç için ücretsiz otopark gibi promosyonlar da sunabiliyorlar. 
     -HAVUZ SEÇERKEN DİKKAT- Haydarpaşa Numune Hastanesi İnfeksiyon Hastalıkları ve Mikrobiyoloji Klinik Şefi Doç. Dr. Paşa Göktaş, iyi dezenfekte edilmeyen havuzların bakteriyel, viral, paraziter ve mantar enfeksiyonlarının bulaşması için bir kaynak oluşturabileceklerini bildirdi. 
     Doç. Dr. Paşa Göktaş, hijyenik koşulları sağlanmayan havuzların çeşitli mikrobik durumlara neden olabileceğine işaret ederek, şunları kaydetti 
     ''Klor ve dezenfeksiyonu sağlanmayan havuzlar, tifo, paratifo, dizanteri gibi hastalıkları ortaya çıkaran mikropların barındığı ortam haline gelebilir. Hijyenik koşullarda olmayan bu havuzlarda, sarılık virüsü bulunabilir, gözlerde mikrobik durumlar ortaya çıkabilir. Bunun dışında mantar enfeksiyonları geçebilir, bu da cilt hastalıklarına neden olabilir. 
     Özetle, iyi dezenfekte edilmeyen havuzlar, bakteriyel, viral, paraziter ve mantar enfeksiyonlarının bulaşması için iyi bir kaynak oluşturabilir.'' Havuzların dezenfeksiyonun sağlanması amacıyla gereğinden çok klor kullanılmasının da insan sağlığı açısından zararlı olduğuna dikkat çeken Doç. Dr. Göktaş, havuzlardaki klor fazlalığının da göz ve vücutta tahrişe ve alerjik reaksiyonlara neden olabileceğini anlattı. 
     Doç. Dr. Paşa Göktaş, ''Havuzların bakım ve dezenfeksiyonun dikkatli ve bilinçli yapılması, klor miktarının ölçümle kullanılması hem mikropların barınmasına imkan vermeyen, hem de klor fazlalığı nedeniyle göz ve cildi rahatsız etmeyen en uygun ortamın belirlenmesi açısından uygun olacaktır'' diye konuştu. 

     
</TEXT>
</DOC>
