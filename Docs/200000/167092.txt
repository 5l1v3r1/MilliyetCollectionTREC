<DOC>
<DOCNO> 167092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/soneko14.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener Dövizin düşmesiyle ekonomi rayına oturdu 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ''dövizin düşmesi de TL'ye artan güveni gösterdiği için, ekonominin rayına oturduğunu, rotaya girdiğini düşündüğünü'' söyledi. 
     DPT tarafından hazırlanacak olan Ulusal Kalkınma Planı'nın UKP hazırlıklarına ilişkin Esenboğa Airport Otel'de düzenlenen toplantının çıkışında gazetecilere açıklamalarda bulunan Şener, toplantının, UKP'nin ön hazırlık ön hazırlıkları niteliğinde olduğunu kaydetti. 
     UKP'nun Avrupa Birliği sürecinde Türkiye'nin hazırlaması gereken metinlerden biri olduğunu kaydeden Şener, Planda AB standartları uygulanarak bölgesel kalkınma stratejileri belirlenerek, 26 istatistiki bölge arasındaki düzey-2 farklılıkları ortadan kaldırmak için uygulanacak stratejileri ortaya koyacağını belirtti. 
     Bu oluşacak yapıya göre AB'nin fonlarının değerlendirileceğini de vurgulayan Şener, UKP'nin bir anlamda 5 yıllık kalkınma planlarının yerini alacağını bildirdi. 
     Başbakan Yardımcısı Şener, Planın ilk etapta topluluk üyesi ülkelere entegrasyonun sağlanması açısından 3 yıllık olarak hazırlanacağını, bundan sonraki yıllarda ise 6'şar yıllık dönemleri kapsayacağını ifade etti. 
     Bir gazetecinin ''AB'ye yönelik hazırlanan planlar ile Acil Eylem Planı arasında herhangi bir koordinasyon sağlanıp sağlanmayacağını'' sorması üzerine Şener, hükümetin takvime bağlanmış Acil Eylem Planı, AB süreci ile ilgili planları, gözden geçirmelerle ve Dünya Bankası ile takvime bağlı farklı planları olduğunu hatırlattı. 
     Bu dört ana faaliyet alanının bilinçli şekilde daha makbul çerçevede planlanmasının birbiriyle irtibatlı olduğunu kaydeden Şener, bu planların birbirini koordinasyonu sağlayan kuruluşlar tarafından yürütüldüğünün altını çizdi. 
     -DÖVİZDEKİ DÜŞÜŞ- Doların 1 milyon 400 bin liranın altını gördüğü hatırlatılarak, ''Bir endişe taşıyor musunuz '' sorusu üzerine Şener, Ak Parti iktidarında kamuoyunun hayal ettiği şeylerin gerçekleştirildiğini belirtti ve eskiden dövizde büyük artış olduğu dönemlerde vatandaşların TL'ye olan güvenin arttığı bir dönemi görecek miyiz şeklinde konuştuklarını hatırlattı. 
     Şimdi TL'ye olan güvenin artmakta olduğunun görüldüğünü ifade eden Şener, bunun mevduat yapısına bakıldığında da görüldüğünü söyledi. Ancak dövizdeki düşüşün dış ticareti olumsuz yönde etkileyeceği yönünde görüşler olduğunu kaydeden Şener, şu ana kadar ise bu tartışma ortamına rağmen dış ticaret rakamlarının çok daha iyi olduğuna inandığını söyledi. 
     İhracatta bir daralma görülmediğini, ihracatla ithalatın birlikte değerlendirildiğinde olumsuz bir durumun bulunmadığını kaydeden Şener, ihracatın ithalatı karşılama oranlarına bakıldığında, 1990 yılından bu güne kadar ihracatın ithalatı karşılama oranının en yüksek olduğu ikinci yılın bu yıl olduğunu vurguladı. 
     Şener, ''dolayısıyla dövizin düşmesi de TL'ye artan güveni gösterdiği için, ekonominin rayına oturduğunu, rotaya girdiğini düşünüyorum'' diye konuştu. 
     Ancak ekonomik politikaların dinamik bir süreç olduğunu hatırlatan Şener, ''Ekonomik politikaları uygulayan siyasi karar organları ve para politikasını uygulayan Merkez Bankası'nın sürekli bu dinamik bir süreç takip etmeleri gerektiğine inanıyorum'' dedi. 
     Şener, gelinen noktaların gözden geçirilerek ona göre yola devam edilmesi gerektiğine inandığını da sözlerine ekledi. 
     
</TEXT>
</DOC>
