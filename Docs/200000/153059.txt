<DOC>
<DOCNO> 153059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sonspo42.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Karan Şampiyon olursak dengeler toptan değişecek... 
</HEADLINE>
<TEXT>

     Galatasaraylı futbolcu Ümit Karan, geçtiğimiz aylarda babasını kaybetmesinin kendisini çok etkilediğini söyleyerek, ''Babamı kaybettikten sonra Almanya'dan dönmek dahi istemiyordum. Futbol bir anda gözümün önünden gitti'' dedi. 
     Ümit Karan, Galatasaray Dergisi'nin Mayıs ayı sayısına yaptığı açıklamalarda, yaşadığı sıkıntılı dönemde takım arkadaşlarının ve hocası Fatih Terim'in büyük desteğini gördüğünü belirterek, şöyle konuştu 
     ''Bugünlere gelmemde en büyük emek babamındır. Onun katkılarıyla bugün Galatasaray'dayım. Beni hala izlediğine inanıyorum. Artık daha güçlü, daha iyi olmaya çalışıyorum. Böylece onu daha mutlu edeceğime inanıyorum. Babamı kaybettikten sonra hayat görüşüm değişti. Hayatın ne zaman biteceğini kestiremiyorsun. Hep daha güzelini yaşamak gerekiyor. Kimseyi kırmamak ve insanların birbirine küs kalmaması lazım. İnsanların hakkımda ne düşündüğünü çok fazla kafama takmamam gerektiğini öğrendim. Pozitif düşünmeye çalışıyorum.'' 
     
     ''GOLÜN KOKUSUNU ALIYORUM'' 
     Gençlerbirliği'nde oynadığı dönemde bir çok takıma ters geldiğini ve bunların arasında Galatasaray'ın da bulunduğunu kaydeden Ümit Karan, ''Golün kokusunu alıyorum galiba. Pozisyonu kolluyorum. İçime mi doğuyor bilemiyorum ama doğru noktaya gitmeye çalışıyorum. Ama en çok sanırım Fenerbahçe'ye ters gelmişimdir. Rüştü'ye Gençlerbirliği'nde çok gol attım. Galatasaray formasında hiç hat-trick yapamadım, bunu başarmak istiyorum'' diye konuştu. 
     Futbol hayatında hayranlık derecesinde hiçbir oyuncuyu beğenmediğini anlatan ve bunu da forvetlerin genellikle kıskanç olmasına bağlayan Ümit, yine de kendisi için attığı gollerden çok takımının gol kazanmasının önemli olduğunu söyledi. 
     Ropörtajında basının futbola yaklaşımından da yakınan sarı-kırmızılı oyuncu, şunları söyledi 
     ''Bizim futbol yorumcuları gol atamayan santraforu maçtan sonra acımasızca eleştirdikleri için aslında gelen her topa vurmak gerekiyor. Futbolda her zaman iyi olmak zorundasın. Dün yok, bugün var ama biz de robot değiliz. Mesleğimiz dışardan kolay görünüyor. Türkiye'de futbolu, futbolcular ve hocalar dışında herkes çok iyi biliyor. Beni sadece hocam eleştirebilir. Onun dışında medyadan gelen eleştirileri dikkate almam.'' 
     
     BEŞİKTAŞ'IN 100. YILI... 
     Ümit Karan, Beşiktaş'ın 100. yılında şampiyonluk ipini göğüslemek için verdiği çabaya da değinerek, ''Kimse de art niyet aramıyorum ama zaman zaman Galatasaray'ı durdurmak için bazı çabaların olduğuna inanıyorum. Biz ne için çabalıyoruz o zaman. Kulüpler kendi aralarında kontrat imzalasın. 2003'de Beşiktaş, 2005'de biz, 2007'de de Fenerbahçe şampiyon mu olsun . Biz şampiyon olmak, taraftarımızı mutlu etmek için ter akıtıyoruz. Herkesin bu emeğimize saygı göstermesi gerekiyor. Bu sezon şampiyonluğu kucaklarsak, Türkiye'de futbol dengelerinin toptan değişeceğine inanıyorum'' ifadelerini kullandı. 
     




</TEXT>
</DOC>
