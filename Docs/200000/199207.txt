<DOC>
<DOCNO> 199207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/yazar/tamer.html </URL>
<DATE> 2003/12/02/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Teröristin evine canlı bağlantı 
</HEADLINE>
<TEXT>

   
   Neve Şalom Sinagogu'ndaki patlamayı gerçekleştiren ve olay yerinde ölen terörist Gökhan Elaltuntaş'ın ağabeyi ve 2 amcası, pazar günü öğle üzeri oturma odamızdaydılar. 
   Yeni Şafak gazetesi yazarı Fehmi Koru'nun Kanal 7'de Akif Beki ile birlikte hazırladıkları programda Bingöl'deki eve canlı bağlantı yapıldı. Koru ve Beki, ölen teröristin annesini, babasını ve ağabeyini bekledikleri programda ağabey ve 2 amcayı karşılarında bulunca başlangıçta biraz düş kırıklığına uğradılar, ama tam 1 saat süreyle anlatılanlar karşısında çelişkili de olsa bu düş kırıklığı herhalde fazla sürmemiştir. 
   
   Yoksul da değil, işsiz de 
   Gerek 24 yaşındaki ağabey Gürkan Elaltuntaş, gerekse amcalar TBMM'deki yemin törenlerinde izlediğimiz milletvekillerine fark atacak düzgün bir Türkçeyle ve akıcı cümlelerle soruları yanıtladılar. Amcalardan biri ailenin öteden beri MHP'li olduğunun altını çizdi. Evin mobilyalarından köşe sehpasının üzerinde duran çiçeğe TV ekranına giren görüntü çok sınırlı da olsa, belli bir düzeyi gösteriyordu. AKP hükümeti kurulduktan hemen sonra gazetelerin ilk sayfalarında, yeni bakanların ev halini gösteren bazı fotoğraflardan fışkıran hayat tarzıyla karşılaştırıldığında bambaşka bir ortam. Şimdi AKP'liler derhal itiraz edecek, ama ben eleştirmek adına değil, gözünüzde canlandırabilmeniz için böylesi bir karşılaştırmayı yapma gereğini duydum. 
   
   Kanal 7 ve Batı basını 
   Kanal 7 ekranlarında gördüklerimiz, The New York Times'dan Financial Times'a saldırının hemen ertesinde Bingöl'e muhabir gönderen Batı basınında yer alan Bingöllü terörist port-relerinden o denli farklıydı ki... 
   Örneğin Bingöl'e giden New York Times muhabiri Frank Bruni, teröristlerden Azad Ekinci'nin, babasını siyasi bir şiddet olayında küçük yaşta kaybettiğini, Mesut Çabuk'un aile sevgisinin bulunmadığı ortamlarda yetiştiğini belirttikten sonra Bingöl Belediye Başkanlığı üst düzey yetkilisinin "Bir tarafta fakirlik, diğer tarafta ciddi bir dini baskı. Bu durum, halkın kolayca manipüle olmasına neden oluyor" dediğini yazmış. Yazıda "Bölgede yaşayanlara göre bir başka büyük faktör de bizzat Bingöl'ün kendisi. Bu kişileri sofu Müslümanlığa sevk eden acılar, nüfusun çoğunluğu Kürt olan bu Güneydoğu kentinin uzak bir yer oluşu, iş ve paranın bulunmayışı, insanların yaşamlarında yaygın bir baskı havası, çözümü başka bir yerde arama olanağı bulunmayan gençlerin aşırı ideolojilere, din ve diğer akımlara yönelmelerine neden oldu," deniyor. 
   
   Evlilik senaryo 
   Ağabeyin ve amcaların Kanal 7 ekranında anlattıklarından inandırıcı olanla olmayanı, doğruyla yanlışı, kardeşi koruma güdüsüyle de olsa söyleşinin başında anlatılanla sonunda ortaya çıkan farklı tabloyu üstüste koyduğunuzda kurulu işi olan bir ailede yetişmiş, muhtemelen para sorunu olmayan, babasının sahibi bulunduğu internet kafeyi örgüt içi haberleşmede kullanmış, başrolde yer alacağı intihar eylemini ailesine evlilik senaryosu olarak sunmuş 22 yaşında bir genç çıkıyor karşımıza. 
   Ağabeyin de amcaların da 1 saat boyunca ısrarla "Bir hafta sonra evlenecek olan, evinin beyaz eşya ihtiyacının peşine düşen bir genç, nasıl olur da kendisini ölüme götürecek bir karar alabilir " deyip durmalarına gelince... Belki de Gökhan, başrolde yer alacağı intihar eylemini, ailesine evlilik olarak yansıtmıştı. Aileyle tanıştığı söylenen gelin hanımın Ankaralı oluşu da tesadüf olmayabilir. Zira önceki gün Suriye'de yakalanarak Türkiye'ye getirilen 22 teröristin Hatay'daki sorgulanmalarından anlaşıldığı kadarıyla eylemler önce Ankara'da planlanmış, sonradan İstanbul'a kaydırılmış. 
   
      
   
</TEXT>
</DOC>
