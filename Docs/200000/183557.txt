<DOC>
<DOCNO> 183557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/yazar/altan.html </URL>
<DATE> 2003/09/20/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
"Homo homini lupus", insan insanın kurdu mu 
</HEADLINE>
<TEXT>

   
   Köyceğiz gecelerinin göklerinde, minik minik ışıklı binlerce yıldız... Ve lacivert bir karanlık içindeki gölün, ta karşı kıyılarından kavislenerek yükselen buğulu samanyolu... 
   Ortalık ıssız mı ıssız... Direklerdeki elektrik lambalarının uzanıp gittiği, özenle düzenlenmiş, çimli, palmiyeli kıyı yollarıyla, rıhtımlarında hiç kimsecik yok gibi... 
   Sadece yürüyüşe çıkmış orta boylu, tıknazca bir çiftin silueti... Bir de göle bakan otellerin bahçeleriyle, birkaç kafeteryanın renkli ve albenili görüntüleri... 
   
   Bilmiyorum Köyceğiz ve dolaylarında, kimler ne kadar ilgili medya haberleriyle 
   Irak'a asker gönderip, göndermemek işte sorun... 
   Ve Dalaman'la Köyceğiz arasındaki Ortaca'da, hareketli mi hareketli bir çarşı... 
   Gencecik garsonların servis yaptığı bahçeli bir lokantada, üstü nohutlu iki porsiyon pilav, bir porsiyon tas kebabı, bir yoğurt ve cacık cam bardaklarda yeni demlenmiş dört çayla, 6.5 milyon lira... 
   
   Irak'a asker gönderip, göndermemek... 
   Biliyorsunuz Irak'a asker göndereceksek ABD birlikleriyle ortaklaşa, ona buna zart zurt etmesi için göndermeyeceğiz... 
   Ya ne için göndereceğiz 
   Irak halkına yardımcı olması, istikrarın sağlanması, ülke altyapısının geliştirilmesi, sağlık ve eğitim hizmetlerinin yaygınlaştırılması, demokrasi ve özgürlüklerin kökleştirilmesi, yatırımların yoğunlaştırılması, istihdamın artırılması, yargının bağımsız bir niteliğe kavuşturulması, yangınlara karşı itfaiye örgütünün güçlendirilmesi, ailelerin birer ev ve birer araba sahibi olabilmesi, petrol kaynaklarının çok daha verimli bir düzeye çıkarılabilmesi, adam başına düşen ulusal gelirin en az 25 bin dolara yükseltilebilmesi için göndereceğiz... 
   Bu arada Irak'a hangi amaçla asker gönderdiğimizi anlamayanlar çıkarsa, onların da icabına bakacak ve kazara ülke çıkarları uğruna şahit düşenlerimiz olursa onların da naaşını yurda taşıdıktan sonra, ailelerine teslim ederken şöyle diyeceğiz 
   - Ne mutlu size, oğlunuz vatanı ve ülke çıkarları uğruna şehit oldu o gerçek bir kahramandı, her zaman kalbimizde yaşayacak... 
   
   Irak'a asker gönderip, göndermemek... 
   Yarın Olimpiyat Stadı'nda oynanacak Galatasaray - Fener maçında istikrarı sağlama çabaları aynı zamanda bir prova... Şayet Irak'ta da istikrarı sağlamak gerekirse, neler yapılması gerekeceği konusunda... 
   Tribünlerde, dört metre yüksekliğinde çelik tel örgülerle önlemler almak beş bin kişilik bir polis ordusunu seferber etmek maçta galip gelecek tarafın, stadı en son terk etmesini sağlamak... 
   Üniformalı yüz ilkokul çocuğundan bir de tampon bölge yapılması düşünülmüştü ama, sonradan vazgeçildi... 
   Vazgeçilmeseydi de, iyi sonuç sağlansaydı ola ki gerektiğinde, Irak'ta da istikrarı sağlamak için, üniformalı ilkokul çocuklarından yararlanılacaktı... 
   
   Irak'a asker gönderip, göndermemek... 
   İki ucu boklu bir değnek... 
   Biliyor musunuz Türkiye'de 10 milyon kişi açlık sınırının altında yaşıyormuş nüfusun yüzde 43'ü de, yoksulluk sınırının altında... 
   Buna karşılık ulusal ekonominin yüzde 66'sı kayıt dışı... 
   Bütün bu sıkıntı ve aksaklıklar, geçici şeyler... Zamanla hepsi düzelecek, ekonomimiz geliştikçe... 
   Ama tabii önce vatan... Vatanı ve milletiyle devletin bölünmez bütünlüğü... Ve tabii üst kesim sivil - asker görevliler için, 370 bin resmi lojman, 150 bin resmi araba şoförü, benzini ve bakımıyla... 
   Rüşvet, haraç, avanta, çalıp çırpma türü yolsuzluklarla da, mücadele sürdürülecek elbet hiç kimsenin kuşkusu olmasın. 
   
   Köyceğiz gecelerinde ne Balık burcunun haberi var Türkiye'de olup bitenlerden, ne İkizler burcunun ne de Mars yıldızının... 
   Samanyolunun da öyle... 
   Gündüzleri küçük keçi sürüleriyle, yer yer otlayıp duran ineklerin de öyle... 
   
   Ha evet bir de, 3 Kasım seçimlerinde, yasadışı kullanılmış oylar sorunu var. 
   Bir çaresi bulunur onun da elbet... 
   Yoksa gerektiğinde nasıl sağlayabiliriz istikrarı Irak'ta .. 
   
   Köyceğiz gecelerinin yıldızları, dünyada olup bitenlerle dalga geçmeyi ilham ediyor insana örneğin Başkan Bush ve İsabel kasırgasıyla... 
   Yıldızlar bilmiyorlar ki dalga geçmek için dalga geçmeyi de, bir ömür boyu hak etmek gerekiyor dünyamızda... 
   
      
   
</TEXT>
</DOC>
