<DOC>
<DOCNO> 154847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/soneko38.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorunlu Tasarruf hesabında 16.1 katrilyon lira birikti 
</HEADLINE>
<TEXT>

     Kamuoyunda ''Zorunlu Tasarruf'' olarak bilinen Çalışanların Tasarrufa Teşvik Edilmesi ve Bu Tasarrufların Değerlendirilmesine Dair Kanun ile kurulan hesapta, 28 Nisan 2003 itibariyle anapara ve nema geliri olarak, toplam 16 katrilyon 180.2 trilyon lira birikti. 
     Hazine Müsteşarlığı'ndan yapılan açıklamaya göre, 16 katrilyon 180.2 trilyon liralık paranın, 1 katrilyon 698.5 trilyon lirasını anapara, 14 katrilyon 481.7 trilyon lirasını nema geliri oluşturuyor. 
     Hesaba giren paradan 3 katrilyon 661.1 trilyon lirası, anapara, şahıs kesintisi ve nema olarak hak sahiplerine ödenirken, 9 trilyon lira ilgili kurumlara iade edildi. Ziraat Bankası'na da 17 trilyon lira yatırım harcaması ve komisyon olarak verildi. 
     Ödemeler dışında kalan 12 katrilyon 493.1 trilyon liradan 12 katrilyon 490 trilyon lirası çeşitli tahvil ve devlet iç borçlanma senetleri alınarak nemalandırılırken, 3.1 trilyon lirası ise Ziraat Bankası şubelerinin Tasarrufu Teşvik Hesabı bakiyeleri oldu. 
     Açıklamaya göre, söz konusu kanunun yürürlüğe girdiği Nisan 1988'den 28 Nisan 2003'e kadar, fondaki kümülatif nema oranı ise yüzde 964.35'e ulaştı. 
     
</TEXT>
</DOC>
