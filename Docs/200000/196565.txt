<DOC>
<DOCNO> 196565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sondun39.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
"İsrail'in duvarı, Vatikan'ı çevreleyenlerden çok daha küçük" 
</HEADLINE>
<TEXT>

     İsrail Başbakanı Ariel Şaron, inşa etmekte oldukları ''güvenlik duvarının'' Vatikan'ı çevreleyen duvarlardan çok daha küçük olduğunu söyledi. 
     İtalya'daki resmi ziyaretini sürdüren Şaron, başkent Roma'da İtalyan medya patronlarıyla görüşmesinde, pazar günü Papa 2. Jean Paul'ün, ''Ortadoğu'nun duvarlara değil köprülere ihtiyacı var'' sözlerine cevaben, ''Tıpkı Kudüs'te olduğu gibi Roma'da da her yerde duvar var ve Vatikan yüksek duvarlarla çevrili, oysa İsrail'in duvarı sadece 9 kilometre ve katillerin araçlardan ateş açmalarına karşı otoyolu kullananları korumaya yarıyor'' dedi. 
     Il Foglio gazetesindeki habere göre, Papa'ya büyük saygı duyduğunu ifade eden Şaron, ''kiliseler ve çalışanlarının dolaşımları açısından duvarın sakıncaları konusundaki endişelerini anlıyorum, ancak ben bizzat sorun olmayacağını garanti ediyorum'' diye konuştu. 
     
     KUREY İLE GÖRÜŞME HAFTAYA 
     İsrail Başbakanı Şaron, Filistin Başbakanı Ahmed Kurey ile gelecek hafta görüşeceğini belirtti. 
     Il Foglio'daki haberde, ''Söz konusu görüşmenin hala yapılmamış olması, Filistin tarafınının bizden siyasi olarak bu zirveye hazırlanmak için biraz zaman istemesinden kaynaklandı'' dedi. 
     
     YERLEŞİM BİRİMLERİ KONUSUNDA ABD'DEN BASKI YOK 
     Şaron, Roma'da İsrail televizyonuna verdiği demeçte de, Yahudi yerleşim birimleri konusunda ABD'den bir baskı olmadığını belirtti. 
     İngiltere'nin başkenti Londra'da bulunan ABD Başkanı George Bush'un burada İsrail'den işgal edilmiş topraklar üzerinde Yahudi yerleşim birimlerinin inşasını durdurmasını istediğinin hatırlatılması üzerine, Şaron, ''Başkan Bush ile mükemmel seviyede seyreden ilişkilerimizde yerleşim birimleri hakkında uzun zamandır bir uyuşmazlık var zaten'' dedi. 
     İsrail'e işgal altındaki topraklarda Yahudi yerleşim birimi inşasını durdurması isteyen ABD Başkanı Bush, İsrail ile Filistin arasındaki sorunların çözümü ve bölgede kalıcı barışa ulaşılması için her iki tarafa da çağrıda bulunarak, İsrail'e ''duvarlar örüp, teller gererek barışı sağlayamazsınız'' mesajı vermişti. 
     
</TEXT>
</DOC>
