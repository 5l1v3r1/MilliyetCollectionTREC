<DOC>
<DOCNO> 172532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/sondun30.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li milletvekili "Türkiye'nin asker göndermesi çıkarına olur" 
</HEADLINE>
<TEXT>

     ABD Kongresi'nde ''Türk dostluk grubunun'' kurucularından, Demokrat Parti Florida milletvekili Robert Wexler, Türkiye'nin Irak'a asker göndermesinin, ABD'nin ve Türkiye'nin karşılıklı çıkarlarına uygun olacağını ve iki ülke arasındaki ilişkilerin yeniden güçlendirilmesine önemli katkıda bulunacağını söyledi. 
     Wexler, Amerika'nın Sesi Radyosu'na verdiği ve radyonun internet sayfasında da yayınlanan demecinde, Türkiye ile ABD'nin, Irak'ın yeniden imarı ve istikrara kavuşturulması yönünde işbirliği yolları aradığını ve bunu çok olumlu bir gelişme olarak gördüğünü belirtti. 
     Robert Wexler, Dışişleri Bakanı ve Başbakan Yardımcısı Abdullah Gül'ün geçen hafta Washington'a yaptığı ziyaret sırasında Kongre'de görüştüğü milletvekilleri arasında bulunuyor. 
     Wexler, şöyle konuştu 
     ''Daha birkaç gün önce Türk askeri yetkilileri, Amerika'yla ilişkilerde bir güven bunalımından söz ediyordu, şimdi ise işbirliği için çalışıyoruz sivil ve askeri makamlar birbiriyle konuşuyor. Bu, hem Irak, hem de Amerika ve Türkiye için çok yararlı olacak.'' 
     
     ''DENKTAŞ'IN KAYGILARI MEŞRU'' 
     Kısa süre önce Kıbrıs'ı ziyaret eden Wexler, izlenimlerini ve adanın geleceğine ilişkin görüşünü şöyle özetledi 
     ''Amerika, adadaki tarafları görüşme masasına getirmek için elinden gelen her şeyi yapmalı iki tarafı da güven arttırma yönünde yeni ve ciddi önerilerde bulunma, karşı tarafın önerilerini ciddiyetle inceleme konusunda teşvik etmelidir. Cumhurbaşkanı Denktaş son zamanda bu tür önerilerde bulundu ve bunların ciddiyetle incelenmesi gerekir. Cumhurbaşkanı Denktaş'ın Birleşmiş Milletler planı konusundaki kaygılarını dinledim. Bunlar meşru kaygılar. Bunlar üzerinde ciddiyetle durulup, cevap verilmesi gerekir.'' 
     
     TÜRKİYE'NİN ORTADOĞU'DAKİ ROLÜ 
     Wexler, Dışışleri Bakanı Gül'ün, Washington ziyareti sırasında Filistin Başbakanı Mahmud Abbas ile de görüştüğünü hatırlatarak, bu görüşmeyi çok olumlu değerlendirdiğini ve Türkiye'nin, İsrail ile Filistinliler arasında barışın sağlanmasında önemli rol oynayabileceğini belirtti. 
     Robert Wexler, Kongre gündemine son yıllarda art arda getirilen Ermeni soykırımı iddialarıyla ilgili karar tasarısına da değinirken, ''Bu tür olaylarda bireylerin ya da grupların davranışları, uygun forumlarda incelenmelidir. Bu, tarihçilerin adil ve objektif bir şekilde ele alıp değerlendirmesi gereken bir konudur'' diye konuştu. 
     Wexler, Ermeni soykırımı iddiaları üzerinde bir yargıya varma görevinin Kongre'ye düşmediği konusunda Kongre üyeleri arasında genel bir görüş birliği olduğuna inandığını da sözlerine ekledi. 
     
</TEXT>
</DOC>
