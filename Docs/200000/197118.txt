<DOC>
<DOCNO> 197118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sontur40.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Valisi Gözaltıların sayısını şimdilik açıklayamayız 
</HEADLINE>
<TEXT>

     İstanbul Valisi Muammer Güler, dün meydana gelen bombalı saldırılara ilişkin ''soruşturmanın selameti bakımından gözaltıların sayısını vermediklerini'' belirterek, ''İstanbul Emniyeti, bu terör olayını da aydınlatacaktır. Ama arkadaşlarımıza süre verelim'' dedi. 
     Vali Güler, ildeki kamu kurum ve kuruluşlarının yetkilileriyle Cağaloğlu'ndaki makamında bayramlaştı. 
     Bayramlaşmaya, İstanbul Emniyet Müdürü Celalettin Cerrah ile bazı emniyet müdür yardımcıları, kaymakamlar, ilçe emniyet müdürleri, kamu kurum ve kuruluşlarının il ve ilçe müdürleri ile valilik personeli katıldı. 
     İstanbul Valisi Güler, bayramlaşma sırasında A.A muhabirinin ''dünkü bombalı saldırılara ilişkin 7 kişinin gözaltına alındığı'' yolundaki haberleri hatırlatması üzerine, Emniyet Müdürlüğü'nün incelemesinin sürdüğünü söyledi. 
     Vali Muammer Güler, şunları kaydetti 
     ''Biliyorsunuz, bu konuyla ilgili konulmuş bulunan yasaklar var. Tahkikatın selameti bakımından biz gözaltıların sayısını vermiyoruz. Ama arkadaşlarımız her yönüyle konuyu inceliyorlar. İstanbul Emniyeti, birinci terör olayını en kısa zamanda, en somut delillerle beraber aydınlatmayı başardı. Bunu da mutlaka aynı şekilde aydınlatacaktır. Ama arkadaşlarımıza bir süre verelim. 
     Bu öyle kolay bir hadise değildir. Delillendirilmesi, geleceğe yönelik tedbirlerin alınması, kaynaklarının bulunması, bağlantılarının araştırılması, öyle kolay şeyler değildir. Gizlilik gerektiren şeylerdir. Onun için biraz sabredelim. Türk polisine güvensinler. Türk polisi, bu anlamda gece gündüz her türlü gayreti gösteriyor.'' 
     
</TEXT>
</DOC>
