<DOC>
<DOCNO> 164579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/son/sondun06.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ceyhan'dan petrol satışı yarın başlıyor... 
</HEADLINE>
<TEXT>

     Irak'a yönelik askeri operasyon sona erdikten sonra, Kerkük-Yumurtalık petrol boru hattının ulaştığı Ceyhan'da depolanan 8 milyon varil petrolün yarın tankerlerle satılacağı açıklandı. 
     Irak Petrol Bakanlığı bünyesindeki Irak petrolünü pazarlama kurumu ''Somo''nun Genel Müdürü Muhammed Mustafa Eccuburi, basına yaptığı açıklamada, Ceyhan'dan 8 milyon, El Bekir limanından da 2 milyon varilin Amerikalı ve Avrupalı 6 şirkete satıldığını söyledi. 
     Irak'ın şimdiki petrol satış politikasına değinen Eccuburi, ''Biz petrolümüzü dünya piyasasındaki yaygın fiyata ve iyi fiyat ödeyen petrol şirketlerine satıyoruz'' dedi. 
     Eccuburi satılan petrolün parasının Irak Merkez Bankası adına bir uluslararası bankaya yatırılacağını ve kimsenin Irak petrolünde vurgun yapmasını kabul etmediklerini belirtti. Eccuburi, Irak'ta koalisyon sivil yönetiminin, Somo'ya petrol satışı politikası konusunda serbestlik tanıdığını da kaydetti. 
     Bilindiği gibi, 1 hafta önce kimliği belirsiz kişiler, Kerkük-Yumurtalık petrol boru hattına sabotaj düzenlemişti. 
     
     ARAP BİRLİĞİ'NE IRAK'IN YENİ TEMSİLCİSİ 
     Bu arada Irak'taki geçici Amerikan yönetimi, Safa El Beyati'yi merkezi Mısır'ın başkenti Kahire'de bulunan Arap Birliği'ne Irak'ın temsilcisi olarak atadı. 
     Geçici yönetim, Irak'ın eski temsilcisi Dr. Muhsin Halil'in görevinden alındığını belirtirken, El Beyati'nin Irak adına tüm belgelere imza atmaya ve Irak'ı Arap Birliği toplantılarında temsil etme yetkisi olduğunu açıkladı. 
     
</TEXT>
</DOC>
