<DOC>
<DOCNO> 181100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sontur09.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Şoförler... Tatil dönüşü trafik terörüne dikkat.. 
</HEADLINE>
<TEXT>

     Okulların açılmasına bir hafta kala, özellikle yazlıkçıların, şehirlerarası yollarda trafiği yoğunlaştırdığı belirtilerek, sürücülerin kazalara yol açmamak için bugünlerde daha dikkatli, hoşgörülü, sabırlı ve tedbirli olmaları istendi. 
     Türkiye Şoförler ve Otomobilciler Federasyonu Yönetim Kurulu Üyesi, Adana Şoförler ve Otomobilciler Odası Başkanı Kazım Barışık, A.A muhabirine yaptığı açıklamada, trafik kazalarının alınan önlemlere, yapılan tüm uyarılara karşın ne yazık ki ülkenin en önemli sorunlarından biri olmaya devam ettiğini kaydetti. 
     Çok büyük maddi ve manevi kayıplara neden olan ''Trafik terörü'' ile mücadelede toplumun her bireyi ve kurumuna büyük görev düştüğünü ifade eden Barışık, şunları söyledi 
     ''Okulların açılmasına az süre kala, şehirlerarası yollarda yoğun trafik gözlemleniyor. Özellikle yaz tatillerini noktalayan yazlıkçıların yol açtığı yoğunlukta sürücülerin daha dikkatli, hoşgörülü, sabırlı ve tedbirli olmalarını istiyoruz. Dalgın, yorgun hele hele alkollü araç hiç kullanılmamalı. Gidilecek yere önce gitme hevesine kapılmamalı. Hava ve yol durumu da dikkate alınarak, hız limiti aşılmamalıdır. Kazaların en önemli nedenlerinden olan hatalı sollamadan kaçınılmalı, araçların teknik özelliklerine uygun bakımı mutlaka gerçekleştirilmelidir.'' 
     
</TEXT>
</DOC>
