<DOC>
<DOCNO> 151152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/yazar/guclu.html </URL>
<DATE> 2003/04/20/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Kitaptan neden kaçıyoruz 
</HEADLINE>
<TEXT>

     Türkiye müthiş bir paradoksun içinde. Nüfus ve okur yazar oranı arttıkça, okuyan sayısı azalıyor. 30 yıl öncenin gazete, dergi ve kitap satışları bugünkünden daha iyiydi. Dün okuyacak kitap bulduğunda bayram eden çocuklar, gençler, şimdi kitaptan öcü görmüş gibi kaçıyorlar. Kabahat onlar da mı Yoksa eğitim sistemi ve biz büyüklerde mi 
     Öğrenciyi kitaptan soğutan etkenlerin en başında ezberci ve dayatmacı eğitim sisteminin geldiği kesin. Ders kitapları, içeriği ve anlatım dili ile öylesine berbatlar ki, o kitaplar ile yetişen birisinin okumayı sevmesi mümkün değil. 
     Geçenlerde de yazdım. İyi ki öğrenci değilim. Ders kitaplarında yazılanları ben bile anlayamıyorum ki 10, 15 yaşındaki çocuklar nasıl anlasın. Oysa öğrenmek eziyet verici değil, keyifli olmalı. Okudukça, öğrendikçe, yeni dünyaları keşfettikçe daha fazlasını istemeli. Ama nerdeeeeeee... 
     Sadece seyreden ve konuşan bir toplum olduk çıktık. İzlediklerimiz de bari bir şeye benzese. Televole kültürünün esiri olduk. Toplumu okumaktan soğutan etkenlerin ilk sırasında eğitim sistemi geliyorsa, ikinci olmasa bile üçüncü sırada medyanın geldiği kesin. Tıpkı okullar gibi medya da çocukları ve gençleri, okumaktan uzaklaştırarak bindikleri dalı kesmeye devam ediyor. 
     Peki bu yanlıştan nasıl dönülür Ya daha doğrusu bu kara tabloyu tersine çevirmek mümkün mü Evet demek o kadar çok zor ki .. 
     İstanbul'un göbeği Okmeydanı'nda, Perpa'da dün bir kitap fuarı açıldı. Perpa Mecidiyeköy'e 5, Taksim'e 15 dakika mesafede. Fuarda 100'e yakın yayınevi vardı. 30 yıl öncesi ile kıyaslandığında yayın yelpazesi öylesine gelişmiş ki yok yok. Neye ilgi duyuyorsanız yüzlerce değişik kitap bulabilirsiniz. Üstelik yüzde 50'ye varan indirimler söz konusu... 
     Eğlence yerleri, barlar, alışveriş merkezleri, kahvehaneler, sokaklar tıklım tıklım. Ama gelin görün ki kitap fuarında aynı coşku yok. Alın çocuklarınızı götürün. Seveceği bir kitap mutlaka bulacaktır. Ya okullara ne demeli İstanbul'da 2 milyonu aşkın öğrenci var. Her gün yüzde 1'i gitse izdiham olur. Ama nerdeeeeee... 
     Kültür Bakanı'nın, Milli Eğitim Bakanı'nın açılışına gelmediği fuara öğrencisi, öğretmeni, vatandaşı gider mi Gitmiyor işte. Bakanlar, milletvekilleri, mağaza açılışlarına bile katılıyorlar. Ama kitap fuarında yoklar. İşte Türkiye bu. Maalesef... 
     
Bravo Sarıgül'e      Şişli Belediye Başkanı Mustafa Sarıgül, İstanbul'un eğitim ve kitap dostu belediye başkanlarının en önde gelenlerinden birisi. Ev sahibi olarak açılışı o yaptı. Bilgi ve kültürün paylaşıldıkça büyüdüğünü anlattı. Benzeri girişimlere her türlü desteği verdiğini, vereceğini dile getirdi. Gelmesi gerekirken gelmeyenlerin kulağı çınlatılırken o bol bol alkış aldı. 
     Bu arada da öğrendik ki, Şişli ilçesindeki 12 bin 500 fakir fukara çocuğu bugün Anıtkabir'i ziyaret edip Atatürk'e şükranlarını sunacak. Şişli Belediyesi'nin sağladığı 250 otobüs ile dün gece İstanbul'dan Ankara'ya hareket eden çocuklar, bugün Anıtkabir'i, Atatürk Müzesi'ni, ilk Meclis'i ziyaret ettikten sonra akşam saatlerinde tekrar İstanbul'a dönecekler. Yarın ise onlar için çok özel bir gün olacak. Arkadaşlarına anlatacakları o kadar çok anıları olacak ki, saatlerce kimse onları susturamayacak. 
     Bu onurlu girişim için Sarıgül'ü tebrik ediyoruz. Eğer bu çocuklarımızı Anıtkabir'e götürmeseydik, gidip onların görmeleri mümkün değildi. Şimdi Atatürk'ü, Cumhuriyet'in kurulduğu mekanları, o günün koşullarını çok daha yakından görüp Atatürk'e, Cumhuriyet'e, laikliğe çok daha sıkı sarılacaklar, diyor. Keşke tüm yerel yöneticiler, böylesine vizyon sahibi olabilse... 
     
     







</TEXT>
</DOC>
