<DOC>
<DOCNO> 198595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/yazar/guclu.html </URL>
<DATE> 2003/11/29/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Teknolojiyi ne kadar seviyoruz 
</HEADLINE>
<TEXT>

   
   Teknolojiye kolay uyum sağlayan bir ulus muyuz Evet demek çok zor. Her ne kadar cep telefonu konusunda şaşırtıcı bir tüketim performansı sergilesek de her konuda aynı derecede başarılı olduğumuz söylenemez. 
   Örneğin bilgisayar ve internet kullanımında hala ciddi bir mesafe kaydedebilmiş değiliz. Özal'dan bu yana sürekli olarak bu konuda çağ atlayacağımız söyleniyor ama bir türlü arkası gelmiyor. Öğrencilerimizin dörtte üçü hala bilgisayardan ve dolayısı ile internetin sağladığı olanaklardan mahrum. 
   Geçenlende bir milletvekili söyledi. Meclis'te bile her milletvekilinin hızlı ve aktif bir internet bağlantısı yokmuş. Cumhurbaşkanımızın, Başbakanımızın, bakanlarımızdan pek çoğunun da internet başında uzun saatler geçirdiklerini sanmıyoruz. Tepedeki bu alışkanlık, aşağılarda da farklı değil. Teknolojiyi gereksiz görmesek de ondan ürküyoruz, korkuyoruz. İşte bu yüzden bir türlü günlük yaşantımızın lokomotifi haline gelmiyor. 
   Eskortla hiç trafik sıkışıklığı yaşamayan yöneticilerimizin ülkedeki trafik sorunundan bihaber oldukları gibi, hayatında teknolojiye fazlası ile yer vermeyenlerin de teknolojinin getirileri ve yarattığı sorunlardan uzak kalmaları kaçınılamaz. 
   Türkiye'de çevre sorunlarının hiç gündeme gelmemesi hep bu yüzden. Tıpkı internet kullanıcılarının yüksek telefon faturalarına kayıtsız kalındığı gibi... 
   Türkiye'yi genel anlamda teknoloji ile barışık hale getirmek istiyorsak, sevdirme işine önce tepeden başlamak gerekiyor. Teknolojinin sağladığı nimetlere, önce Ankara'yı alıştırmadan bu konuda mesafe kaydetmek, olanaksızın da ötesinde bir hayal olarak kalır... 
   İnternet bankacılığı müthiş bir kolaylık. Oturduğunuz yerden tüm işlemleri yapabiliyorsunuz. Ama elinin altında internet bağlantısı olanlardan çok azı bu hizmetten yararlanıyor. Çünkü alışkanlıklarından kurtulmaları kolay olmuyor. Çünkü hala teknolojiye yeterince güvenilmiyor. 
   Alışamadığımız diğer bir önemli teknolojik kolaylık ise OGS'ler, yani köprü ve otoyollardan geçerken Otomatik Geçiş Sistemi'nden yararlanmamak. 
   Dakikalarca gişe kuyruğunda beklemektense, hiç durmadan geçmek mümkün. Ama bir türlü itibar edilmiyor. 
   Birileri oturup bu konuları incelemeli. Ama kimler İstanbul trafiğini rahatlatmak için olmayacak fikirler üretenler, köprüden geçişi tamamı ile nasıl otomatik hale getiririz konusunu hiç masaya yatırmıyorlar. Oysa istense birkaç ayda bu sorun çözülür. 
   Her şeyren önce bu konuda hizmet veren Ziraat Bankası'nın kafasını değiştirmesi gerekiyor. Sabah ve akşamları olduğu gibi bayram trafiğinde de köprü ve otoyol gişelerinin önünde uzun uzun kuyruklar var. Vatandaş canından bezmiş durumda. Onlar, dakikalarca kuyrukta beklerken OGS'si olanlar vızır vızır geçiyor. İşte OGS aleti satmak için bundan daha iyi ortam olamaz. Seyyar bayiler olsa ve oracıkta işlem yapıp, anında alet pazarlasalar yok satarlar. Ama nerdeeee... 
   OGS aletleri her ne kadar ucuzladıysa da vatandaş için hala pahalı. On binlerce dolar verip araç alıyorlar ama 50 dolar verip OGS almıyorlar, o ayrı bir konu. Ancak yine de ucuzlamalı, hatta İstanbul'da trafiğe çıkan her araca zorunlu hale getirilmeli .. 
   Özetin özeti Batılılar teknolojiyi yaşamlarını kolaylaştırdığı için seviyorlar. Biz ise hala onu öcü olarak görüyor mümkün olduğunca uzağında kalmaya çalışıyoruz. Şu günlerde TÜBİTAK'ın başına kimin geleceğini değil de, yeni başkanın koltuğuna oturduğunda bilim ve teknolojiyi bize nasıl sevdireceğini tartışıyor olabilseydik keşke... 
   
      
   
   
</TEXT>
</DOC>
