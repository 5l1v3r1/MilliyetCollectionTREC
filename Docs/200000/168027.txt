<DOC>
<DOCNO> 168027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/soneko09.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom'a "Hisse Senedine Çevrilebilir Tahvil" imkanı 
</HEADLINE>
<TEXT>

     Özelleştirme yasa taslağıyla, Türk Telekom özelleştirmesinde kullanılmak üzere hisse senedine çevrilebilir tahvil HSÇT imkanı getiriliyor. 
     Özelleştirme İdaresi Başkanlığı ÖİB yetkililerinden alınan bilgiye göre, Bakanlar Kurulu'nda bekleyen taslakta, imzalar tamamlanmak üzere. ÖİB yetkilileri, Meclis tatile girmeden, yasanın çıkmasını ümit ettiklerini dile getirdiler. 
     
     HSÇT'DEN 500 MİLYON DOLAR BEKLENTİSİ 
     Taslakta, Telekom'un özelleştirilmesine ilişkin, hisse senedine çevrilebilir tahvili kullanmaya imkan veren bir düzenleme yapılıyor. 
     Burada Telekom hisselerini doğrudan satmak yerine tahvil satışa sunulurken, alıcı isterse, Telekom özelleştirildiğinde bunu hisse senedine çevirebilecek. 
     Başka bir deyişle yatırımcı, faizi ve vadesi belli olacak tahvili, Telekom özelleştirmesiyle birlikte piyasa fiyatı üzerinden hisse senedine çevirme imkanına sahip olacak. 
     Bu yolla 200-500 milyon dolar arasında bir satışın gerçekleştirilebileceği belirtiliyor. 
     
     İKİNCİ İHALEDE FİYAT TEK KRİTER DEĞİL 
     Öte yandan taslakla, ikinci kez ihaleye çıkacak kuruluşlarda fiyat tek unsur olmaktan çıkarılıyor. 
     Şimdiye kadarki uygulamada, en yüksek fiyatı teklif edene kuruluşun verilmesi esası uygulanırken, bundan böyle ilkinde satılamayıp ikinci kez ihaleye çıkan kuruluşlarda, tek ölçü fiyat olmayacak. 
     İkinci kez ihaleye çıkan kuruluşlarda, yatırım, istihdam ve üretime yönelik projeleri olanlara öncelik tanınacak. 
     Taslakla, Milli Piyango'nun özelleştirilmesine imkan veren düzenlemeler de getiriliyor. 
     
</TEXT>
</DOC>
