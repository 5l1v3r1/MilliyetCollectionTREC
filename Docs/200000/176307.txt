<DOC>
<DOCNO> 176307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/soneko07.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
OECD Türkiye'de çalışanın ücretinden yüzde 30 kesinti yapılıyor 
</HEADLINE>
<TEXT>

     Türkiye'de üretim sektöründe çalışan ve ortalama ücret geliri elde eden bir çalışanın ücretinden, yüzde 15 gelir vergisi, yüzde 15 de sosyal sigorta keseneği olmak üzere yüzde 30 oranında kesinti yapılıyor. 
     Türkiye Serbest Muhasebeci Mali Müşavirler ve Yeminli Mali Müşavirler Odaları Birliği'nin TÜRMOB Bilanço Dergisi'nde yayımlanan, İktisadi İşbirliği ve Kalkınma Teşkilatı OECD tarafından üye ülkelerde 2002 yılı verileri dikkate alınarak yapılan ''Ücretlerin Vergilendirilmesi'' araştırmasına göre, Türkiye'de gelir vergisi ve sosyal sigorta katılım payı olarak işçinin ücretinden kesilen toplam kesinti, 5 OECD üyesi ülke dışındaki diğer tüm üye ülkelerde yapılan kesintiden daha yüksek durumda bulunuyor. 
     Araştırmaya göre, ortalama ücret düzeyinde gelir elde eden çocuksuz bekar bir çalışan Danimarka, Belçika ve Almanya'da yıllık ücretinin yüzde 40'ından fazlasını gelir vergisi ve sosyal sigorta işçi katılım payı olarak öderken, Yunanistan, İrlanda, Japonya, Kore, Meksika, Portekiz, Slovak Cumhuriyeti ve İspanya'da aynı konumda bulunan bir çalışan toplam gelirinin yüzde 20'sinden azını gelir vergisi ve sigorta katılım payı olarak ödüyor. 
     Uzmanlar, Türkiye'de ise üretim sektöründe ortalama ücret geliri elde eden bir çalışandan kesilen toplam yüzde 30 oranındaki gelir vergisi ve sosyal sigorta çalışan payı bir yandan çalışan kesim üzerinde ağır bir yük oluşturduğunu, öte yandan çalışanların iş bulmak veya mevcut işlerini korumak amacıyla düşük ücret üzerinden çalışıyormuş gibi göstermelerine razı olmaları sonucunu doğurduğunu kaydediyorlar. 
     
     İŞÇİNİN İŞVERENE TOPLAM MALİYETİ 
     Raporda, Yunanistan, Meksika ve Türkiye dışındaki OECD üyesi ülkelerde, evli, 2 çocuklu ve ailede bir kişinin çalıştığı durumda brüt ücret ile net ücret arasındaki farkın, bekar bir işçiye göre daha az olduğuna da dikkat çekiliyor. 
     Raporda, işçinin işverene toplam maliyeti ile işçinin eline geçen net ücreti arasındaki toplam kesinti farkının Türkiye'de yüzde 42 düzeyinde bulunduğu vurgulanırken, bu durumun istihdam maliyetini yükseltici, istihdamı azaltıcı, gerçek dışı ücret düzeyi üzerinden bordro düzenlenmesini ve kayıt dışı istihdamı özendirici gibi etkileri olacağı, diğer taraftan yabancı sermaye yatırımlarını caydırıcı bir etkide de bulunacağı ifade ediliyor. 
     Araştırmaya göre, Yunanistan, Kore ve Meksika'da ortalama düzeyde ücret geliri elde eden bekar çalışanlar hemen hiç gelir vergisi ödemezken, bu konumdaki kişiler Danimarka'da yüzde 32 oranında vergi ödüyorlar. 
     
</TEXT>
</DOC>
