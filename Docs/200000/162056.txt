<DOC>
<DOCNO> 162056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sonspo23.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gönlünden ne koparsa' kampanyası... 
</HEADLINE>
<TEXT>

     İkinci Futbol Ligi A Kategorisi'ne yükseldikten sonra içine düştüğü ekonomik kriz nedeniyle sıkıntı yaşayan Karşıyaka'nın yönetimi, umudunu yöre halkının desteğine bağladı. 
     Yapılan genel kurulda yönetim çıkaramayan ve seçim maddesini 16 Haziran 2003 tarihine bırakan Başkan Cenk Karace, İzmir Valiliği'nden aldığı izin ile ilçenin çeşitli bölgelerine ''yardım sandıkları'' koyarak, halkın maddi katkı vermesini planlıyor. 
     Karace, ''Karşıyaka için gönlünden ne koparsa'' kampanyası düzenlediklerini belirterek, ''Son umudumuz halkımızın göstereceği ilgidir. Bu da olmazsa yapılacak bir şey kalmıyor'' dedi. 
     Karace, sözlerini şöyle sürdürdü 
     ''Genel kurulda yönetim oluşmadı. Bu da gösteriyor ki, Karşıyaka tarihinin en kötü günlerini yaşamak üzeredir. Aylardır bu sorunun beni aştığını hep söyledim ama dinletemedim. Son çare olarak, İzmir Valiliği'nden aldığımız izinle, ilçenin çeşitli bölgelerine yardım sandıkları koymayı planladık. Çarşı, Girne, Bostanlı gibi bölgelere koyacağımız 7 adet sandığa, halkımızın destek vermesini istiyoruz. Camiamız, 1 milyon, 5 milyon, 10 milyon, yani gönlünden ne koparsa sandığa atsın ve bu kulübe destek versin.'' Sandıkların sezon boyunca korumalı bir alanda bulundurulacağını belirterek, taraftarların ilgi göstermesini isteyen Karace, ''Aynı grupta oynayacağımız Kocaelispor 8 trilyon liralık bütçe yaptı. Diğer zirve takımları da öyle. Biz Karşıyaka olarak bunların gerisinde kalmamalıyız'' diye konuştu. 
     
     YAŞAR, BASKETBOL KONUSUNDA KARARSIZ 
     Öte yandan Onursal Başkan Selçuk Yaşar'ın, Karace yönetiminin önerdiği ''Basketbol şubesi özerk olsun'' önerisi konusunda kararsız olduğu öğrenildi. 
     Karace'nin özerliğin sağlanabilmesi ''peşin 500 milyar lira ve 10 ay 200 milyar lira'' ödenmesi konusundaki talebini, peşin 150 milyar liraya indiren Yaşar, yine yönetimin istediği basketboldaki özerk modele ''şimdilik hayır'' yanıtı verdi. 
     Başkan Karace, hafta içinde talep olduğu takdirde Selçuk Yaşar ile görüşebileceğini, ancak ortak bir noktada buluşulmadığı takdirde görev almayacağını bildirdi. Karace, 150 milyar liralık peşinatın az olduğunu ve biraz daha kolaylık yapılması gerektiğini sözlerine ekledi. 
     
</TEXT>
</DOC>
