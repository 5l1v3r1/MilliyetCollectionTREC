<DOC>
<DOCNO> 163145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/yazar/guclu.html </URL>
<DATE> 2003/06/14/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Kızlar daha mı başarılı 
</HEADLINE>
<TEXT>

     Öğrenciler, dün oh be dedi. Kimi karne aldı. Kimi de diploma. Takdirli, teşekkürlü karne alan kardeşlerimizi canı gönülden kutluyoruz. Kırığı olanlara da biraz daha gayret diyoruz. Yıl kaybetmektense not yükseltme sınavlarında borçlu da olsa sınıf geçmek, geleceğinize yönelik olarak atacağınız en ciddi adımlardan birisi olur. 
     Aydın Doğan Anadolu İletişim Lisesi'nin dün mezuniyet töreni vardı. Gözlerimiz dola dola izledik. Öğrenciler okullarını, arkadaşlarını, öğretmenlerini ve okulun kurucusu Aydın Doğan'ı öylesine sevmişler ki ayrılık çok zorlarına gitti. Üniversiteye girişte yaşayacakları sıkıntı da ayrılığın üzerine tuz biber ekmiş ki en sevinçli günlerini kara gün ilan edenler oldu. 
     Benim asıl dikkatimi çeken ilk 10'a giren öğrencilerden 9'unun kız olması. Okul birincisi Alp Aytekin dışındaki tüm yıldız öğrenciler kızdı. Konuşmaları da onlar yaptı. Öylesine duygusal ve öylesine profesyonelce konuştular ki gözyaşına boğulanlar çok oldu. Eminim pek çoğunu yakında ekranlarda görürüz... 
     Bu arada diğer okullarda durum nasıl diye ufak çaplı bir anket yaptım. Başarı sıralamasında kızlar açık ara öndeymiş. Biz erkekler adına eyvah, eyvah. Kızlarımız adına sevindirici bir durum. Umarım üniversiteye girişte de aynı performansı gösterirler. Erkek öğrenciler de yine umarım kaçırdıkları ipin ucunu bir an önce yakalarlar. 
     
Sınav kandırmacası      Eğitim sistemini çok eleştirdiğim için zaman zaman sert eleştiriler alıyorum. Niye hep eleştiriyormuşum. Ama hangi konuya el atsam karşıma saçma sapan bir uygulama çıkıyor. Yazmasam mağdur olanlara haksızlık olur. Yazsam devleti yönetenler kızıyor. Siyah olan bir tabloyu, gri ya da pembe göstersem o da kendimi ink r olur. Benim gazetecilik anlayışım Biz aynayız. Ne görür isek onu yansıtırız. Siyahsa siyah, beyazsa beyaz... 
     Meslek liseleri, türban, bedava ders kitabı, bedava kolej, YÖK ve daha neler neler. Hiçbirine pedagojik açıdan bakılmıyor. Olaya hep siyaseten yaklaşılıyor. Bu yüzden de sonuç hep tartışmalı oluyor. 
     Öğrenciler dün karne aldı. Karnesi iyi olanlar 8 Eylül'e kadar uzunca bir süre tatilin keyfini çıkaracak. Ya kırığı olanlar İşte bu sorunun cevabı zıvanadan çıkmanız için yetiyor da artıyor. 
     Bir yıl boyunca okula gidip başarılı olamayan öğrenciyi, bir hafta sonra bütünleme sınavına almak kandırmacadan başka bir şey değil. Dört yıldır bu sistem tartışılıyor. Okullar kapandıktan sonra bütünleme sınavı olmaz. Eskiden olduğu gibi bütünleme sınavları eylül ayında yapılsın deniliyor ama anlat anlatabilirsen. 8 ayda dört bakan değişir ve her yeni gelen de seneye düzelteceğiz derse, işte şimdi olduğu gibi bir arpa boyu yol alınmıyor. 
     Kırığı olan öğrenciye zaman tanınsın ki notunu yükseltsin. Bir haftalık süre neye yarar ki Önceki yıllarda olduğu gibi haziranda yapılacak not yükseltme sınavları yine hiçbir işe yaramayacak. Yüz binlerce öğrenci yine sınıfta kalacak ve yeni bir sınav hakkı için baskılar artacak. En sonunda da yerel seçimler göz önünde bulundurularak muhtemelen ek sınav hakkı tanınacak. Halbuki bu yanlış aylar öncesinden görülüp değişse, ne sistem ile oynanmış ne de öğrenciler mağdur edilmiş olur. Ama nerede öyle ileriyi gören bakanlar, bürokratlar. Kaos çıkacak ki ancak ondan sonra önlem alsınlar. 
     Bakan Çelik ağırlığını koymalı ve artık bir kandırmacaya dönüşen haziran ayı not yükseltme sınavlarını, ağustos sonu ya da eylüle ertelemelidir. Yoksa bu sistemden yararlananlar yine eşi, dostu, ahbabı ve cüzdanı dolu olanlar olacaktır. 
     
     

</TEXT>
</DOC>
