<DOC>
<DOCNO> 182483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sonspo26.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Mete Düren istifa eden Erdoğan'ı eleştirdi... 
</HEADLINE>
<TEXT>

     Beşiktaş İletişim Komitesi Başkanı Prof. Dr. Mete Düren, bu sabah istifa dilekçesini veren Asbaşkan Levent Erdoğan'a, bir televizyon kanalına verdiği demeç nedeniyle tepki gösterdi. 
     Düren, yaptığı açıklamada, Erdoğan'ın yönetim kurulunun manevi şahsiyetini, dolayısıyla bu kurula güvenoyu veren Beşiktaş kongresini ve bütün Beşiktaş taraftarlarını rencide edecek şekilde kullandığı tabir ve benzetmeleri üzüntü ile izlemek zorunda kaldıklarını söyledi. 
     ''Beşiktaş yönetim kurulu, Sayın başkanımız Serdar Bilgili'nin altında son derece demokratik, katılımcı, çağdaş bir yapı sergilemekte ve bu çalışma şeklinin ve disiplinin sonuçları Türk spor kamuoyu tarafından takdirle izlenmektedir'' diyen Düren, Levent Erdoğan'ın bu sabah kulübe ulaşan istifa dilekçesinin, bir sonraki yönetim kurulu toplantısında gündeme alınmak üzere işleme konulduğunu sözlerine ekledi. 
     Erdoğan, dün gece bir televizyon kanalına yaptığı açıklamada, Beşiktaş yönetiminin demokratik olmadığını ve yöneticilerin ''terbiyeli bir maymun gibi sadece kafa salladıkları''nı iddia etmişti. 
     
</TEXT>
</DOC>
