<DOC>
<DOCNO> 193974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sondun18.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta savaştan sonra ilk film çekiliyor... 
</HEADLINE>
<TEXT>

     Irak'ın başkenti Bağdat'ta savaştan sonra ilk defa bir filmin çekimine başlandı. 
     Uday Raşid'in yönetmenliğini yaptığı filmin ilk sahnesinin çekimi tamamlandı. İlk sahnede, aldığı yaralar yüzünden kanlar içinde kalan Iraklı bir asker Bağdat'ta bombalanan binaların çöküntüleri etrafında görüntülendi. 
     Kısıtlı bütçeyle çekilen ve oyuncuların ücret almadan oynadığı ''Korunmasızlık Altında'' adlı film, Irak'ın devrik lideri Saddam Hüseyin'den sonraki dönemde Bağdat'taki durumu gözler önüne sermeyi amaçlıyor. 
     İlk filmini çeken 30 yaşındaki Raşid, filmde, ölümle karşı karşıya kalmanın ne anlam ifade ettiğine bakmayı amaçladığını belirterek, ''Bu herhangi bir savaşla ilgili de olabilir, ancak film Irak'la, özellikle de Bağdat'taki yaşananlarla ilgili'' dedi. 
     Raşid, kendisine Federico Fellini, Pier Paolo Pasolini ve Quentin Tarantino gibi sinema dünyasının önemli yönetmenlerini örnek aldığını da söyledi. 
     Filmi 2 ay içinde bitirmeyi umduğunu, daha sonra montaj ve çoğaltma için Lübnan'a gideceğini bildiren Raşid, Kodak firmasının da kendisine yardım edeceğini ifade etti. 
     Iraklı yönetmen, amacının, gelecek yılki Cannes Film Festivali'nde filminin gösterilmesi olduğunu da kaydetti. 
     Raşid'in filminin savaştan sonra yapılan ilk film olma özelliğinin yanı sıra BM'nin Irak'a yaptırım uygulamaya başladığı 1991 yılından bu yana çekilen birkaç filmden biri olduğu belirtiliyor. 
     
</TEXT>
</DOC>
