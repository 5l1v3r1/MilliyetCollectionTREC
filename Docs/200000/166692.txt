<DOC>
<DOCNO> 166692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sontur21.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'un vetosu için Gül başka Çiçek başka konuştu... 
</HEADLINE>
<TEXT>

     Cumhurbaşkanı Sezer'in 6. Uyum Paketi'nin bazı maddelerini veto etmesi ile başlayan gerilim sürüyor. 
     İlk yanıt bugün Dışişleri Bakanı Abdullah Gül'den geldi. Gül paketin meclise aynen gönderileceğini söylerken Adalet Bakanı Cemil Çiçek ise "Cumhurbaşkanı'nın görüşleri bizim için önemli. Parlamento dikkate alacaktır" diye konuştu. 
     Dışişleri Bakanı ve Başbakan Yardımcısı Abdullah Gül, hükümetin 6. uyum paketini değişiklik yapmadan yeniden gönderme niyetinde olduğunu söyledi. 
     Gül, Dışişleri Bakanlığı'nda KKTC Şehit Aileleri ve Malul Gaziler Derneği üyelerini kabulünde gazetecilerin sorularını yanıtladı. 
     Cumhurbaşkanı Ahmet Necdet Sezer'in 6. uyum paketini kısmen TBMM'ye iade ettiğinin hatırlatılması üzerine Gül, ''Cumhurbaşkanının takdiri o şekilde. TBMM'nin takdirini de önümüzdeki günlerde göreceğiz'' diye konuştu. 
     Farklı görüşlerin bulunmasının doğal olduğunu ama neticede TBMM'nin karar vereceğini söyleyen Gül, sözlerini şöyle sürdürdü 
     ''Demokrasiler içinde böyle olur. Her kesimin görüşleri, kaygıları olur. Tüm bunlardan en iyi şekilde faydalanılır. Neticede TBMM nihai karar verici organ olarak kararını verir, hepimiz saygı gösteririz.'' Gül, soru üzerine de hükümetin 6. uyum paketini aynı haliyle gönderme niyetinde olduğunu kaydetti. 
     
     SEZER "MGK'DA İTİRAZ ETMİŞTİM" 

     Cumhurbaşkanı Ahmet Necdet Sezer de bu sabah resmi bir ziyaret için Makedonya'ya giderken, 6. Uyum Paketi kapsamında yer alan Terörle Mücadele Yasası'nın 8. maddesindeki değişikliklere ilişkin itirazlarını geçen Milli Güvenlik Kurulu toplantısında söylediğini, dün de yeniden görüşülmek üzere meclise gönderdiğini söyledi. 
     
</TEXT>
</DOC>
