<DOC>
<DOCNO> 166415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sonspo11.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Vestel Manisaspor'da yönetim krizi çözülüyor... 
</HEADLINE>
<TEXT>

     İkinci Lig A Kategorisi takımlarından Vestel Manisaspor'da, bir süredir devam eden yönetim krizinin, hafta içinde çözüleceği öğrenildi. 
     Başkanlık görevinden istifa eden Cengiz Ergün'ün ikna edildiği, 7 Temmuz'da yapılacak genel kurul öncesi güçlü bir yönetim oluşturulmaya başlandığı ve transferlerin de hız kazanacağı bildirildi. 
     Manisa Belediye Başkanı Adil Aygül'ün de hafta içinde Manisa Ticaret Odası Başkanı Arif Koşar ve Vestel Şirketler Grubu İcra Kurulu Genel Koordinatörü Ömer Yüngül ile bir değerlendirme toplantısı yapacağı ifade edildi. 
     Kulübe yakın çevreler, yönetimle teknik direktör Mustafa Denizli arasında ''köprü'' görevi kurma görevini üstlenen menajer Mustafa Turgat'ın Cengiz Ergün ile görüşerek aradaki buzları erittiğini belirtirken, kurulacak yönetimin başında yine Ergün'ün olmasına kesin gözüyle bakıldığını kaydettiler. 
     
     TRANSFER ÇALIŞMALARI 
     Öte yandan transfer çalışmalarını da sürdüren siyah-beyazlı ekipte, Gaziantepsporlu Hasan Özer ile görüşmelerin sürdüğü, iç transferde ise kaleci Akın ve Ömer ile anlaşmaya varıldığı açıklandı. 
     Tarık Almış Tesisleri'nin yenilenme çalışmalarının da bitme aşamasına geldiği Vestel Manisaspor'da, 8 Temmuz'da çalışmaların başlayacağı ifade edildi. 
     
</TEXT>
</DOC>
