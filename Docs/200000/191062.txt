<DOC>
<DOCNO> 191062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sontur08.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüpraş işçileri bugün iş bıraktı... 
</HEADLINE>
<TEXT>

     Türkiye Petrol Rafineleri A.Ş. TÜPRAŞ İzmit Rafinerisi işçileri, özelleştirme kapsamındaki şirket için teklif vermenin son gününde iş bıraktı. 
     Sabah vardiyası için D-100 karayolu üzerindeki TÜPRAŞ köprüsünde toplanan işçiler, bir süre oturarak alkışlı protesto gösterisinde bulundu. Daha sonra işletme ve Genel Müdürlük önüne kadar olan yaklaşık 1 kilometrelik yolu yürüyen işçiler, slogan attı. 
     Petrol-İş Sendikası Kocaeli Şubesi Başkanı Ali Ufuk Yaşar, yaptığı konuşmada, TÜPRAŞ'a teklif verecek firmalar için son gün olması dolayısıyla işçinin tepkisini dile getirmek için işbaşı yapmayacağını söyledi. Rafineride satışların durdurulduğunu ifade eden Yaşar, şunları kaydetti 
     ''TÜPRAŞ, Türkiye ve Avrupa'nın en hızlı büyüyen ve kendi alanında dev bir şirkettir. Bu yüzden, ülkemiz için stratejik değeri bulunan ve önemli oranda katma değer yaratan şirketin özelleştirilmesine izin vermeyeceğiz. Çünkü, özelleştirme adı altında satılan fabrikalarda üretim yapılmıyor. Çalışanları işten çıkartıldı ve devletin vergi kaybı oldu. Devlete ödenmesi gereken borçlar ötelendi. Bu nedenle özelleştirme bir fiyaskodur. Bütün bunlar ortadayken, atıl olmayan ve aksine eleman eksiği bulunan kurumun blok satışla özelleştirilmesini kimseye anlatamazsınız.'' ''İç ve dış borçların, özelleşen kurumların gelirleriyle ödeneceği'' tezinin de doğru olmadığını savunan Yaşar, şöyle devam etti 
     ''2003 yılı net karının 400 trilyon olması hedeflenen bir şirketin 3-4 yıllık kar karşılığı satılması kararını anlayabilmiş değiliz. Anlayana kadar sormaya da devam edeceğiz. İşini ve aşını kaybetme psikolojisi içerisindeki arkadaşlarımız, tek yürek halinde kutsal mücadelesini vermeyi sürdürecek. Bırakın üretelim ve çoluk çocuğumuzun geleceği olan bu kurumları daha ileriye taşıyalım. Ülkemiz de kazanmaya devam etsin.'' Bu arada, İstanbul Gübre Sanayi A.Ş'de İGSAŞ çalışan 400 civarında işçi de TÜPRAŞ işçisine destek verdi. 
     TÜPRAŞ'ta, gece vardiyası çalışanları işyerinden çıkmadı. Gündüz vardiyalarındaki işçiler ise Genel Müdürlük binası önünde bekliyor. 
     
</TEXT>
</DOC>
