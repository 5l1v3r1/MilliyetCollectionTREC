<DOC>
<DOCNO> 174194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sondun05.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Düşen Columbia'nın astronotlarının adları ölmeyecek 
</HEADLINE>
<TEXT>

     Amerikan Ulusal Havacılık ve Uzay Dairesi NASA , bu yıl Şubat ayında Columbia mekiğinin düşmesi sonucu ölen 7 astronotun adlarının birer göktaşına verilmesini kararlaştırdı. 
     NASA'nın açıklamasında, astronotların adlarının verileceği 7 göktaşının Mars ile Jüpiter'in arasında, Güneş'in yörüngesinde oldukları ve yerlerinin Dünya'dan kolaylıkla tespit edilebildiği belirtildi. 
     NASA'nın göktaşlarına verilmesini önerdiği isimler, Uluslararası Astronomi Birliği'nce onaylandı. 
     7 göktaşının San Diego'daki Palomar gözlemevinde bir NASA görevlisince 2001'in Temmuz ayında keşfedildiği ve çaplarının 5 ila 7 kilometre olduğu belirtiliyor. 
     Komutan Rick Husband, pilot William McCool, Michael Anderson, Kalpana Chawla, David Brown, Laurel Clark ve İsrailli astronot İlan Ramon'dan oluşan mürettebatın tümü, Columbia'nın 1 Şubat'ta dünyaya dönüşü sırasında düşmesi sonucu hayatını kaybetmişti. 
     
</TEXT>
</DOC>
