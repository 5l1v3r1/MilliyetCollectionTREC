<DOC>
<DOCNO> 189168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/guncel/gun04.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Silah ruhsatına kuyumcu kılıfı 
</HEADLINE>
<TEXT>

   Maliyecilerin İstanbul'da yaptığı araştırmada, Kuyumcular Odası üyesi 3 bin kişinin sadece silah ruhsatı alabilmek için odaya kayıt yaptırdığı ortaya çıktı 
      NEDİM ŞENER 

   
   Başbakan Recep Tayyip Erdoğan'ın "Bakkaldan az vergi veren kuyumcu var" sözlerinin ardından sektöre yönelik incelemelerini artıran İstanbul Defterdarlığı şaşırtıcı sonuçlarla karşılaştı. 
   Kuyumcular Odası'nın kayıtlarını inceleyerek işe başlayan Maliyeciler, İstanbul'da toplam 7 bin kişinin mesleki bilgilerine ulaştı. İstanbul'da faal kuyumcu sayısının 4 bin olduğu belirlendi. Geri kalan 3 bin kişinin ise silah taşıma ruhsatı alabilmek için kuyumcular odasına kayıt yaptırdığı ortaya çıktı. 
   6136 Sayılı Ateşli Silahlar ve Bıçaklar ile Diğer Aletler Hakkındaki Kanununa göre silah taşıma ruhsatı alabilecek meslek grupları arasında kuyumcular da bulunuyor. 
   
   En az iki ortağa ruhsat 
   Yasaya göre kuyumcuların ortaklık veya şirket halinde çalışmaları durumunda ise bu işlerden sorumlu ortaklardan en fazla ikisine ruhsat veriliyor. Ruhsat almak için kuyumcu ve sarrafların, esnaf ve sanatk rlar odası ile kuyumcu odasına kayıtlı olduğuna dair belge getirmeleri zorunlu kılınıyor. 
   Defterdarlık, bunun üzerine incelemelerini 4 bin faal kuyumcu üzerinde yoğunlaştırdı. 
   İstanbul'da bir kuyumcunun yıllık 426 milyon lira beyan ettiğini kaydeden yetkililer, Anadolu'daki esnafın düşük beyanının Türkiye ortalamasını da etkilediğini belirtti. Vergi Barışı'ndan yararlanmayan kuyumcuları incelemeye aldıklarını belirten yetkililer, tek tek çağrılan esnafların matrahlarını 10 kat artırarak 5 milyar liraya çıkardıklarını söyledi. 
   
   İsimleri Emniyet'e bildirilecek 
   İstanbul Defterdarı Kadir Boy, faal olmayanlar arasında yalnızca silah ruhsatı almak için Kuyumcular Odası'na kayıt yaptıranların isimlerinin Emniyet Müdürlüğü'ne bildirileceğini söyledi. 
   
   
   
</TEXT>
</DOC>
