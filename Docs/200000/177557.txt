<DOC>
<DOCNO> 177557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/ekonomi/eko07.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
PETKİM'de garip atama 
</HEADLINE>
<TEXT>

   Beş yıl önceki genel müdür Mustafa Mutlu, tekrar Petkim Genel Müdürlüğü'ne getirildi 
      İZMİR DHA 
   
   Özelleştirme kapsamında bulunan Petkim'de son yapılan atamalar şaşkınlık yarattı. Genel Müdür Sedat Ertunç, "Genel Müdür Başyardımcısı" olurken, 5 yıl önce Genel Müdürlük yapan Mustafa Mutlu, tekrar bu göreve getirildi. Petkim'den dün yapılan açıklamada, 19 Ağustos 2003 itibariyle Genel Müdürlüğe Mustafa Mutlu'nun atandığı belirtildi. Daha önce de bu görevi yürüten Mutlu, 1998'de Petkim Genel Müdürlüğü'nden alındı. Mutlu'nun ikinci defa aynı göreve atanması şaşkınlık yaratırken, Petkim'de ilk defa böyle bir atama yapıldı. Mutlu, aynı zamanda yönetim kurulu üyeliğine de getirildi. 11 ay önce genel müdürlüğe getirilen Sedat Ertunç ise bu görevden alınarak, Genel Müdür Başyardımcılığı'na atandı. 
   Bu arada, Özelleştirme İdaresi Başkanlığı ÖİB , Petkim'deki yüzde 88.86 hissesinin blok satışı için, 26 Ağustos'ta tekrar ihaleye çıkacak. Petkim için 18 Kasım saat 16.00'ya kadar teklif verilebilecek. 
   
   
</TEXT>
</DOC>
