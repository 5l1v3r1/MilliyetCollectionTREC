<DOC>
<DOCNO> 189136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sontur34.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kültür Bakanı Irak tezkeresi turizmi etkilemez 
</HEADLINE>
<TEXT>

     Kültür ve Turizm Bakanı Erkan Mumcu, Türk askerinin Irak'a gönderilmesine izin veren tezkerenin, turizmi etkilemeyeceğini belirterek, ''Geçen yıl savaş vardı. Herkes hiç turist gelmeyeceğini söylüyordu. Oysa biz bu yıl rekor kırdık. Karamsar olmaya gerek yok'' dedi. 
     Bakan Mumcu, Fethiye Ölüdeniz'de incelemelerde bulundu ve turizmcilerle toplantı yaptı. Erkan Mumcu, AK Parti Muğla Milletvekilleri Hasan Özyer ve Seyfi Terzibaşıoğlu, Muğla Valisi Hüseyin Aksoy, belediye başkanlarıyla çok sayıda turizmcinin katıldığı, basına kapalı gerçekleştirilen toplantının ardından gazetecilerin sorularını yanıtladı. 
     Kültür ve Turizm Bakanı Mumcu, ''Türk askerinin Irak'a gönderilmesine izin veren tezkerenin, turizmi nasıl etkileyeceği'' yönündeki soruya şu karşılığı verdi 
     ''Bu, turizmi etkilemez. Hiç karamsar tablo çizmeye gerek yok. Geçen kış savaş nedeniyle bazı rezervasyonlar iptal edildi. Sezonun başı sıkıntılı geçti ama bu yıl biz rekor kırdık. Şimdiye kadar en fazla turist bu yıl geldi. Önümüzdeki yıl için de şimdiden rezervasyonlar iyi gözüküyor. Bir sorun yok. Karamsarlığa da gerek yok.'' -ÖLÜDENİZ'İN ALTYAPI SORUNU- Ölüdeniz'in altyapı sorununun 1 Nisan 2004 itibariyle çözümlenmesine karar verildiğini, kanalizasyon ve arıtma sisteminin tamamlanacağını, enerji nakil hatlarının yer altına alınacağını belirten Bakan Mumcu, turizme yönelik altyapı çalışmalarına en kısa zamanda başlanacağını, Fethiye-Ölüdeniz karayolu için Bayındırlık ve İskan Bakanlığı ile görüşeceğini söyledi. 
     Erkan Mumcu, yamaç paraşütüyle ilgili yaşanan sıkıntılar ve Babadağ'a yapılması planlanan teleferik sistemiyle ilgili soru üzerine de, ''Yamaç paraşütü bu bölge ve bazı bölgeler için önem taşımaya başladı. Özellikle Ölüdeniz dünyada sayılı merkezler arasında yer alıyor. Burada ulaşım ve pist sıkıntıları var. Bunun aşılması için planlanan teleferik projesini de İl Özel İdaresi bünyesinde çözeceğiz. Çalışmalarımız sürüyor'' diye konuştu. 
     Mumcu, daha sonra yapımı devam eden Ölüdeniz Arıtma Sistemi inşaatını gezdi. 
     
</TEXT>
</DOC>
