<DOC>
<DOCNO> 164751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/soneko11.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiftçiye gübre diye alçı satılıyor 
</HEADLINE>
<TEXT>

     Selçuk Üniversitesi Ziraat Fakültesi Toprak Bölümü Öğretim Üyesi Prof. Dr. Sait Gezgin, İç Anadolu'daki bazı firmaların alçıyı, gübre adı altında çiftçiye sattıklarını ileri sürdü. 
     Gezgin, Türkiye'deki ekilebilir arazilerin yüzde 10'ununda kireç fazlalığı bulunduğunu kaydetti. 
     Konya'da bu alanın yaklaşık 350 bin hektar olduğunu belirten Gezgin, kireç fazlalığı olan bu topraklardaki kalsiyum doygunluluğunun yanlış gübre kullanımı nedeniyle yüzde 95'e ulaştığını vurguladı. 
     Gezgin, bu yapıdaki toprakların tuzlaşmaya ve çoraklaşmaya doğru gittiğini ifade ederek, şunları anlattı 
     ''Bu durum tarım ülkesi olan Türkiye için büyük bir tehlikedir. Bitki, ihtiyacı olan mineralleri topraktaki orana bağlı olarak alır. Yani, ortamda kalsiyum fazlalığı varsa sadece bu mineral emilir ve ihtiyaç duyulan az miktardaki diğer mineraller toprakta kalır. Bu nedenle toprağın yapısının bozulmasının yanında üretimde verim düşer.'' Toprağın korunması için gübre kullanımının büyük önem taşıdığını vurgulayan Gezgin, toprak incelenmeden, ne içerdiği bilinmeyen gübrelerin kesinlikle kullanılmaması gerektiğini söyledi. 
     Gezgin, normalde toprakların yüksek PH'sını düşürmek için gübre olarak kalsiyum fosfat kullanıldığını belirterek, şöyle devam etti 
     ''Yoğun kalsiyum içermesine karşın PH'sı yüksek olan yerlere tekrar kalsiyum içerikli gübrenin atılması son derece yanlıştır. Bazı yerlerde mineral oranlarının ayarlanması için toprağa kireç atılır. Bu durum, toprağın dengesini korur. Ancak, İç Anadolu'da bazı firmalar, topraktaki PH'yı düşürmek için çiftçilere gübre adı altında alçı satıyor. Alçı yüksek miktarda kalsiyum demektir. Bu mineral topraktaki PH'yı düşürür ve verimi bir yıllığına da olsa artırır. Ancak, sonraki yıllarda verim düşer, toprak tuzlaşır. Bunun yerine en uygunu kükürt kullanılmasıdır. Ancak, firmalar topraktan çok kendi karlarını düşünüyor.'' Özellikle kalsiyum açısından zengin olan toprak yapısına sahip İç Anadolu'da alçı satan firmaların çiftçiyi adeta intihara sürüklediğini vurgulayan Gezgin, ''Kar amaçlı yapılan bu davranış ülkemize ihanettir'' dedi. 
     Gezgin, alçı kullanımının yaygınlaşması durumunda tahıl ambarı Konya'da 350 bin hektar verimli tarım arazisinin 3 yıl sonra tamamen yok olacağına dikkati çekerek, çiftçilerin ve yetkililerin bu konuda daha duyarlı olmalarını istedi. 
     
</TEXT>
</DOC>
