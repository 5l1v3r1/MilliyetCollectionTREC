<DOC>
<DOCNO> 180227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sondun08.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Terminatöre yumurta atıldı... 
</HEADLINE>
<TEXT>

     ABD'nin en büyük eyaleti Kaliforniya'nın valiliğine Cumhuriyetçi Parti'den aday olan aktör Arnold Schwarzenegger'e, konuşma yapmak üzere geldiği Long Beach'de yumurta atıldı. 
     Eski dünya ve kainat vücut geliştirme şampiyonu Schwarzenegger, Kaliforniya Devlet Koleji kampusuna ilerlediği sırada, kalabalığın içinden atılan bir yumurtaya hedef oldu. 
     Yumurtanın, Schwarzenegger'in sol omzunun arkasına isabet ettiği ve ünlü aktörün, yardımcısı silmeye çalıştığı sırada ceketini çıkartarak konuşmasını yaptığı bildirildi. 
     ''Terminatör'' lakaplı Schwarzenegger, bir zamanlar kendisi gibi kainat vücut geliştirme şampiyonu olan Rick Wayne tarafından ırkçılıkla suçlanmıştı. 
     Wayne, Arnold Schwarzenegger'in, 1970'li yıllarda Güney Afrika'daki ırkçı rejimi desteklediğini iddia etmişti. 
     Schwarzenegger'in artık yayımlanmayan ''Oui'' dergisine 1977'de verdiği demeçte, sayısız kadınla birlikte olduğunu, özel partilere katıldığını ve esrar içtiğini itiraf etmesi, aktörün valilik gibi bir göreve ne kadar uygun olduğunun kamuoyunda tartışılmasına yol açmıştı. 

     
</TEXT>
</DOC>
