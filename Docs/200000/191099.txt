<DOC>
<DOCNO> 191099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/ekonomi/eko07.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Kümese baktık kaz kalmamış 
</HEADLINE>
<TEXT>

   Maliye Bakanı Unakıtan, vergiyle ilgili olarak kümesteki kazları yoluyorsunuz eleştirisine ilginç yanıt verdi 'Kümesi açtık ama kaz kalmamıştı' 
      MERT İLKUTLUĞ İzmir DHA 
   
   Maliye Bakanı Kemal Unakıtan, kayıtdışı ekonominin çok büyük oranlara ulaştığını belirterek, "Göreve geldiğimizde, 'Kümesteki kazları yoluyorsunuz' diyorlardı. Kümese baktık, kaz kalmamış" dedi. 
   İzmir Ticaret Odası'nın İZTO 118'inci kuruluş yıldönümünü kutlama etkinlikleri kapsamında düzenlenen törene Unakıtan'ın yanı sıra Dışişleri Bakanı Abdullah Gül, Milli Savunma Bakanı Vecdi Gönül de katıldı. Unakıtan konuşmasında, kendisinden önce konuşan İZTO Başkanı Ekrem Demirtaş'ın kayıtdışı ekonominin üzerine gidilmesine ilişkin isteğine ilginç bir yanıt verdi. 
   
   Fiş kesme unutulmuş 
   Unakıtan, "Göreve geldiğimde kayıtdışılıkla ilgili konularda bana 'Hep kümesteki kazları yoluyorsunuz diğerlerine de bakın' diyorlardı. Ben de kümesi açtım baktım, kaz kalmamış, herkes kaçmış. Millet fiş kesmeyi unutmuş, kimisi de mezar taşlarına fiş kesiyor" dedi. 
   Kayıtdışı ekonomiye karşı mücadele ederken odalarla, iş dünyası ile temas halinde olacaklarının altını çizen Unakıtan, "Adamın kışlığı, yazlığı var, çocukları kolejde okuyor. Beyannamesi asgari ücretten daha az. Avrupa'da bir kafede oturuyorsun her çay için ayrı fiş getiriliyor. Bizde ise aynı irsaliyeyle mallar gidip, geliyor. Ben sizin içinizden geldim, tüm numaraları biliyorum. Ekonominin önünü kapatmamayım diye önlemleri yavaş yavaş yapıyorum" dedi. 
   
   BP yatırıma geliyor 
   Unakıtan, doğrudan yabancı yatırımla ilgili olarak da "Yabancılar gelmeye başladı. BP 6 - 8 milyar dolarlık yatırımla Karadeniz'de petrol aramak istiyor. Derin kuyular açacakları için yatırım büyük. Ancak enflasyon muhasebesi istiyorlar. 'Var kardeşim, başka ne istiyorsanız yapacağım, gelin' dedim" diye konuştu. 
   "Uzakdoğulu bir yatırımcının" İzmir Limanı'nı genişletmek istediğini belirten Unakıtan, "Limanlar dahil hepsini özelleştireceğiz. Çok yakında Türkiye bu konudaki makus talihi yenilecek" dedi. 
   
   
</TEXT>
</DOC>
