<DOC>
<DOCNO> 198597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/yazar/pulur.html </URL>
<DATE> 2003/11/29/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Sessiz sedasız bir "İnşaat"... 
</HEADLINE>
<TEXT>

   
   SESSİZ sedasız, patırtısız, gürültüsüz, promosyonsuz bir film oynuyor sinemalarda ne televizyon söyleşileri yapılıyor, ne uyduruk magazin programlarına konu oluyor, ne filmin oyuncuları her gün çamaşır değiştirir, gibi sevgili değiştiriyorlar. 
   Velhasıl garip bir film "İnşaat " 
   "İnşaat" kirli, paslı, pis ilişkilerin iç içe girdiği ülke gerçeklerini, sağlam bir üslupla, traji - komik bir anlatımla sergiliyor. 
   
   H L bazılarının "amele" dediği iki inşaat işçisi "Ali ile Sudi", Emre Kınay ve Şevket Çoruh... Biri "Yeditepe İstanbul" dizisinin romancısı, ikincisi ise, halen Kanal - D'de oynayan "Sultan Makamı"nın Sultan'ı... 
   Macera, büyük şehrin kenar mahallerinden birinde, bir evin inşaatında çalışmaları ile başlar, "Ali"nin büyük hayaline "Sudi" de ortaktır, çalışıp, para biriktirecekler ve İtalya'ya kaçacaklardır. 
   İnşaat sahibi, mafya babasının şoförüdür, bir gece inşaata gelir, arabasında bir ceset vardır, iki işçi cesedi bahçeye gömerler. 
   
   GİDEREK bahçe mezarlığa döner, hasımlarını öldürenler, trafik kazasında adam ezenler cesetleri kapıp "inşaat"a gelirler, Ali ile Sudi artık bu işin ustasıdırlar, zaten her ceset getiren de "Bu herif ölümü hak etmişti " fetvasıyla kendisini aklamaktadır. 
   Ömer Vargı'nın yönettiği filmde Türkiye'nin gerçekleri gösterilir. Polis - mafya ilişkileri, o saf görünümlü Anadolulu iki amelenin uyanıklığı, cinliği, bir televizyoncudan yürüttükleri kamerayla, her şeyi gizli kameraya çekmeleri, kendilerini sağlama almaları... 
   
   BİR taraftan cesetler gömülür, bir taraftan da nefesi derin ve de kuvvetli üfürükçü hoca efendi hazretleri, çaresizlere çare bulur. Bizimkiler mezar kazmaktan vakit kalırsa üfürükçülük de yapmaktadırlar. Her iki işin ortak bir ölçüsü vardır yeşil yeşil Amerikan dolarları. 
   Ama bir gün televizyon seyrederken hayalleri yıkılır, onları İtalya'ya kaçıracak olan kaçakçı yakalanmıştır. 
   
   BİR filmde iki başrol oyuncusu, sakıncalıdır, derler. 
   Çünkü birbirlerinden rol çalarlar, yönetmeni zora sokarlar. 
   "İnşaat"ta Emre Kınay ile Şevket Çoruh bunu aşmışlar... 
   Filmin bir başka özelliği de, komik olmak için, belden aşağı seviyesiz lafları, espri sanmanın hiç gereği olmadığı... Emre Kınay ile Şevket Çoruh "Koydum, geçirdim, oturttum " gibi müptezel deyimler kullanmadan da komik olunacağını gösteriyorlar. 
   Tabii bunda, yönetmenin de, senaristin de payı var. 
   
      
   
</TEXT>
</DOC>
