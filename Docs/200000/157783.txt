<DOC>
<DOCNO> 157783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sondun08.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüya gibi... 2003'ün en gözde özel adaları... 
</HEADLINE>
<TEXT>

     FORBES dergisi, 2003 yılının en muhteşem satılık adalarını belirledi. 
     Dergiye göre, ''her keseye uygun'' adaların fiyatları 362 bin dolarla 50 milyon dolar arasında değişiyor. 
     Amerikan Virgin adaları bünyesindeki St. Thomas adalarından Hans Lollic adasının fiyatı 20 milyon dolar. Adada, 1650 yılından Hollandalılara ait kalıntılar var. Adaya helikopter ya da tekneyle ulaşılabiliyor. 
     British Columbia'daki James Island ise 49.9 milyon dolar. Ada, bu yılın gözde adaları arasında en pahalı olanı. Seattle'in 135 km açığındaki ada, deniz uçaklarının iniş kalkış yapmasına elverişli, ayrıca büyük yatların barınabileceği bir limana sahip. 
     Bahama adalarındaki Over Yonder Cay adası ise 8 milyon dolara satılıyor. 5 plajı bulunan adada elektrik üretimi için 2 dizel jeneratör bulunuyor. Adada ayrıca 4 yatak odalı bir malikane yer alıyor. 
     İngiltere'deki Osea adası 6.9 milyon dolardan satışa çıkartıldı. Adada 5 yatak ve 5 misafir odalı muhteşem bir malikane bulunuyor. Ayrıca 15 bağımsız ev var. 
     
     VENEDİK'TE BİR ADA 

     Venedik'deki Tessera adasının fiyatı 4.5 milyon dolar. Adada, 1985 yılında modernize edilmiş, 18. yüzyıldan kalma muhteşem bir villa yer alıyor. Adadan, deniz taksisiyle San Marco meydanına 5 dakikada ulaşmak mümkün. Adada ayrıca kiraz bahçeleri, erik, incir, kayısı ve greyfurt ağaçları var. 
     Michigan eyaletindeki Morris adasının fiyatı ise 3 milyon dolar. Detroit yakınlarındaki adada, 4 yatak odalı, kablo televizyonu bulunan bir malikane yer alıyor. 
     İrlanda'daki İnishTürkbeg adasının fiyatı ise 1.43 milyon dolar. Atlas Okyanusuna açılan 25 hektar genişliğindeki adadaki tesisler arasında, bir kayıkhane, bir ahır, garaj ve iskele bulunuyor. Adada ayrıca, içinde internet bağlantısı bulunan 3 yatak odalı bir kır evi var. Bina çevresinde ise geniş sebze bahçeleri yer alıyor. 
     Fransız Polinezyası'ndaki Bora Bora lagununda yer alan Maimoana adası 1 milyon dolara alıcı bekliyor. Adada, tek yatak odalı 3 bungalov, bir bar ve bir yüzme havuzu bulunuyor. 
     İrlanda'daki Castle adası da 624 bin dolara satılık. Adada, 1187 yılında yıldırım düşmesi sonucu yanan şatoya ait kalıntılar yer alıyor. Ayrıca iskeleler var. Ancak adada elektrik ve su yok. 
     Şili'nin Cheno adası 362 bin dolara satışa çıkarıldı. Ada, özel adalar içinde en ucuzu. Ranco gölündeki ada 10 hektar genişliğinde. Dağ manzaralı olan ve çok ılıman bir iklime sahip adanın güzel bir plajı var ve suları çok temiz. Adada 2 odalı küçük bir dağevi bulunuyor. 

     
</TEXT>
</DOC>
