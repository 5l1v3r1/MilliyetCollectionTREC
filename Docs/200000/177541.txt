<DOC>
<DOCNO> 177541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sontur50.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Maskeli gasp çetesi ortaya çıkartıldı... 
</HEADLINE>
<TEXT>

     İzmir'in Menderes İlçesi'nde, 1'i çete elemanı 2 kişinin öldürülmesi, çok sayıda benzin istasyonu soygunu ve gasp olayının faili oldukları belirlenen çetenin 1'i kadın 3 üyesi yakalandı. 
     Alınan bilgiye göre, Menderes İlçesi'nin Tekeli Köyü'nde 5 gün önce Mevlüt Yürük'ün 43 evinde kar maskeli 3 kişi tarafından av tüfeğiyle öldürülmesi olayını soruşturan Menderes İlçe Jandarma Komutanlığı ekipleri, olay yerinde bir kol saati buldu. 
     Jandarma, yaptığı araştırma sonucunda, saatin, Mevlüt Yürük'ün kardeşi İsmet Yürük'e 34 ait olduğunu belirlemesi üzerine bu kişi gözaltına alındı. 
     İsmet Yürük, sorgusunda, kardeşi Mevlüt Yürük'ü, suç ortağı Şahin Ş 31 ve halen firarda olan bir kişiyle, kar maskesi kullanarak öldürdüklerini itiraf etti. Yürük, çok sayıda benzin istasyonu soygunu ve gasp olayını birlikte gerçekleştirdikleri ağabeyini ''devreden çıkarmak'' amacıyla öldürdüklerini anlattı. 
     Jandarma, Yürük'ün ifadesinde ''gasp olaylarının planlayıcısı'' olduğunu belirttiği, öldürülen Mevlüt Yürük'ün karısı Melek Yürük'ü 23 ve Şahin Ş.'yi gözaltına aldı. 
     Soyguncuların, çok sayıda soygunun yanı sıra Hora Petrol İstasyonu'nda pompacı olarak çalışan Orhan Bellisan'ı öldürdükleri ve buradan 110 milyon lira gasp ettikleri, Bornova'da bir banka ve kuyumcuyu soymayı planladıkları da ortaya çıkarıldı. 
     Gaspçıların gösterdikleri yerde 2 otomobil, 3 av tüfeği ve 2 tabanca bulundu. 
     Jandarma yetkilileri, İsmet Yürük'ün, daha önce cinayet ve gasp suçlarından hüküm giydiğini, 10 yıl cezaevinde kaldıktan sonra geçen yıl Ağustos ayında Şartla Salıverme Yasası'ndan yararlanarak serbest kaldığını söyledi. 
     İsmet Yürük'ün, yengesi Melek Yürük'ü, başka erkeklerle ilişkisi olduğu gerekçesiyle geçen ay silahla yaraladığı da bildirildi. 
     
</TEXT>
</DOC>
