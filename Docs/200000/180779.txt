<DOC>
<DOCNO> 180779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/dunya/dun05.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Dışişleri Zebari'yi yalanladı 
</HEADLINE>
<TEXT>

   
   ABD Dışişleri Bakanlığı, Irak Dışişleri Bakanlığı'na atanan Hoşyar Zebari'nin, "Türk askerlerinin Irak'ta istenmediği görüşünün Irak Geçici Yönetim Konseyi'nce GYK paylaşıldığı" yönündeki açıklamasını yalanladı. 
   ABD Dışişleri Bakanlığı sözcüsü Richard Boucher, bir gazetecinin, "Irak Geçici Yönetim Konseyi, Türkleri istemiyor. Bu durumda ne yapmayı düşünüyorsunuz " yönündeki sorusuna yanıt olarak, "Bu yönde, şu aşamada, GYK'nin tamamını kapsayan bir açıklama gördüğümü sanmıyorum" dedi. Boucher, Türk askerinin Irak'a gönderilmesi aşamasına gelinmesi durumunda, dile getirilen sorunların çözümleneceğine emin olduğu yönündeki daha önceki sözlerini de yineledi. 
   
   Yeni tasarıda takvime davet    ABD Dışişleri Bakanı Colin Powell, ülkesi tarafından BM Güvenlik Konseyi'ne sunulan Irak hakkındaki yeni karar tasarısının, Irak'ta özgür seçimlerin yapılmasını kolaylaştıracağını belirtti. 
   Powell, Washington'daki George Washington üniversitesinde yaptığı konuşmada, "Bu karar tasarısında Irak Geçici Yönetim Konseyi'ni, bir anayasayı kaleme alacak, siyasi kurumları geliştirecek ve özgür seçimlerin yapılmasını sağlayacak bir plan ve bir takvim sunmaya davet edeceğiz. Bütün bunların sonu Irak'ın bağımsızlığının yeniden oluşturulmasına varmalıdır. Bizim tek amacımız ve hedefimiz, Irak halkının yeniden, demokrasi, özgürlük ve komşularıyla barış içinde yaşama temelinde bir bağımsızlığa kavuşmalarını sağlamaktır" dedi. Powell, Güvenlik Konseyi'ne sundukları tasarıyla ilgili tarafları dinleyeceklerini ve amaçlarına uygun düştüğü kadarıyla bu görüşlere kendilerini uyarlayacaklarını söyledi. 
</TEXT>
</DOC>
