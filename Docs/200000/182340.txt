<DOC>
<DOCNO> 182340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/guncel/gun04.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
700 yıllık şaheseri bakımsızlık yıkacak 
</HEADLINE>
<TEXT>

      
   Ödemiş'e bağlı Birgi Beldesi'nde bulunan ve Anadolu Beylikler Dönemi'nin ayakta kalan önemli yapıtlarından Aydınoğlu Mehmet Bey Camii'nin, yıkılma tehlikesiyle karşı karşıya olduğu bildirildi. 
   Birgi Dini ve Tarihi Eserleri Koruma ve Yaşatma Derneği Başkanı Musa Doğan Uysal, caminin duvarları ve minaresinin bakımsızlıktan yıkılmak üzere olduğunu belirtti. Uysal, caminin giderek çürüyüp yok olma tehlikesinin önüne geçmek için girişimlerde bulunduklarını, ancak sonuç alamadıklarını kaydederek şöyle konuştu 
   
   CAMİ YANA KAYDI İDDİASI 
   "Cami yapıldığında çatı ahşapla kaplanıp, üzerine çamur sıvandıktan sonra kalın kurşunla kaplanmış. Bu nedenle cami eskiden kışları sıcak, yazları serin olurdu. 1995'teki restorasyonda caminin tavanı sökülerek, ahşabın üzeri ince kurşunla kaplanmış. Bu yüzden özelliğini kaybeden cami şimdi yazları sıcak, kışları soğuk oluyor. Son restorasyonda saçak payı da kaldırıldığından, yağmur suları duvar içine akarak yıkılma tehlikesi baş gösterdi. Daha önce onarım gören minarenin tuğlaları da sıvalar döküldüğünden aşındı ve üzerindeki çiniler döküldü. Birgi halkı minarenin 10 - 15 santimetre kadar yana kaydığını ileri sürüyor. Ölçüm yapılması gerekli." 
   
   
</TEXT>
</DOC>
