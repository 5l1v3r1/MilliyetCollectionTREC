<DOC>
<DOCNO> 165742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/siyaset/asiy.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Egemen devlette sınırsız izin olmaz 
</HEADLINE>
<TEXT>

Cumhurbaşkanı Sezer, hükümetin üs ve limanların kullanımına "süre sınırı koymadan" izin vermesine itiraz etti. Sezer, hükümetin kararına "bir yıl" sınırı ekletti 
     SERPİL ÇEVİKCAN 

     Irak'ın yeniden yapılandırılması ve insani yardım kapsamında Türkiye'deki üs ve limanların ABD ve koalisyon ülkelerine açılması yönündeki Bakanlar Kurulu kararına Çankaya Köşkü'nden gelen "süre" uyarısı ve nedenleri kamuoyuna fazla yansımadı. Oysa Cumhurbaşkanı Ahmet Necdet Sezer'in bu sessiz müdahalesi, ABD ile ilişkilerdeki yaranın bir an önce sarılması için her fırsatı değerlendirmek isteyen AKP hükümetinin talebinin çok önemli bir unsurunun Çankaya tarafından açıkça değiştirilmesi anlamına geliyor. Uyarı, tezkere krizi sırasında bile BM kararı ve meşruiyet konusundaki uyarısından vazgeçmeyen ve "teslimiyetçi bir politika" izlenmemesi gerektiği mesajını veren Sezer'in görüşlerinin bundan sonraki süreçte de geçerli olduğunu gösteriyor. Yansıyan bilgilere göre Sezer, hükümetin üs ve limanların kullanımına "süre sınırı koymadan" izin vermesine itiraz ederken şu gerekçeyle hareket etti "Türkiye egemen bir ülke. İzin kararı, Türkiye'nin tek taraflı tasarrufuyla aldığı bir karar. İhtiyaç duyulursa süre yeniden uzatılır. Bunun yerine Türkiye'nin başka bir devlete uçsuz bucaksız izin vermesi gereksiz ve yanlış." 
     Bu gerekçeyi hükümete ileten ve karara "bir yıl" sınırını ekleten Sezer'in "Niye tezkereyle Meclis onayı alınmadı" tartışmasına nasıl baktığına gelince... 
     Çankaya "tezkere yerine bakanlar kurulu kararı" uygulamasına karşı özellikle CHP'nin dile getirdiği "örneği olmayan, olağandışı, hukuken tartışılır" şeklindeki eleştirileri dikkatle izliyor. Hükümetin istediği iznin, 1483 sayılı BM Güvenlik Konseyi kararına dayalı bir çağrıya karşılık olması Sezer'i rahatlatan nedenlerin başında geliyor. Sezer'in, "bundan sonraki Irak" konusunda da, "Normalleştirmenin bir an önce sağlanması ve işgal güçlerinin mümkün olan en kısa sürede ülkeden çıkması gerektiği" görüşünü yinelediği vurgulanıyor. 
     

</TEXT>
</DOC>
