<DOC>
<DOCNO> 161744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sontur36.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamyoncular Odası Başkanı'nın kamyonu çalındı.. 
</HEADLINE>
<TEXT>

     Menemen Kamyoncular Odası Başkanı İlhan Karakedi'nin kamyonunun çalındığı bildirildi. 
     Oda Başkanı Karakedi'nin, Menemen şehir garajı karşısına park ettiği 35 UL 410 plakalı kamyonu çalındı. 
     İlhan Karakedi, çalınan kamyonunun yerini bildirenlere 2 milyar lira ödül vereceğini belirtti. 
     
     KARACABEY'DE MAZOT HIRSIZLIĞI... 
     Bursa'nın Karacabey İlçesi'nde, Tarım İşletme Genel Müdürlüğü'ne TİGEM ait traktörlerden mazot çalan 2 kişi yakalandı. 
     TİGEM Karacabey Tesisleri'nde bekçi olarak çalışan Kemal Epkin, park halindeki 3 traktörden mazot çalındığını fark ederek, durumu jandarmaya bildirdi. 
     Karacabey Jandarma Bölük Komutanlığı ekipleri, incelemede traktörlerden 30 litre mazot çalındığını tespit ettiler. 
     Jandarma ekiplerinin çalışmaları sonucunda, mazot hırsızlığı yaptıkları belirlenen Yılmaz Şentürk ve İbrahim Demirtaş adlı çiftçiler, ilçeye bağlı Yolağzı Köyü'nde yakalandı. 
     Şentürk'ün evinde ve 16 TL 392 plakalı otomobilinin bagajında bidonların içinde bulunan 30 litre mazota el konuldu. 
     Şentürk ve Demirtaş, çıkarıldıkları nöbetçi mahkemece tutuksuz yargılanmak üzere serbest bırakıldı. 
     
     BEYŞEHİR'DE 810 KÖK HİNTKENEVİRİ... 
     Konya'nın Beyşehir İlçesi'ne bağlı Üstünler Beldesi'nde, 810 kök hintkeneviri ele geçirildi. 
     Jandarma ekipleri, beldedeki eski ilköğretim okulu binasının yakınlarında bulunan bir evin bahçesine yaptıkları operasyonda, 810 kök hintkeneviri ele geçirdi. 
     Olayla ilgili gözaltına alınan tarla sahibi M.I, çıkarıldığı nöbetçi mahkemece tutuksuz yargılanmak üzere serbest bırakılırken, kenevir imha edildi. 
     
     ESKİŞEHİR'DE GASP İDDİASI... 
     Eskişehir'de, bir kişinin cep telefonunu zorla aldığı iddia edilen genç, tutuklandı. 
     M. Rıza Altındağ 17 Akarbaşı Mahallesi Sezer İlköğretim Okulu yakınlarındaki parkta yürüdüğü sırada, önceden tanıdığı S.D. 19 ile karşılaştı. Altındağ, daha sonra, cep telefonunu zorla alıp kaçtığını öne sürdüğü S.D'den şikayetçi oldu. 
     Emniyet güçlerinin yaptığı arama çalışmaları sonucu bir barda bulunan S.D. gözaltına alındı. S.D, çıkarıldığı nöbetçi mahkemece tutuklanarak cezaevine gönderildi. 
     
     KAPIKULE'DE RÖNTGEN CİHAZI ELE GEÇİRİLDİ 
     Kapıkule Sınır Kapısı'ndan, Türkiye'ye giriş yapan bir TIR'da, röntgen cihazı ve parçaları ele geçirildi. 
     Almanya'dan İran'a çeşitli eşya götüren Y.K. 36 idaresindeki HAT Uluslararası Nakliyat Firması'na ait 38 KY 194 çekici, 38 KY 195 dorse plakalı TIR, Kapıkule TIR Gümrük Müdürlüğü'nde kontrole alındı. Yapılan aramada, çekici ve yan dolap ile dorsenin alt kısmında röntgen cihazı ve parçaları bulundu. 
     Piyasa değeri 6 milyar lira olan kaçak eşyalar TASİŞ Ambarı'na teslim edilirken, olayla ilgili soruşturmaya başlandı. 
     
     AHLAT'TA SAHTE PARA OPERASYONU... 
     Bitlis'in Ahlat İlçesi'nde, piyasaya sahte para süren bir kişinin yakalandığı bildirildi. 
     Alınan bilgiye göre, Emniyet birimleri tarafından, İsmet Meriç'in 30 ilçedeki market, pastanelerde yaptığı alışverişlerde sahte 20 milyon lira kullandığı öğrenildi. Ekinci Petrol İstasyonu'nda aracına benzin almak isteyen Meriç'in verdiği paranın sahte olduğu, çalışanlar tarafından fark edildi. 
     Ahlat İlçe Emniyet Müdürlüğü ekipleri, İsmet Meriç'i yakalayarak adliyeye sevk ettiler. Meriç, çıkarıldığı mahkemece tutuklanarak cezaevine konuldu. 
     
</TEXT>
</DOC>
