<DOC>
<DOCNO> 194268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/son/sontur21.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ın doktorlara hala kızgın Bıçak parası ne oluyor 
</HEADLINE>
<TEXT>

     Başbakan Recep Tayyip Erdoğan, eylem yapan doktorları eleştirerek, ''Şimdi bu yürüyen, eylem yapan doktorlara sormak lazım. Peki, bu bıçak parası ne oluyor'' dedi. 
     Başbakan Erdoğan, yapımı tamamlanan Kahramanmaraş Kadın ve Çocuk Hastalıkları Hastanesi'nin açılış töreninde yaptığı konuşmada, hükümetin sağlığa büyük önem verdiğini belirtti. En büyük hedeflerinin hastanelerde koğuş sisteminden oda sistemine geçmek olduğunu ifade eden Erdoğan, ''Yani, bir odada 10 hasta kalma devri sona erecek. Odalar en fazla 1-2 kişilik olacak. Sağlık hizmetlerini çağdaş bir yapıya kavuşturacağız'' diye konuştu. 
     Doktorların eylemlerine de değinen Başbakan Erdoğan, şunları söyledi ''Şimdi bu yürüyen, eylem yapan doktorlara sormak lazım. Peki bu bıçak parası ne demek oluyor Devletin hastanesine gelen hastalara kendi muayenehanenin adresini vereceksin. Vatandaş da iyi muayene olamayacağı korkusuyla özel muayeneye gidecek. Yok öyle şey. Önce kendi etik değerlerine uymayı öğrensinler ve onu aralarında yaysınlar, sonra yürüsünler. Aksi halde milletin kafasını bulandırmasınlar.'' SSK ve devlet hastanelerinin birlikte hizmet vermesinin eleştirilmesine anlam veremediğini kaydeden Başbakan Erdoğan, ''Bunu söyleyenler, sağlık hizmetinin nasıl yürüdüğünü bilmeyenlerdir. Eleştirenler, iddia ettikleri gibi hastaneyi kendileri çalıştıramazlar. Onun için At binenin, kılıç kuşananındır derler atalarımız. Biz doğru yaptığımıza inanıyoruz'' dedi. 
     Başbakan Erdoğan, Kahramanmaraş'a 2004 yılında doğalgazın geleceğini, Afşin-Elbistan Termik Santralı B ünitesinin de yakın zamanda tamamlanacağını bildirdi. 
     Törende, Başbakan Erdoğan'a, Kahramanmaraş Muharip Gaziler Derneği Başkanı Hüseyin İkikardeş elişi mücevher kutusu hediye etti. 
     Erdoğan, daha sonra eşi Emine Erdoğan ile diğer bakan ve yetkililerin katılımıyla 90 trilyon liraya mal olan hastanenin açılışını yaptı. 
     
</TEXT>
</DOC>
