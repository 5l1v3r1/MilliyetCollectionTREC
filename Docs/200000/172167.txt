<DOC>
<DOCNO> 172167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/sonspo20.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'İlhan ailenin haylaz çocuğu, uslansa problem bitecek...' 
</HEADLINE>
<TEXT>

     Beşiktaş Kulübü Asbaşkanı Cengiz Kaptanoğlu, ''İlhan, aileye uyum sağlayamayan bir evlat, bunu sağlayabilmiş olsa problem de çözülecek'' dedi. 
     Bartın Belediye Başkanı Rıza Yalçınkaya'yı makamında ziyaret eden Kaptanoğlu, burada gazetecilerin sorularını yanıtladı. 
     Beşiktaş'ta sorunların birlik ve beraberlik içerisinde çözüleceğini, yeni santrfor arandığı yönünde basında çıkan haberlerin ise gerçeği yansıtmadığını anlatan Kaptanoğlu, şöyle devam etti 
     ''Takımdaki en önemli kriz, İlhan Mansız krizi. İlhan, aileye uyum sağlayamayan bir evlat, bunu sağlayabilmiş olsa problem de çözülecek. O bizim çocuğumuz, uslanacak. İlhan'da güzellik, mankenlik ve karizma var, dünya onu konuşur. Ne yapsın çocuk bir sıkıntı geçiriyor, hepsi düzelir. Ama bunu da Beşiktaş'ın birliği düzeltecektir. 
     Sergen bir efsanedir. Önceki yıllarda takımdan ayrılmasında, o zamanın yönetiminin kabahati bulunuyor. Sergen'i İlhan ile aynı kefeye koyamıyorum. İlhan, çok çabuk şöhret oldu, ama Sergen'in şöhreti hemen hemen uzun vadelidir. Beşiktaş 3 yıl daha şampiyon olur. Takım, aynı Galatasaray'ın avantajını yakaladı. Bu takımı bozmaz, devam eder.'' 
     
</TEXT>
</DOC>
