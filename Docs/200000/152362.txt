<DOC>
<DOCNO> 152362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/soneko31.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Schreyer Müzakerelerin başlaması Türkiye'nin performansına bağlı 
</HEADLINE>
<TEXT>

     Avrupa Birliği'nin AB Bütçeden Sorumlu Komiseri Michaele Schreyer, AB'ye üyelik müzakerelerin başlamasının tamamen Türkiye'nin performansına bağlı olduğunu söyledi. 
     Michaele Schreyer, Türk Sanayicileri ve İşadamları Derneği'nin TÜSİAD onuruna verdiği yemeğin ardından yaptığı açıklamada, AB'de çok iyi tanınan önemli bir organizasyon olan TÜSİAD yöneticileri ile gerçekleştirilen görüşmenin memnuniyet verici olduğunu dile getirdi. 
     Türkiye'nin ekonomik performansının geliştirilmesiyle igili görüşme fırsatı bulduklarını anlatan Michaele Schreyer, ayrıca 2004'te müzakelerin başlayabilmesi için Türkiye'nin gerçekleştirmesi gereken kriterler, reformlar üzerinde durduklarını söyledi. 
     Michaele Schreyer, AB Komisyonu'nun Genişlemeden Sorumlu Üyesi Gunter Verheugen'in Türkiye'nin 2011'de AB üyesi olabileceği görüşünün anımsatılması üzerine de, AB ile henüz üyelik müzakerelerinin başlamadığına işaret ederek, bunun için Türkiye'nin üzerine düşenleri yerine getirmesi gerektiğini vurguladı. 
     Schreyer, ''AB Komisyonu bu noktada Türkiye'ye destek olmak amacıyla tavsiyede bulunabilir. Müzakerelere başlamalıdır ama bu olur mu, olmaz mı bu tamamen Türkiye'nin performasına bağlıdır'' diye konuştu. 
     Michaele Schreyer, Türkiye'nin siyasi kriterleri yerine getirmesi için AB'nin Türkiye'yi eğitim ve ekonomik alanlarda da destekleyeceğini bildirdi. 
     AB Komiseri, bir gazetecinin ''Türkiye'nin ekonomik performansını nasıl görüyorsunuz '' sorusu üzerine, enflasyon ve faiz oranlarının düşürülmesinin önemine dikkat çekti. 
     TÜSİAD Yönetim Kurulu Başkanı Tuncay Özilhan da, AB Komiseri ile AB ve Türkiye arasındaki ilişkiler, 2004 yılındaki görüşmelere hazırlık döneminde uyum yasaları ile ilgili çalışmalar üzerinde konuştuklarını bildirdi. 
     Özilhan, ayrıca AB'nin fonlarından Türkiye'nin daha fazla istifadesi üzerinde durduklarını kaydetti. 
     





</TEXT>
</DOC>
