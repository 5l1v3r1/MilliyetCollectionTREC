<DOC>
<DOCNO> 197960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sondun18.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu "bebek pijaması" uykuda ölümü engelleyecek .. 
</HEADLINE>
<TEXT>

     Belçikalı bilim adamları, bebeklerin uykuda ölmelerini engelleyebilecek ''bebek pijaması'' icat ettiler. 
     Avrupa Uzay Ajansı ESA tarafından yapılan açıklamaya göre, Brüksel Üniversitesi ULB araştırmacıları, uzay deneyimlerinden yararlanarak ve ESA ile işbirliği yaparak, bebeklerin uykuda ani ölümlerini ''önceden öngörebilecek'', ''uyarıcı'' pijama ürettiler. 
     Verilen bilgiye göre, ULB profesörlerinden Manuel Paiva, araştırmalarını, uzaya giden astronotların uzay koşullarına karşı fiziksel tepkilerini kontrol eden özel giysilerinden yararlanarak geliştirdi. Bu giysilerde astronotların kalp ve nabız atışları ile kas hareketleri sürekli kontrol altında tutuluyor. 
     Belçikalı araştırmacıların, uzay verilerinden hareketle icat ettikleri ''bebek pijaması'', uykudaki bebeklerin kalp atışlarını, kas hareketlerini kontrol eden bir sistemden oluşuyor ve ani ölüm belirtisi halinde ''alarm'' veriyor. 
     ESA'nın maddi katkılarıyla gerçekleşen bilimsel araştırmalar sonunda ortaya çıkan pijamanın göğüs ve karın bölgesinde, bebek vücuduyla doğrudan temas halinde olmayan 5 ayrı ''mikro sinyal alıcı'' bulunuyor. Söz konusu pijamaların yıkanabileceği, ancak alıcı cihazların elle temizlenmesi gerektiği belirtildi. 
     Bebek ölümlerinin önemli bir bölümünün uykuda ve ani olduğunu hatırlatan uzmanlar, icat edilen yeni pijamaların bir yıl içinde piyasaya sürüleceğini duyurdular. 
     
</TEXT>
</DOC>
