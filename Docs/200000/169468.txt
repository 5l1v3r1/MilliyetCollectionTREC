<DOC>
<DOCNO> 169468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/yasam/ayas.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yere basmak için beş yıl bekledi .. 
</HEADLINE>
<TEXT>

Şimdi 5 yaşında olan Esra, Tuba ve Büşra adlı üçüzler 'spastite' ile doğdular. Tuba yere basamıyordu.. Taa ki Türkiye'de yeni yeni yaygınlaşan 'rizotomi' ameliyatına girene kadar... 
     SEMRA KARDEŞOĞLU İstanbul 

     Sinem Ersoy, annelik duygusunu tatmak istiyordu... Ancak, istenen bebek bir türlü gelmeyince doktora başvurdular. Aşılama yöntemi denendi. Sonuç olumluydu. Üstelik tam üç bebek birden yola çıkmıştı. 
     Dünyaya gelen üçüz kızlarına Esra, Tuba ve Büşra adını verdiler. Ancak bir süre sonra bebeklerin yaşıtları gibi gelişmediği fark edildi. Ersoy kardeşlerin, spastite olarak bilinen "serebral parsi" SP hastası olduğu anlaşıldı. Ve Ersoy, yaşadığı şoktan kurtulup bebekleri için mücadeleye girişti. 
     
     Her biri farklı etkilendi 
     Doktorlar anne rahminin küçüklüğü nedeniyle bebeklerin hamilelik döneminde yeterli oksijen alamadığını, sorunun bundan kaynaklandığını söyledi. Hepsinin etkilenme derecesi farklıydı. Esra diğer kardeşlerine göre daha az etkilenmişti. Büşra'nın durumu ise içlerinde en ağır olanıydı. 
     Kardeşler beş yaşını doldurdu. Ersoy çocukları için her türlü tedavi seçeneğini araştırmaya devam ediyordu. Sonunda SP hastası çocuklar için İstanbul Acıbadem Hastanesi'nde Türkiye için yeni olan rizotomi sinirlerin uyarılmasına dayanan cerrahi bir yöntem ameliyatının yapıldığını öğrendi. 
     
     Yaşıtları gibi yürüyebilse 
     Çocuklarıyla birlikte hemen Ankara'dan İstanbul'a geldi. Prof. Dr. Memet Özek, çocukların durumunu inceledikten sonra, Tuba'nın ameliyata uygun olduğuna karar verdi. Durumu iyi olan Esra için de botox tedavisi düşünülüyordu. Büşra için hem zihinsel problemi hem de oturamaması nedeniyle farklı tedavi yöntemleri denenecekti. 
     Tuba geçen ay, altı saat süren ameliyattan başarı ile çıktı. Ayağının üzerine basamayan sadece parmak uçlarında yürüyen Tuba, beş yıl sonra ayaklarını yere değdirerek değnek yardımıyla yürümeye başladı. Tuba, fizik tedavisinin ardından yaşıtları gibi yürümeyi umut ediyor. 
     Sinem Ersoy, başkan yardımcılığını yürüttüğü SP Derneği aracılığıyla SP hastalığına yakalanan çocuklarla da ilgileniyor. Dernekle ilgili bilgiler "www.spdernegi.org" adresinde. 
     
Ameliyat için ideal yaş 3 ila 6      Pediatrik nöroşirurji uzmanı Memet Özek, rizotominin bugün dünyada sayılı merkezde yapıldığını belirterek şunları söyledi "Türkiye'de yaklaşık 60 bin spastik çocuk var. Yeni uygulanan bu ameliyatta sinir liflerinin uyarılması ve anormal ileti sergileyen liflerin devre dışı bırakılması hedefleniyor. Ameliyat sonrası 2 - 3 aylık bir fizyoterapi gerekiyor. Tedavinin başarısı doğru hasta seçimine bağlı, her hastaya uygulanamaz. İdeal yaş 3 ile 6 arası ve zihinsel yeterliliği olmalı. Ameliyata konsey karar veriyor. Bugüne değin Tuba'yla aynı durumdaki 20 hastayı ameliyat ettik. 2003 yılı için sırada 8 hasta var. " 
     

</TEXT>
</DOC>
