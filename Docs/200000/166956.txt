<DOC>
<DOCNO> 166956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/ekonomi/eko03.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bütçede ek tedbir almaya gerek yok 
</HEADLINE>
<TEXT>

Vergi barışınden elde edilen kaynak nedeniyle '1.7 katrilyonluk gizli rezervimiz var' diyen Unakıtan bütçe için ek tedbire gerek olmadığını bildirdi 
     ANKARA Milliyet 

     Maliye Bakanı Kemal Unakıtan, Bütçe üzerinde ek tedbir almaya gerek duyulmadığını, ekonomik göstergelerin iyi durumda olduğunu söyledi. 
     TBMM Kulisi'nde gazetecilerle sohbet eden Unakıtan, "Ekonomik durum kötü mü " sorusu üzerine, ekonomik göstergelerin son derece iyi olduğunu belirterek, "Ekonomi bir hesap bilimidir. Yorumlara itibar edilmemelidir" dedi. 
     
     'Gizli rezervimiz var' 
     Yüzde 6.5 faiz dışı fazlanın tutturulduğunu, bununla ilgili sorun yaşanmasına izin vermeyeceklerini anlatan Unakıtan, IMF'in 5. Gözden Geçirme için çıkarılmasını istediği Bağ - Kur ve SSK yasa tasarılarının da heyetin geleceği 9 Temmuz'a kadar TBMM'den geçirileceğini kaydetti. Bütçe üzerinde ek tedbir almaya gerek olmadığını, kamu işçilerine yapılacak zammın da soruna yol açmayacağını ifade eden Unakıtan, "Biliyorsunuz IMF, vergi barışından 750 trilyon geleceğini öngörüyordu ama biz 2.4 katrilyon liraya ulaştık. Dolayısıyla 1.7 katrilyonluk bir gizli rezervimiz var. Sorun yaşamayız" diye konuştu. 
     
     

</TEXT>
</DOC>
