<DOC>
<DOCNO> 177638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/yazar/guclu.html </URL>
<DATE> 2003/08/23/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Hükümet kendi kendinin kurdu 
</HEADLINE>
<TEXT>

   
   Son günlerde YÖK ile yatıp YÖK ile kalkıyoruz. Çünkü üniversiteler çok önemli. Sadece ülkemizde değil, dünyanın her yerinde özel bir konuma sahipler. 
   Onlar ne kadar özgürse ülke o kadar özgürdür. Onlar ne kadar demokratsa ülke o kadar demokrattır. Ve onlar ne kadar üretkense ülke o kadar üretkendir... 
   Üniversiteleri kontrolü altına alma girişimi, ne AKP ile başladı ne de onlarla bitecek. Osmanlı'dan günümüze güç gösterisine giren her iktidar, üniversiteleri arka bahçesi haline getirmek istedi. Bunu bazen sivil iktidarlar yaptı. Bazen de askerler. Ama sonunda hepsi de anladı ki üniversiteleri arka bahçe haline getirmek o kadar kolay değil. AKP de bunu anlayacak... 
   Peki üniversiteler ne yaptı Toplum ile bütünleşme ve ülke sorunlarına sahip çıkma yerine, çoğu zaman sırça köşklerinden başlarını bile dışarı uzatmadılar. 
   AKP bu konuda üzüm mü yemek istiyor yoksa bağcıyı mı dövmek istiyor belli değil. AB ile ilgili uyum yasalarını çıkaran, ekonomide radikal değişimler gerçekleştiren, yolsuzlukla mücadelede önemli adımlar atan AKP ile YÖK yasasını çıkaran AKP, sanki aynı AKP değil 
   Başbakan Erdoğan'a ve diğer bakanlara önerimiz YÖK yasa tasarısını ciddiye alıp madde madde okusunlar. Daha sonra önyargılardan uzak üç - beş öğretim üyesi ve rektör ile görüşsünler. İşte o zaman anlayacaklar ki esas kızılması gereken, kendilerini eleştirenler değil bu taslağı hazırlayanlardır. 
   Milli Eğitim Bakanı Hüseyin Çelik'in üzerinde yoğun bir baskı var. Bu baskının kaynağını da Dışişleri Bakanı Abdullah Gül ve ona yakın isimlerin çektiği kaydediliyor. Başbakan Erdoğan'ın bu konuda daha ılımlı olduğu dile getiriliyor. 
   Zaman içerisinde anlaşılan o ki YÖK konusu sadece kamuoyunda değil AKP içinde de fikir ayrılıklarına neden olacak. Parti içerisinde öyle bir hava esmeye başladı ki bu taslak da Meclis'ten geçmez ise AKP büyük prestij kaybedecek. Bu yüzden, getirisi götürüsü hiç düşünülmeden mutlaka değiştirilsin istiyorlar. Halbuki hiç alakası yok. Yanlıştan dönmek de bir erdemdir. Önemli olan yapılacağın en iyisini yapmaktır. 
   
   YÖK mutlaka değişmeli    Gerek Erkan Mumcu'nun gerekse Hüseyin Çelik'in hazırlattığı taslaklara yönelik eleştirilerimizi, sanki YÖK'ü savunuyor, üniversitelerin hatalarını görmemezlikten geliyoruz gibi algılayanlar var. Oysa YÖK'ü ve mevcut sistemi eleştirenlerin en başında ben geliyorum. Bugüne kadar bu konuda yüzlerce yazı yazdım. Yazmaya da devam edeceğim. 
   Benim bu konudaki hayal kırıklığım, hükümetin böylesine önemli bir konuda çalakalem hazırlattığı yasalar ile kamuoyunun önüne çıkması. Nitekim, Mumcu'nun tasarısını bizzat AKP'nin kendisi çöpe attı. Çelik'inkinin akıbeti de farklı olmayacak. Bir iktidar durduk yerde böylesine önemli konuda kendi kalesine peş peşe iki gol atar mı Mantıken hayır. Ama h l yanlışta ısrar ediyor. Enkaz yığınına dönüşen bir YÖK'ü yeniden ayağa kaldırıyor... 
   Özetin özeti Üniversitelerin sorunları büyük. Şipşak bir yasa ile yöneticileri kapı önüne koyup üniversiteleri iktidarın güdümüne sokmak, sorunları çözmeyeceği gibi aksine yeni sorunlara davetiye çıkarır. Oysa hükümet, üniversiteler ve kamuoyu ile kol kola girip çağı nasıl yakalarızın heyecanını duymalıydılar. Tıpkı AB konusunda olduğu gibi... 
   
      
   
</TEXT>
</DOC>
