<DOC>
<DOCNO> 155826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/soneko16.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Trakya yağmur duasına çıktı... 
</HEADLINE>
<TEXT>

     Edirne'nin Süloğlu İlçesi'ne bağlı Keramettin Köyü çiftçileri, havaların kurak gitmesi nedeniyle ''yağmur duası'' ettiler. 
     Yağmur duası, Keramettin Köyü Camii'nde mevlit okunmasıyla başladı. Öğle namazının ardından tüm köylüler ve köyün konukları çevre köy ve beldelerden gelen çiftçiler ile birlikte yağmur duası yapıldı. 
     Yağmur duasının ardından köylülerce hazırlanan etli fasulye, pilav ve ayran duaya katılanlara ikram edildi. 
     Köy Muhtarı Emin Engin, yağmur duasında 200 kilogram pirinç, 100 kilogram kuru fasulye ve 200 kilogram et kullanıldığını belirterek, havaların kurak gitmesi nedeniyle yağmur duasına çıktıklarını söyledi. 
     Duaya, Süloğlu Müftüsü Mehmet Kahraman, kurum ve kuruluş müdürleri ile, Edirne ve çevre köylerden gelen çok sayıda üretici katıldı. 
     
</TEXT>
</DOC>
