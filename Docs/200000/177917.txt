<DOC>
<DOCNO> 177917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/spor/aspo.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
BU KARTAL YERE İNMEZ 3-0 
</HEADLINE>
<TEXT>

   Beşiktaş, Ankaragücü karşısında üç puanı üç golle kaptı, yoluna kayıpsız devam etti. Savunmasında açık vermedi, Tümer pen , Sergen ve Sinan ile zirveye yerleşti 
      
   90 dakika    BİLAL MEŞE 

   Burak, Ahmed Hassan'ı, çıkıncaya kadar Adem, Tümer'i, Hakan Kutlu da Ahmet Dursun'u adeta bir gölge gibi kovaladılar. Ankaragücü'nün amacı belliydi. Üç etkili isme kilit vurup, çabuk adamlarla İnönü'de sürpriz bir galibiyet bulmaktı. Bunda maçın ilk çeyrek diliminde büyük ölçüde başarılı olan ve fizik gücünü iyi kullanan Ankaragücü, 23. dakikada pes etmek zorunda kaldı. Bu dakikada orta hakem Çulcu'nun, Axel'in topu elle oynamasına penaltı vermesi, konuk takımın hem direnişini bozdu, hem de moralini... Kaldı ki, bu karar bizce doğru değildi. Tümer'in penaltı atışını şık bir vuruşla gole çevirmesi, maçın en kritik anıydı. 
   Lucescu, inatçılığını bir kenara bırakıp, iki haftadır tartışma konusu olan Ahmed Hassan'ı ilk 11'de sahaya sürmesi, bir teknik adam doğrusuydu. Mısırlı futbolcu belki gol atamadı ama, Ankaragücü savunmasına adeta kök söktürdü. 
   Ramadan'ın 40. dakikada kırmızı kartla oyun dışı kalması, Beşiktaş'ı penaltı golünün yanında rahatlatan diğer bir faktördü. Bu futbolcunun sahayı terk etmesiyle birlikte fark hesapları yapan Beşiktaş, kalan 50 dakikaya sadece Sergen ve Sinan'ın gollerini sığdırabildi. 
   13. dakikada sahanın en iyileri arasında yer alan Ahmed Hassan, Kaan Dobra'nın pasıyla sağda topla buluştu. Zor durumda sert vurdu. Top önce Zafer'in ellerine, ardından da üst direğe çarpıp geri döndü. 
   17. dakikada Giunti, soldan Zago'yu kaçırdı. Tecrübeli oyuncu topu sağındaki Tümer'in önüne yuvarladı. Ne var ki Siyah - Beyazlı futbolcu bu pozisyonda meşin yuvarlağı auta göndermeyi tercih etti 
   İlk yarıyı 1-0 önde kapayan Beşiktaş, ikinci yarıda tüm hatlarıyla rakip kaleye yüklendi. İlk devrede garip bir penaltı veren Çulcu, 62. dakikada Ahmet Dursun'un Axel tarafından yere indirilmesine seyirci kalması anlaşılır gibi değildi. 
   65. dakikada Burak'ın bu kez Ahmed Hassan'ı yere indirmesi bize göre fauldü. Ancak hareket ceza sahası dışındaydı. 
   72. dakikada Kaan Dobra sağdan indi. Savunmanın arkasına kesti. İbrahim topu ceza alanının içine indirdi. Defansı çizgi halinde yakalayan Sergen soluyla topu filelere gönderdi 2-0. 
   88'de Ahmed Hassan, 89'da Sinan Kaloğlu'nun ceza alanı dışından attıkları sert şut kaleci Zafer'de kaldı. 
   90 1'de Ümit, uzun bir pasla topu Sinan ile buluşturdu. Tecrübeli isim, plase bir vuruşla maçın skorunu belirledi 3-0. 
   
   'Akıllı oynadık'    Lucescu, 90 dakika kontrolü elden bırakmadıklarını, tempoyu istedikleri gibi ayarladıklarını dile getirdi 
   
   'Galibiyeti hakettik' 
   BEŞİKTAŞ Teknik Direktörü Mircea Lucescu, Ankaragücü karşısında akıllı bir taktikle sonuca ulaştıklarını söyledi. Rumen teknik adam, maçın başından sonuna kadar kontrolü elden bırakmadıklarını açıklayarak, "İhtiyacımız olduğu zaman oyunu rölantiye alıp, istediğimizde de hızlandırdık. Rakibi zor durumlara soktuk. Penaltı ve kırmızı kart baskımızdan kaynaklandı" dedi. 
   
   'Yeniler ısınıyor' 
   LUCESCU, yeni transferlerden memnun olduğunu da dile getirdi. Beşiktaş'ın hocası sözlerini şöyle sürdürdü "Yavaş yavaş takıma adapte olmaya başladılar. Emre eski kulübünde dörtlü savunma oynuyordu, şimdi üçlü savunmaya geçti. Bence oldukça iyiydi. Ahmed Hassan ve Sinan sahada egoist gibi gözüküyorlar. Buna eski takımlarında alışmışlar. Aslında böyle değiller." 
   
   Göze çarpanlar 
   ZAGO Gereksiz bir sarı kart görmesine karşın mükemmel oynadı. Rakip hava toplarına geçit vermezken, topla ileri çıkışlarda bir hayli etkili oldu. 
   TÜMER İleri ikilinin arkasında görev yaptı, penaltı atışını gole çevirirken, özellikle ilk yarıda yakaladığı net bir pozisyonu acemice harcadı. 
   AHMET DURSUN Hakan Kutlu'nun markajında oynadı, çok koşmasına karşın fazla etkili olamadı. Kazandığı topları kaybetmesi en büyük handikapıydı. 
   AHMED HASSAN İlk kez onbirde sahaya çıktı. Burak'ın sıkı markajında olmasına karşın çok çalıştı, pozisyon üretti, gollük şutlar attı, ilk yarıda direğe takıldı. 
   YILMAZ Savunmanın önünde görev yaptı, hem oyun kurdu, hem de takımını sürekli atağa kaldırdı. 
   
   Maçın hakemi 
   Hatalar zinciri 
   MUSTAFA Çulcu çok koştu, pozisyonlara yakın olmak için çabaladı. Çıkardığı kartlar yerindeydi. En büyük hatası, ilk yarıdaki tartışmalı pozisyona penaltı diye hükmedip, ikinci yarıda Ahmed Dursun'un pozisyonunu es geçmesiydi. Ahmed Hassan'ın Burak tarafından ceza sahasına girerken düşürülmesine seyirci kaldı. Burada kırmızı kartını çıkarmalıydı. 
   
   Rakamlar diyor ki 
   2002 2003 sezonunda kazandığı 9 penaltıdan yalnızca 4'ünü gol yapan Beşiktaş, bu sezon ikinci penaltı atışını da Tümer'in ayağından golle sonuçlandırdı. 
   Ankaragücü geleneği devam ettirdi. Başkent ekibi Beşiktaş ile oynadığı son üç maçta tek puan kazanamazken, gol bile atamadı. 
   Geçen sezon ilk üç karşılaşmada meşin yuvarlığı 4 kez ağlarından çıkartan Cordoba, bu sezon üç haftada yalnızca 1 gol yedi. 
   Siyah - Beyazlılar evindeki son 7 karşılaşmada rakip forvetlere hiç gol izni vermedi. 
   Beşiktaş geçen sezon Gençlerbirliği ile 1-1 berabere kaldığı karşılaşmadan bu yana İnönü'deki 11. maçında 11. galibiyetini aldı. 
   
   Maçın adamı 
   Giunti 
   90 dakika boyunca Beşiktaş'ın en çok çalışan ismiydi. Sade futbol anlayışını, beceriyle harmanlayıp, perde arkasındaki kahraman olmayı başardı. Topu kullanmadaki meziyetlerini göz önüne serdi. Doğru paslarıyla takımını rakip alana taşıdı. Orta sahada vazgeçilmez olduğunu bir kez daha ispatladı. 
   
   Maçtan notlar 
   Tümer'in isyanı 
   ANKARAGÜCÜ maçında gol perdesini açan Tümer, 54. dakikada oyundan alınmasına kızdı. Yıldız futbolcu kulübenin önünde sinirli bir şekilde tekmeliklerini sağa - sola fırlatarak, Lucescu'ya tepki gösterdi. 
   
   'Hakem haklı' 
   BAŞKENT ekibinin Teknik Direktörü Tevfik Lav, hakem Mustafa Çulcu'nun Ramadan'a kırmızı kart göstererek doğru karar verdiği söyledi. Lav, "Beşiktaş'ı kutluyorum. 90 dakika sonunda galibiyeti hak etti" diye konuştu. 
   
   Sözler tutuldu 
   MAÇTAN önce Sinan'a gol sözü veren Tümer, penaltı vuruşunun ardından kulübeye giderek sevincini bu oyuncu ile paylaştı. İkinci yarıda oyuna giren Sinan ise topu ağlara yolladıktan sonra oyundan çıkan Tümer'in yanına koştu. 
   
   Cordoba korudu 
   İLK yarıda kırmızı kart görerek oyun dışında kalan Ramadan'ı çıkış tüneline kaleci Cordoba götürdü. Kolombiyalı eldiven, Ankaragücü'nün oyuncusunu tribünlerden atılan yabancı maddelerden korudu. 
   
   Önce İnönü'ye 
   TARAFTARLAR Ankaragücü maçına büyük ilgi gösterdi. Maçtan bir saat önce tribünler dolmaya başladı. Bu arada karşılaşmayı izlemeye gelen gelinle damat büyük ilgi çekti. İkili imzadan önce soluğu İnönü'de aldıklarını söyledi. 
   
   Kavga çıktı 
   BEŞİKTAŞ - Ankaragücü maçı öncesinde İnönü Stadı'nda gergin anlar yaşandı. Kapalı tribünün altındaki BJK Store'un önünde iki takım taraftarları birbirine girdi. Çevik kuvvet zamanında müdahaleyle tatsız olayı bitirdi. 
   
   90'da vuruldu 
   PAF Ligi maçında Beşiktaş evinde Ankaragücü ile 2 - 2 berabere kaldı. Genç Kartallar son dakikalara 2-1 önde girmesine karşın uzatmalarda yediği şok gole engel olamadı ve sahadan bir puanla ayrıldı. 
   
   
   
</TEXT>
</DOC>
