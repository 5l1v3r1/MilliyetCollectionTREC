<DOC>
<DOCNO> 188489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/yazar/guclu.html </URL>
<DATE> 2003/10/14/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
ÖSS'de neler değişiyor 
</HEADLINE>
<TEXT>

   
   Üniversiteye giriş sistemi kesinlikle değişmelidir. Hem de ivedilikle. Buna karşı çıkan yok gibi. İtirazlar, hükümetin sistemi, bir oldu bittiye getirerek değiştirmek istemesinden kaynaklanıyor. Halbuki üzerinde biraz beyin jimnastiği yapılsa, hükümet bugün en çok eleştirildiği konularda tepki değil, alkış alacak ama bunun bile farkında değil. 
   Meclis'e sunulan yasa tasarısı bu haliyle yasalaştığı takdirde şu andaki yasa gibi sürekli eleştiri konusu haline gelecektir. Çünkü soruna akılcı ve kalıcı bir çözüm getirmeyecek, sadece meslek lisesi mezunlarının sıkıntılarını azaltacaktır... 
   İşte yaratacağı sakıncalardan bazıları 
   Herkesin her yere girebileceği bir sistem, adayları bugünkünden çok daha yoğun bir şekilde dershanelere bağımlı hale getirecektir. Meslek liselerinin önü açılırken sadece kendi alanları ile sınırlı kalınmayıp tüm kapıların açılması, meslek liselerini kuruluş amaçlarından iyice uzaklaştıracaktır. Fen liselerine girişte olduğu gibi, lisede belli bir not barajını aşanların üniversiteye başvurabileceği bir sistem, umut tacirliğinin önüne geçebilir. Bu bir kısıtlama değil, aksine orta öğretimde kaliteyi artırıcı unsur olabilir. Ama hükümet de popülist olanı, yani umut tacirliğini tercih etti. Alan puanının kaldırılması, başta öğretmen liseleri olmak üzere pek çok okulun çökmesine neden olacak. Öğretmen lisesi mezunları eğitim fakültelerine girişte, iletişim lisesini bitirenler de iletişim fakültelerine girişte çok fazla da olmasa artı bir puan almalıydılar...Ortaöğretim başarı puanının ağırlığı yüzde 24'ten yüzde 10'a indirilerek, okul içi eğitim göz ardı edildi. Bunun sonucu olarak okuldan kaçış ve dersleri ciddiye almama durumu eskisinden çok daha yoğun yaşanacak. Objektif bir ölçme değerlendirme sisteminin olmadığı Türkiye gibi ülkelerde bireysel başarı puanının dikkate alınması sistemi zaafa uğratmanın ötesinde hiçbir işe yaramaz. A okulundan 5 ile mezun olan B okulundan belge alabiliyor. Bunun örneklerini çok gördük. Süper liselere girişte uygulanan bu sistem hepten iflas etti. İlköğretim okullarından 5 üzerinden 5'le mezun olan öğrenci sayısı öylesine çok arttı ki bazı okullarda kuraya başvurulmaya başlandı. Lise birincisi kontenjanı da sanki kalkıyor. Bu da bu konuda beklenti içinde olanları üzecektir. Eşit ağırlıklı puan hesaplanmasında fen bilimlerinin hiç dikkate alınmıyor olması, bu alanda eğitim gören öğrencilerin mağduriyetine neden olacaktır. Hiçbir şekilde istihdam planlaması yapılmadan meslek liselerine sağlanacak bu teşvik, aşırı kaynak israfına neden olacak ve ileriki yıllarda tekrar daha katı önlemleri de beraberinde getirecektir. 
   Özetin özeti Hükümetin bu konudaki aceleci ve dayatmacı tavrı, yerini akla ve diyaloğa bırakmalıdır. Ama sınav sistemi ve YÖK yasasının değiştirilmesi de, önceki yıllarda olduğu gibi bir başka bahara ertelenmemelidir. Nedenleri yarına... 
   
      
   
</TEXT>
</DOC>
