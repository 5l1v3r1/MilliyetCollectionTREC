<DOC>
<DOCNO> 163451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sondun25.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hillary Clinton'ın kitabı yok satıyor 
</HEADLINE>
<TEXT>

     New York senatörü ve eski ABD Başkanı Bill Clinton'un eşi Hillary Clinton'un anı kitabı ''Yaşayan Tarih''in ilk baskısının yüzde 60'ının bir hafta içinde satıldığı bildirildi. 
     Kitabı basan ''Simon Schuster'' yayınevi, 1 milyon adet basılan kitapların 600 binin satıldığını ve Hillary Clinton'a ödedikleri 8 milyon dolar avansı çıkardıklarını açıkladı. 
     Açıklamada, kitaptan 500 bin adet daha basılacağı ve toplam sayının 1.5 milyonu bulacağı da kaydedildi. 
     Yayınevi yönetim kurulu başkanı Jack Romanos, Wall Street Journal gazetesine yaptığı açıklamada, ''Bu kitabın çok başarılı olacağına her zaman inandık, ancak bu derece hızlı bir başarıyı öngörmemiştik'' dedi. 
     ''Simon Schuster'' yayınevi Hillary'nin kitabının yayın hakkını 2000 yılında düzenlenen bir açık artırmada satın almıştı. 
     Yayınevi, kitabın sesli sürümünün yayın hakkını da elinde bulunduruyor. Yayınevinin gelecek yıl kitabın ciltsiz sürümünü de yayınlayacağı ve bunların daha ucuz fiyata satılacağı belirtildi. 
     Hillary Clinton'un kitabının yayın hakkının 22 yabancı ülkedeki yayıncılara satıldığı da belirtilen haberde, bunlara ek olarak kitabın TİME ve People dergilerinde tefrika edilmesi için anlaşmalar yapıldığı kaydedildi. 
     Yayınevinin bu hakların satışından da 3 milyon dolar aldığı bildiriliyor. 
     Yayınevleri perakendeciler tarafından satılan her kitaptan yüzde 50 alıyorlar. Hillary'nin kitabında bu 14 dolar ediyor. 
     
</TEXT>
</DOC>
