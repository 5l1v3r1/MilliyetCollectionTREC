<DOC>
<DOCNO> 151009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/son/sonspo04.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Golcüler suskun... Sergen mi, Semih mi 
</HEADLINE>
<TEXT>

     Beşiktaş ile Fenerbahçe arasında yapılacak yarınki derbi maç öncesi her iki takımın da forvet hattında yer alan oyuncular, son maçlarda suskunluklarıyla dikkat çekiyor. 
     Beşiktaş'ta Ahmet Dursun, İlhan Mansız, Pascal Nouma ve çoğu zaman mevkisinde oynamamasına karşın Daniel Gabriel Pancu, son maçlarda gol yollarında etkisiz kalıyor. 
     Siyah-beyazlılarda İlhan Göztepe, Pancu Trabzonspor, Ahmet Dursun Ankaragücü, Nouma da Gaziantepspor maçından bu yana gole hasret kaldı. 
     Beşiktaş'ın son maçlarda hücumda en etkili silahı ise Sergen Yalçın. Yıldız futbolcu, oynadığı son 2 lig maçında attığı 2 gol ve yaptığı asistle takımını taşıyan isim oldu. Kart cezası nedeniyle oynamadığı bu hafta içindeki Diyarbakırspor erteleme maçında ise siyah-beyazlılar yenilmezlik unvanını yitirdi. 
     
     FENERBAHÇE'DE UMUTLAR GENÇ SEMİH'TE 
     Fenerbahçe'de ise Serhat kadro dışı. Rus futbolcu Vladimir Beschastnykh, sarı-lacivertli forma altındaki 8. maçında ilk golünü, hafta içindeki erteleme maçında Denizlispor'a karşı attı. 
     Forvet hattında yer alan Tuncay ise Elazığspor maçından bu yana takımının yaptığı son 4 maçtır fileleri havalandıramıyor. 
     Sarı-lacivertlilerin hücumdaki en büyük güvencesi, son 3 lig maçında 2 gol atan genç oyuncu Semih Şentürk olacak. 
     





</TEXT>
</DOC>
