<DOC>
<DOCNO> 199893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/guncel/gun02.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte El Kaide'nin yeni hedefleri 
</HEADLINE>
<TEXT>

   TOLGA ŞARDAN Ankara 
   
   İstanbul'daki saldırıların ardından terör tehditlerini değerlendiren Emniyet Genel Müdürlüğü, taşra kadrolarına geçtiği "acil" teleks mesajında ABD'nin müttefiki konumundaki İngiltere ve İsrail'in yanı sıra İtalya, Kanada, Japonya ve Avustralya'nın elçilik ve diplomatik misyonlarının da hedef olabileceğini bildirdi. 
   Radikal dinci grubun dört eylemi öncesinde kendi birimlerini sürekli ABD, İngiltere ve İsrail hedeflerine yönelik olası saldırılara karşı uyaran Emniyet Genel Müdürlüğü, terör tehdidi altındaki noktalara yenilerini ekledi. Saldırıların ardından tüm il emniyet müdürlüklerine "acil" koduyla geçilen teleks mesajında İtalya, Kanada, Japonya ve Avustralya gibi ülkelerin elçilikleri, diplomatik misyonları, irtibat büroları ve ticari tesisleri, havra, sinagog, kilise, manastır gibi ibadethaneler ve bu ülke vatandaşlarının yoğun olarak bulunduğu eğlence ve alışveriş merkezlerine yönelik eylemler olabileceği uyarısını yaptı. 
   11 Eylül saldırılarından sonra Afganistan'a yönelik müdahalenin ardından buradaki örgütlerin ABD'nin müttefiki ülkelerin hedef alınacağı yönündeki açıklamalarına dikkat çekilen yazıda, "Ülkemiz ve başta ABD, İsrail olmak üzere Batılı ülkelerin misyon temsilcilikleri El Kaide gibi radikal terör örgütlerinin eylemleri açısından hassas bir konumdadır" denildi. 
   
   
   
   
   
</TEXT>
</DOC>
