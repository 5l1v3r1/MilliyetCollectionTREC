<DOC>
<DOCNO> 197161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/guncel/gun10.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kökten dincilere yakın takip 
</HEADLINE>
<TEXT>

   MGK'dan terör kararları Radikal dinci örgütlerin iç ve dış bağlantıları takibe alınacak. Teröre destek veren ülke teşhir edilecek. İstihbaratta uluslararası işbirliğine gidilecek 
   BARKIN ŞIK Ankara 
   
   Milli Güvenlik Kurulu MGK , başta kökten dinci örgütler olmak üzere terörizmin iç ve dış odaklarının yakın takibe alınmasını kararlaştırdı. 
   İstanbul'daki intihar saldırılarının gölgesinde yapılan MGK toplantısında hükümet, radikal dinci grupların Türkiye içindeki uzantıları ve taşeron örgütlerin listesi hakkında bilgi verdi. Türkiye'de faaliyet gösteren ve yurtdışı kaynaklı olan aşırı dinci terör örgütlerinin şiddet eylemlerine yatkınlığına dikkat çekilen toplantıda, bu gruba giren örgütler de "Tevhid - Selam, İBDA C, Hilafet Devleti İCCB AFİD , Değişim - Şafak, İslami Hareket ve Vasat" olarak sıralandı. 
   Geçmişteki operasyonlarla bu örgütlerin çökme noktasına geldiği vurgulanırken, "mevcudu muhafaza ve toparlanma" faaliyetleri yürüttükleri tespitinde bulunuldu. Bu kapsamda, küçülerek lokal hale gelen örgütlenmelerin içinden, "geçmişe göre küçük fakat daha radikal çizgilerin öne çıkabileceği" aktarıldı. 
   Radikal grupların daha sıkı istihbari ve operasyonel takibinin gerekliliği üzerinde görüş birliğine varılırken, uluslararası istihbarat birimleriyle daha yakın işbirliği içine girilmesi de benimsendi. Teröre destek veren ülkelerin ortaya çıkması durumunda "teşhir" edileceğinin kamuoyuna duyurulmasının da faydalı olacağı işaret edildi. 
   Bu çerçevede, daha önce bu grupların yurtdışı eylemlerine adı karışanlarla Bosna - Hersek, Çeçenistan ve Afganistan'da çatışmalara katılan 1050 kişilik bir liste gündeme geldi. El - Kaide kamplarında eğitim gören ve Taliban saflarında çatışan Türklerden bir bölümünün de halen Türkiye'de bulunduğu belirtildi. 
   Toplantıda bilgi veren İçişleri Bakanı Abdülkadir Aksu da eylemleri ve kullanılan bombalar arasında benzerlik olduğunu kaydederek "saldırıların aynı kaynaktan yönlendirilmiş olabileceği ihtimalini" dile getirdi. 
   
   MGK Genel Sekreteri asker ise yardımcısı sivil olacak    MGK'da "MGK Genel Sekreterliği Yönetmeliği" ele alınarak, Genel Sekreter'in asker olması halinde yardımcısının sivil, sivil olması halinde de yardımcısının asker olmasında anlaşmaya varıldı. Dün Cumhurbaşkanı Sezer'in başkanlığında toplanan MGK'da Dışişleri Bakanlığı ve AB Genel Sekreterliği'nin, "Sekreter yardımcısının asker olması durumunda sicil amiri kim olacak" eleştirilerine, asker üyeler, "MGK Genel Sekreterliği'nde çalışan alt rütbedeki subayların sicil amiri kim " sorusuyla yanıt verdi. Kurul üyeleri, yönetmeliğe ilişkin tartışmaların ardından uzlaşmaya vararak, asker genel sekretere sivil yardımcı, sivil genel sekretere de asker yardımcı atanmasında anlaştı. 
   
   
</TEXT>
</DOC>
