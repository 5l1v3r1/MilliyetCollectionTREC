<DOC>
<DOCNO> 194273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/son/sontur26.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Ağar "Merkez sağda yeniden yapılanma gerekiyor" 
</HEADLINE>
<TEXT>

     DYP Genel Başkanı Mehmet Ağar, merkez sağda yeniden yapılanmanın gerekli olduğunu, bunun en güzel Menderes, Demirel ve Özal zamanında yapıldığını söyledi. 
     DYP Polatlı ilçe teşkilatının düzenlediği iftar yemeğine katılan Ağar, burada partililere hitaben yaptığı konuşmada, merkez sağda yeniden yapılanmanın gerekli olduğunu ifade ederek, ''Bunun en güzel örnekleri, Menderes, Demirel ve Özal zamanında görüldü. Merkez sağın inşası şarttır'' dedi. 
     ''Biz milletimiz bitap düşmüşken yerinde oturanlardan değiliz'' diye konuşan Ağar, son birkaç gündür iftarını başka yerde, sahurunu başka yerde yaptığını belirtti. 
     Konuşmasında AK Parti hükümetini de eleştiren Ağar, şunları söyledi 
     ''Şu anda AK Parti hükümeti meydanlarda verdiği sözü tutmadığını, bir yıllık icraatları içinde göstermiştir. Ezilenin yanında olacağına güçlünün yanında yer alarak, sözünü yerine getirmemiştir. 1 yıl içinde daha üretimsiz, daha işsiz, daha borçlu ve dış dünyada itibarı örselenmiş bir Türkiye tablosu oluşturmuştur.'' Irak konusuna da değinen Ağar, hükümetin baştan beri kendi inisiyatifini kullanamadığını, söylenen telkinlerle siyasetini sürdürdüğünü savunarak, ''Hükümet, gel deyince gelen, git deyince giden bir tavır sergilemiştir'' diye konuştu. 
     Ağar'ın Polatlı'dan Bursa'ya hareket edeceği bildirildi. 
     
</TEXT>
</DOC>
