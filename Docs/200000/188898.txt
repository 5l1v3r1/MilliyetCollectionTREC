<DOC>
<DOCNO> 188898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/guncel/gun04.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Maç öncesi hüzün vardı 
</HEADLINE>
<TEXT>

   Trabzonspor-Villarreal maçına gelen İspanyollar, Pilav Dağı'na düşen uçakta can veren askerlerini gözyaşları içinde andı... 
      TEKİN ATAY ÖMÜR AVCI DHA 

   
   Trabzon'da 26 Mayıs'ta düşen Ukrayna uçağında ölen İspanyol askerlerinin aileleri, yakınlarının anısına Pilav Dağı'na çıktı. Trabzonspor-Villarreal karşılaşması için gelen 20 taraftarla beş asker ailesine, Trabzon Vali Vekili Nihat Nalbant, Belediye Başkan Yardımcısı Osman Abanoz ve İspanya'nın Ankara Askeri Ataşesi Pedro Ravenos eşlik etti. Şahinkaya Belediye Başkanı Mahmut Akkaya, Esiroğlu Belediye Başkanı Hüseyin Karayavuz ve ilköğretim okulu öğrencileri de aileleri olay yerinde çiçeklerle karşıladı. 
   
   HATIRA DİYE TOPRAK ALDILAR 
   Afganistan'dan ülkelerine dönerken can veren 62 askerle 12 uçak personeli için dualar eden İspanyollar, Pilav Dağı'na çiçek, çikolata ve özel notların yanı sıra kaybettikleri yakınlarının fotoğraflarını da bıraktı. Aileler, şehre geri dönerken hatıra olarak kaza yerinden toprak, çiçek ve metal parçaları aldı. Diğerlerinden farklı olarak kaybettiği eşi Çavuş Blas Aguilar'ın fotoğrafının yanına bir de emzik bırakan Angeles Cubas Cerdan Aguilar, kazadan bir hafta sonra enkazda bulduğu iki çocuk fotoğrafıyla özel eşyaları kendisine gönderen Konaklar Mahallesi imamı Sait Topçu'ya teşekkür etti. 
   
   İmama teşekkür etti    Angeles Cubas Aguilar, tercümanı aracılığıyla görüştüğü imam Sait Topçu'dan kaza anını anlatmasını istedi. Topçu'yu dinleyen aileler gözyaşlarını tutamadı. Aileler gece yarısına kadar görüştükleri imam Topçu'ya tek tek sarılarak teşekkür etti. Aguilar, Topçu'ya daha önce gönderdiği mektupta da "Gönderdiğiniz eşyaları aldım. Siz etrafımdaki karanlığın ışığı oldunuz" demişti. 
   
   
</TEXT>
</DOC>
