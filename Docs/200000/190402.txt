<DOC>
<DOCNO> 190402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sondun42.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay, Irak'ta yardım dağıtmaya başladı 
</HEADLINE>
<TEXT>

     Türk Kızılayı tarafından gönderilen yardımın Bağdat'ta dağıtımına başlandı. 
     Bağdat'ta 6 TIR'la getirilen yardımın bir bölümü, başkentin El Raşid bölgesinde, Kızılay ve yerel yöneticiler tarafından belirlenen 500 yoksul aileye verildi. 
     Yardım, Türk ve Irak Kızılay teşkilatlarının yetkilileri tarafından ortaklaşa dağıtılıyor. 
     Türk Kızılayı'nın Irak'a birinci yardım konvoyunun başkanı Halil Altınkalem, maddi değeri 286 bin dolar olan 76 ton yardım malzemesinin dağıtımının iki gün içinde tamamlanacağını söyledi. 
     Yoksul ailelere yardım malzemesinin dağıtımını düzenleyen aşiret liderlerinden Seyid Eyad ise bu yardımdan dolayı Türkiye'ye teşekkür ederken, Türkiye'den daha çok yardım istediklerini söyledi. 
     Yardım paketlerinin içinde 4 adet battaniye, 1 adet gaz sobası, 1 adet gıda paketi ve 1 adet hijyen paketi bulunuyor. Türk Kızılayı Irak'a 4 yardım konvoyunu daha gönderecek. 
     
</TEXT>
</DOC>
