<DOC>
<DOCNO> 156171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/soneko24.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen İhracat artışı bu şekilde sürerse, kur kendini dengeler 
</HEADLINE>
<TEXT>

     Devlet Bakanı Kürşad Tüzmen, önümüzdeki dönemde, ihracat artışının bu şekilde devam ettiği sürece kurun kendini dengeleyeceğini söyledi. 
     Tüzmen, Çevre Bakanlığı devir-teslim töreninde döviz kurundaki düşüş ile ilgili soru üzerine, döviz kurunun ayarını belli bir marjda, ''ihracatçının, sanayicinin, üreticinin gürültüsü çıkmadan'' yapmak gerektiğini kaydetti. Bunun bir beceri işi olduğunu kaydeden Tüzmen, ''Bunların yavaş yavaş, dilim dilim ayarlanması gerekiyor. O konuda arkadaşlarımız çalışmaya başladılar. Önümüzdeki günlerde neticesini görürüz'' dedi. 
     Tüzmen, kura çok fazla müdahaleye gerek olmadığını belirtirken, faizlerin düşüşünün de işleri kolaylaştırdığını kaydetti. 
     Kurda özellikle dolarda yaşanan düşüşün dünyada dolar ve diğer para birimleri pariteleri ile alakalı olduğunu ifade eden Tüzmen, durumun sadece TL'ye özgü olmadığını söyledi. 
     Bu durumun ihracat ile ithalat arasındaki makasın artmasına neden olduğuna dikkat çeken Tüzmen, ihracatın ithalatı karşılama oranının yüzde 60'lar seviyesine inmesinin, sıkıntılı günlere götüreceğini söyledi. 
     Tüzmen, şu anda ihracatın ithalatı karşılama oranının yüzde 68-69 olduğunu belirtirken, ''Dolayısıyla dikkatle devam edildiğinde, herhangi bir sorun olacağı görülmüyor'' dedi. 
     İhracat da çevre bilincinin yayılması gerektiğini de belirten Tüzmen, endüstri ve sanayi ürünlerinde çevre kirliliği yaratmadığı sürece, işleri hızlandırmak ve müracaatların hızla sonuçlandırılması gerektiğini de söyledi. 
     
     ORMAN VASFINI YİTİRMİŞ ARAZİLER 
     Çevre ve Orman Bakanı Osman Pepe de orman vasfını yitirmiş arazileri içeren Orman Kanunu'nun 2 B maddesi ile ilgili Anayasa değişikliğinin sorulması üzerine, ''2 B ile alakalı Anayasa değişikliği teklifinin önümüzdeki hafta gelmesini bekliyoruz'' dedi. 
     Bu konu ile alakalı Meclis içinde ve dışındaki siyasi partilerin enforme edilmesini öncelikli olarak hedeflediklerini kaydederken, toplumun önemli kesimlerine bu konu ile alakalı bilgi aktarımında bulunduklarını söyledi. Pepe, şöyle konuştu 
     ''Anayasa değişikliği gibi ciddi bir konuda ciddi bir uzlaşma arayışı içinde olmamız siyaset anlayışımızın da bir gereğidir. Bunun için CHP değerli grup başkanvekilleri, yetkilileri ile çeşitli platformlarda bu görüşmelerimizi sürdürüyoruz, Önümüzdeki hafta bu görüşmeler belli bir noktaya gelecek ve Anayasa değişiklik teklifi Genel Kurul'a gelmiş olacak.'' 
     
     SP KONGRESİ 
     SP Kongresi'nde söylenen sözlerle ilgili soru üzerine Pepe, ''Kongre heyecanıyla söylenmiş sözlerdir'' derken, Tüzmen de ''Biz yolumuza devam ediyoruz'' dedi. ''Dünkü SP Kongresi'nde AK Partinin neden temsilcisi yoktu '' şeklindeki soru üzerine de Pepe, ''Parti yönetimine sormanız lazım, parti yönetimi bu kararları verir'' diye konuştu. 
     Tüzmen de ''Ben Türk siyasi hayatı içinde yeni partilerin, yeni başkanlarla hayatlarına devam etmeleri siyasi açıdan bir zenginlik olarak görüyorum. Biz programımızı, eylem planımızı yaptık ve ciddi radikal değişiklikleri şu anda iş başına geçtikten sonra arkası arkasına geçirmeye başladık. Çalışmalarımız hızla devam edecek. Bizde arkaya doğru bakmak diye bir şey yok'' dedi. 
     Ticaret heyetleri ile ilgili bir soru üzerine ise Tüzmen, 18-20 Mayıs arasında Türkmenistan'a bir ticaret heyeti gezisi düzenlediklerini, yarın Rusya'da Şişecamın yaptığı büyük bir fabrikayı hizmete sokacaklarını ve daha sonra Bulgaristan'a bir heyet gideceğini anlattı. 
     
</TEXT>
</DOC>
