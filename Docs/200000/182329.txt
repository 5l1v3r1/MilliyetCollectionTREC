<DOC>
<DOCNO> 182329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/ekonomi/eko03a.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK seçenekli plan sundu 
</HEADLINE>
<TEXT>

   BDDK, Hazine'ye İmar Bankası'nda mevduatı bulunan kişilere yapılacak ödemeler için 5 milyar liradan 50 milyara kadar ödeme seçeneklerinden oluşan bir plan verdi 
   KADİFE ŞAHİN 
   
   Bankacılık Düzenleme ve Denetleme Kurumu BDDK , İmar Bankası'nda mevduatı bulunan mudilerin paralarının ödenmesi için Hazine'ye nakit olarak yapılacak ödemeler için çeşitli ödeme aralıklarından oluşan bir plan sundu. 
   5 milyar liradan 50 milyar liraya kadar ödeme planları oluşturan BDDK, ödeme seçeneklerini 5, 10, 15, 20, 30 ve 50 milyar lira olarak belirledi. 
   Belirlenen ödeme aralıklarından herhangi birinin tercih edilmesi halinde kaç kişinin parasının tamamının bir defada nakit olarak ödeneceği ve devlet ile ilişkisinin bu anlamda kesileceğinin, kaç kişiye daha ödeme yapılması gerektiğinin net olarak ortaya konduğunu belirten BDDK yetkilileri, Hazine'nin nakit durumu ve elindeki ödeme seçenekleri doğrultusunda karar vereceğini bildirdi. Yapılan çalışmalardan sonra ortaya çıkan mudi sayısının 350 bin civarında olduğunu ifade eden BDDK yetkilileri, mudilere yapılacak ödemelerde Hazine bonosu ve uzun vadeli devlet k ğıdı kullanılması gibi seçeneklerin tamamen Hazine'nin kendi inisiyatifinde olduğunu belirtti. Ödemeler konusunda bir başka resmi kaynaktan alınan bilgiye göre ise nakit ödemeler için 15 milyar liralık seçenek en uygun seçenek olarak düşünülüyor. 
   
   'Tamamı peşin ödenemez' 
   Bu arada Anadolu Ajansı'na açıklama yapan BDDK Başkanı Engin Akçakoca, ödemelerin tamının peşin yapılmasının mümkün olmadığını bildirdi. Maliye ile görüşülüp, vergi ile ilgili sorunların bir yere getirildiği ve çözümlendiğine işaret eden Akçakoca, şu anda Hazine, Merkez Bankası ve BDDK'nın son rötuşları yaptıklarını böylece siyasi olarak hükümet karar verebilir duruma geleceğini söyledi. 
   Böylece mevduat sahibinin sorununun bu şekilde çözümleneceğini belirten Akçakoca, "Bu da Bakanlar Kurulu'nun bizim önerimizle alacağı kararla belirlenecek. Ama o kadar çok dedikodusu olduğu için söylemek istiyorum, bu miktarın, tam olarak söyleyememekle birlikte, tamamının peşin olarak ödenmesi mümkün değil. Onu saptayacak olan ben değilim, bir kısmının peşin, bir kısmının da vadeye yayılması söz konusu olabilir, olması da yüksek bir olasılıktır" diye konuştu. 
   
   
   
</TEXT>
</DOC>
