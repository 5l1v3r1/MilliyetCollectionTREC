<DOC>
<DOCNO> 198629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/soneko03.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş'e göre yoksulluk sınırı 1 milyar 382 milyon lira 
</HEADLINE>
<TEXT>

     Dört kişilik bir ailenin aylık zorunlu gıda harcaması tutarının Kasım ayında 454 milyon 935 bin lira olduğu açıklandı. 
     Türk-İş Araştırma Merkezi tarafından yapılan araştırmaya göre, Ekim ayında 451 milyon 386 bin lira olan ve ''açlık sınırı'' olarak da nitelendirilen dört kişilik bir ailenin aylık zorunlu gıda harcaması tutarı 3 milyon 549 bin liralık artışla Kasım ayında 454 milyon 935 bin liraya yükseldi. 
     Araştırmaya göre, ''Yoksulluk Sınırı'' olarak nitelendirilen ve dört kişilik ailenin aylık zorunlu gıda harcaması tutarının yanı sıra ulaşım, kira, haberleşme, giyim, yakacak ve kültür gereksinimleri için yapması gereken ve Ekim ayında 1 milyar 371 milyon 994 bin lira olan harcama tutarı ise 10 milyon 788 bin lira artışla Kasım ayında 1 milyar 382 milyon 782 bin lira olarak gerçekleşti. 
     Gıda harcaması tutarında Kasım ayında bir önceki aya göre yüzde 0.8, bu yılın 11 ayında yüzde 19.7, son 1 yılda ise yüzde 23.3 oranında artış gerçekleştiği vurgulanan araştırmada, asgari ücretin net 225 milyon 999 bin lira olduğu günümüzde dört kişilik bir ailenin sadece aylık gıda harcaması tutarının asgari ücretin iki katı olduğu kaydedildi. 

     
</TEXT>
</DOC>
