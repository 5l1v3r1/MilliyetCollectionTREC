<DOC>
<DOCNO> 198571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/spor/spo15.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Dostluk kazansın    FENERBAHÇE, taraftarına karaborsa bilete ilgi göstermemesi konusunda uyarıda bulundu. Beşiktaşlı taraftarlara ayrılan biletlerin satışına da başlanırken, Emniyet Müdürlüğü'nün güvenlik toplantısında Fenerbahçe'nin tribün lideri "Sefa" adıyla tanınan Nihat Özpolat ve Beşiktaş'ın amigosu Murat Akyıldız ile Alen Markaryan dostluk çağrısında bulundu. 
   
   Scala'dan tepki    BEŞİKTAŞ'IN eski çalıştırıcısı Nevio Scala, UEFA'nın Türkiye'deki karşılaşmaları tarafsız sahaya almasına tepki gösterdi. İtalyan hoca, Corriere dello Sport Gazetesi'ne, "UEFA adeta terörün ekmeğine yağ sürdü. Bu şekilde terör kazanmış oluyor" dedi. 
   
   Rüştü üşüdü    İSPANYOL basını, UEFA Kupası'nda Yunanistan'ın Panionios takımını 2-0 yenerek, tur atlayan Barcelona kalesinde Rüştü Reçber'e hiç iş düşmediğini yazdı. El Mundo Deportivo gazetesi, "Takımla fotoğraf çektirdi, o kadar" yorumunu yaptı. 
   
   Saviola soyuldu    BARCELONA'NIN Arjantinli golcüsü Javier Saviola, antrenmana giderken yolda soyuldu. İspanyol Marca gazetesinin haberine göre otobanda iki araç tarafından sıkıştırılan Saviola'nın üzerinden değerli eşyaları çalındı. 
   
   Jones'tan rekor    AVUSTURYALI bayan yüzücü Leisel Jones, 100 metre kurbağalama kısa parkurda dünya rekoru kırdı. Jones, ülkesindeki Dünya Kupası Kısa Parkur 25 metre Yüzme Yarışmaları'nda 1.05.09'luk derecesiyle İsveçli Emma Igelstrom'un rekorunu iki salise geliştirdi. 
   
   
</TEXT>
</DOC>
