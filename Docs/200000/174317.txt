<DOC>
<DOCNO> 174317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sontur09.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinemada ''Efsane çift'' projesi yattı... 
</HEADLINE>
<TEXT>

     Sinemanın iki ünlü yıldızı Brad Pitt ile Nicole Kidman'ı aynı filmde görmek için hazırlanan hayranları hayalkırıklığına uğrayacak. İki oyuncuyu buluşturacak olan ''Mr and Mrs Smith'' adlı filmden önce Kidman, sonra da Pitt vazgeçti. 
     Internetteki ''peoplenews'' sitesinin haberine göre, Nicole Kidman ile rol alacağı proje için hazırlanan Pitt, güzel yıldızın filmden vazgeçmesi üzerine rol almaktan caydı. 
     Sıkıcı bir evlilik sürdürürken birbirini öldürmek için tutulan kiralık katiller olduklarını farkeden Bay ve Bayan Smith'in öyküsünü anlatan filmden önce Kidman ayrıldı. Yönetmen Lars Von Trier'e ''Dogville'' filminin ikincisinde çalışmak için söz veren yıldızın bu nedenle Pitt ile görev alacağı projeden vazgeçmek zorunda kaldığı belirtildi. 
     Filmde Pitt'e Catherine Zeta-Jones ya da Angelina Jolie'nin eşlik etmesi düşünülürken, programları yoğun olduğu için her iki güzel de ''hayır'' yanıtını verdi. Bu durumda ''kolları boş kalan'' Pitt ve ''Troy'' filminin çekimlerini yeni bitirdiğini belirterek projeden çekildi. 
     Aktörün bu kararı en çok daha önce rol aldığı filmlerde Ewan McGregor, Jude Law gibi aktörlerle ismi dedikodulara karışan Kidman ile Pitt'in kamera karşısına geçmesini istemeyen eşi Jennifer Aniston'ı memnun etti. 
     Film için yeni bir başrol oyuncusunun arandığı, adaylar arasında Johnny Depp ve Will Smith'in isimlerinin geçtiği ifade edildi. 
     
</TEXT>
</DOC>
