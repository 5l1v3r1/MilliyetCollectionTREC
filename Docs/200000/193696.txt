<DOC>
<DOCNO> 193696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/yazar/pulur.html </URL>
<DATE> 2003/11/06/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Her şey eleştirilir ama 'yalan'la değil... 
</HEADLINE>
<TEXT>

   
   MADEM okurlar bize tepki gösterdi, hatalısın, yanlış yazdın, yanlış değerlendirdin dediler, kendimizi savunmamız gerek... 
   Konu Ali Kırca'nın "Kim Haklı" programı... 
   Biz ne yazmıştık 
   
   PROGRAMI geç açmıştık, o sırada Toktamış Ateş kendisinden önce konuşan bir kıza "Kemalizmi eleştirdiği için cezaevlerinde kaç kişinin bulunduğunu" soruyordu. Anlaşılan genç kız öyle demişti ki, Toktamış Ateş de, ısrarla kim bunlar, kaç kişi diye üstüne gidiyordu. Sonunda anlaşıldı ki, kız bunu kafadan atmıştı, Kemalizmi eleştirdiği için, hapiste kimin ve kaç kişinin yattığını bilmiyordu, çünkü yoktu. 
   Toktamış Ateş, kendi sorusunu, kendisi cevapladı 
   "Hiç kimse " 
   Acaba bu gençlerin kafasına bu yalanları sokup gönderen sahtekarların yüzü kızarmış mıydı 
   Kim bilir, belki de sakalları, hicaplarını örtüyordu 
   
   İŞTE bunları yazdığımız için bazı okurlar bizi eleştirdi... 
   Niye 
   Çünkü, programın başında kura çekilmiş, kimin neyi savunacağı kurayla belirlenmiş, eğer kız, öbür kurayı çekseymiş, Kemalizmi savunacakmış, "münazaranın" koşulu buymuş... 
   
   BİZE göre, bu koşul yanlış, insanları inanmadıkları, bilmedikleri, bilgi sahibi olmadıkları, hatta karşı çıktıkları bir konuyu savunmaya zorlamak, bize göre yanlış, böyle şart olmaz. 
   Ama şart buysa, kura çektin, Kemalizmi eleştireceksin. 
   Elbette her şey eleştirilir, niye eleştirilmesin, ama yalan söyleyerek değil, atarak, uydurarak değil 
   Diyelim genç kız "Kemalizmi savunmak" kurasını çekti, "Kemalizm sayesinde, Türkiye'de milli gelir, kişi başına 20 bin doları aştı" diyebilir mi 
   Bir fikri, bir görüşü savunmak elbette mümkündür ama, yalan söyleyerek değil. 
   
   AYNI şeyleri bir zamanlar bunların "ağababaları" da yapardı, İstiklal Mahkemelerinin 120 bin kişiyi astığını, Vahdettin'in, Atatürk'ün cebine 40 bin Reşat altını koyduğunu, Mustafa Kemal Paşa'yı Samsun'a götüren geminin, neredeyse transatlantik olduğunu hem yazdılar, hem söylediler. 
   Sonra ne oldu 
   Yalanlarıyla baş başa kaldılar... 
   Pırıl pırıl bir genç kızın, geleceğine "yalan"la yola çıkmasını ister misiniz 
   
      
   
</TEXT>
</DOC>
