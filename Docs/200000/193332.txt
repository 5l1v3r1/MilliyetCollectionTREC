<DOC>
<DOCNO> 193332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sontur05.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafik polisleri, rüşvet alırken suçüstü yakalandı... 
</HEADLINE>
<TEXT>

     Bolu Emniyet Müdürlüğü Trafik Şubesi'nde görevli 2 trafik polisi, sahte kaza raporu karşılığında 300 milyon lira rüşvet alırken suçüstü yakalandı. 
     Bolu Emniyet Müdürü Uğur Gür, kardeşi trafik kazasına karışan Fehim Ayaz'ın, ''polislerin sahte kaza raporu düzenleme karşılığında 300 milyon lira istediği'' iddiasıyla Savcılığa yaptığı başvuru üzerine, Asayiş Şube Müdürlüğü'nde görevli iki sivil komiserin operasyon için görevlendirildiğini bildirdi. Gür, ''Vatandaşa savcılık tarafından seri numaraları alınmış 300 milyon lira verildi. Parayı isteyen trafik polisleriyle buluşan vatandaş, parayı polislere verdikten hemen sonra suçüstü yapılarak, Trafik Şube Müdürlüğü'nde görevli polis memurları Ramazan Ö. ve Nusret K. paralarla yakaladı'' diye konuştu. 
     Adliyeye sevk edilen söz konusu 2 polisin mahkeme tarafından tutuklanıp, cezaevine gönderildiğini belirten Gür, ''Polisin görevi vatandaşın huzurunu sağlayıp, canını, malını ve hakkını korumak. Vatandaşı mağdur edecek hiçbir olaya müsaade etmeyiz'' dedi. 
     Tutuklanan polisler ise kendilerine ''komplo'' kurulduğunu iddia ettiler. 
     Kendisinden rüşvet isteyen polisleri savcılığa ihbar eden Fehim Ayaz ise vatandaşlık görevini yaptığını ifade ederek ''Amacım polis teşkilatını kötülemek değil, bu kuruma zarar veren insanları ortaya çıkarmaktı'' dedi. 
     
</TEXT>
</DOC>
