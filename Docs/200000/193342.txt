<DOC>
<DOCNO> 193342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sontur15.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yangında, apartmanın 3. katında mahsur kalanlar zehirlendi 
</HEADLINE>
<TEXT>

     Bolu'da bir apartmanın üçüncü katında çıkan yangında, aralarında çocukların da bulunduğu 10 kişi, dört ve beşinci katlarda mahsur kaldı. Bir saat boyunca kurtarılmayı bekleyen 10 kişiden 2'si dumandan zehirlenerek hastaneye kaldırıldı. 
     AA muhabirinin aldığı bilgiye göre, İzzet Baysal Caddesi'nde bulunan Gedikoğlu Apartmanı'nın üçüncü katında, Fatma Taş'a ait dairede çıkan yangın, kısa sürede yayıldı. 
     Yangını fark ederek itfaiyeyi aradığını anlatan Fatma Taş, ''Uyanınca evi alevlerin sardığını fark edip, kızımı da alarak evi terk ettim. Yangın yüzünden komşularım mahsur kaldığı için üzgünüm'' dedi. 
     Yangını söndürmeye çalışan Bolu Belediyesi itfaiye ekipleri, öncelikle yangını kontrol altına almaya çalışınca, apartmanın dört ve beşinci katlarında, aralarında çocukların da bulunduğu 10 kişi alevler ve duman yüzünden mahsur kaldı. Ağızlarını balkonlarda asılı bulunan çamaşırlarla kapatarak, bir saat boyunca kurtarılmayı bekleyen vatandaşlardan 2'si dumandan zehirlenerek, hastaneye kaldırıldı. 
     Bolu Belediyesi İtfaiye Müdürlüğü yetkilileri ise yangının televizyon patlaması sonucu çıktığını tahmin ettiklerini belirterek, ''Önceliği yangını söndürmeye verdik. Bunu yapmayıp, tahliyeye öncelik verseydik, alevler apartmanın tamamını sarar ve tahliye işlemi o zaman daha da güçleşirdi'' dediler. 
     
</TEXT>
</DOC>
