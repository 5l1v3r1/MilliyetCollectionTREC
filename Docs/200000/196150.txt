<DOC>
<DOCNO> 196150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sonspo13.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziya Doğan transfer haberlerini yalanladı 
</HEADLINE>
<TEXT>

     Malatyaspor Teknik Direktörü Ziya Doğan, kimsenin Malatyaspor'un adını kullanarak futbolcusunu gündeme getirmemesini istedi. 
     Doğan, son günlerde bazı ulusal basın organlarında bir çok futbolcunun Malatyaspor'a transferine ilişkin haberlerin yayınlandığını belirterek, sezon başından beri adete bin 500 futbolcu transfer edilmiş gibi gösterildiğini bildirdi. 
     Şu anda transferi düşünmediklerini ifade eden Doğan, şöyle dedi 
     ''Kimse Malatyaspor'un adını kullanarak futbolcusunu gündeme getirmesin. Ancak ihtiyaç hissedersek o zaman yönetime raporumuzu veririz. Biz transferlerimizi akılcı bir yöntemle, kulübümüzün ekonomik durumunu ve takıma en iyi şekilde yararlı olacak futbolcuları belirleyerek almaya çalışıyoruz. Zamanı geldiğinde, eğer ihtiyaç duyarsak futbolcu transferi gündeme gelir.'' Doğan, Malatyaspor olarak Gaziantepspor maçına kilitlendiklerini kaydetti. 
     
</TEXT>
</DOC>
