<DOC>
<DOCNO> 189040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/soneko10.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
BM ve Dünya Bankası, Irak'ın inşası için fon oluşturuyor 
</HEADLINE>
<TEXT>

     Birleşmiş Milletler ve Dünya Bankası, Irak'ın yeniden inşası için ABD'nin programından ayrı yeni bir tröst fonu kurma planlarının son aşamasına yaklaştı. 
     BM Kalkınma Fonu'nun kriz önleme ve toparlanma-canlanma bürosunun direktörü Julia Taft'ın açıklamasına göre, bu tröst fonuna, halen Amerikan kontrolündeki yeniden inşa programına katkıda bulunmaya isteksiz ülkelerin yardımlarının çekilmesi hedefleniyor. 
     Irak İçin Yeniden İnşa ve Kalkınma Fonu Kolaylığı adlı tröst fonunun, alternatif fonlama sistemi için bastıran Avrupa Birliği AB , Japonya ve diğer potansiyel kreditörlerin endişelerini gidermesi umut ediliyor. 
     BM yetkilisi Julia Taft, Associated Press AP Haber Ajansı'na yaptığı açıklamada, ''birçok kreditör, Haziran ayında bize Irak halkını desteklediklerini, fakat, paralarının ABD liderliğindeki işgal idaresinin kontrolündeki Irak Kalkınma Fonu'na katıştırılmasını istemediklerini bildirdi'' dedi. 
     Taft'ın verdiği bilgiye göre, yeni fona dair öneri, Irak'a kreditör ülkelerin 23-24 Ekim'de Madrid'deki uluslararası toplantısına hazır edilecek ve fon Ocak ayında faaliyete geçecek. 
     Dünya Bankası'nın Irak ülke sorumlusu Nicholas Krafft da, AP'ye açıklamasında, yeni fonun gelecek yıl için önemli miktarda yardım temini için anahtar önemde olduğunu bildirdi. 
     Krafft, Dünya Bankası ve BM'nin, kreditörlerden bu paranın tümünü şimdi ya da gelecekte koymasını istemediklerini, Irak'ın petrol gelirleri, özel yatırımlar ve diğer kaynakların ülkenin ihtiyaçlarının büyük kısmını muhtemelen karşılayacağını kaydetti. 
     Krafft, basın toplantısında da, göreceli olarak gelişmiş ülke olan Irak'ın Afrikavari bir durum içinde değerlendirilemeyeceğini, daha önceden epey zengin olmuş bir ülkeye baktıklarını, esasen, Irak'ın Komünist Partiler rejiminin çöküşü sonrasındaki Doğu Avrupa'ya epey benzediğini söyledi. 
     
</TEXT>
</DOC>
