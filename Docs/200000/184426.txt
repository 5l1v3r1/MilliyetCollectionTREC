<DOC>
<DOCNO> 184426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/ekonomi/eko02.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şüpheli hesapları ödemeyeceğiz' 
</HEADLINE>
<TEXT>

   İmar Bankası'nda sahte hesapların ayıklanacağını belirten Dışişleri Bakanı Gül, doğruluğundan şüphe edilen hesaplara ödeme yapılmayacağını bildirdi 
      CAN KAMİLOĞLU New York DHA 
   
   Dışişleri Bakanı Abdullah Gül, İmar Bankası'nda sahte mi, doğru mu belli olmayan şüpheli hesapların ödenmeyeceğini söyledi. New York'ta Birleşmiş Milletler Genel Kurulu toplantılarına katılan Gül, Türk işadamlarının kurduğu Business Forum'un sabah kahvaltısında bir işadamının "Devletin garantisi olduğu için İmar Bankası'na para verdik. Devlet garantisi ne olacak " diye sorması üzerine şöyle konuştu 
   "Benim için böyle bir yerde yolsuzlukların boyutunu söylemek kadar sıkıntılı bir şey yok. Bunlar önlenemeyecek düzeyde değil. Bu yolsuzluklar Türkiye'nin makro büyüme dengelerini bozdu. 40 milyar dolar para Türkiye'nin kalkınmasına yarardı. Bu para yok oldu, gitti. Bunların maliyetini Türk halkı ödedi. Yatırımlardan kesildi. Vergilere yansıdı." 
   İmar Bankası'nda yaşananları "Bizi bile şaşırtan bir olay" diye niteleyen Gül, "Olayın boyutunu açıklamaktan bile çekindik. 'Herşey tamam düzene girdi' dediğimiz zaman havuzun içine öyle bir kaya düşüyor ki havuzun suyunu tamamen dışarı atıyor" diye konuştu. Bu durumun bütün ekonomik dengeleri alt üst edecek düzeyde olduğunu sözlerine ekleyen Gül, İmar Bankası yöneticilerinin bankaya el konulmasını için müracat ettiklerinde, bankada 700 trilyon mevduat olduğunu söylediklerini belirterek, "O zaman hesaplandığında, bunun altından kalkınabileği fikrine varıldı. Ancak daha sonra hesaplara bakıldığında 8.5 katrilyon hesap çıktı" dedi. Gül, sözlerine şöyle devam etti 
   "Böyle bir durumda devlet garantisinde olan bu paralar nereden ödenecek. Halktan ödenecek. Yatırımlar kısılacak, vergiler artırılacak. Halktan alınacak bu paralarla bu borçlar ödenecek. Sahte mi, doğru mu belli olamayan hesaplara para ödemeyeceğiz. Sahte hesaplar ayıklanacak." 
   
   'Mevduata garanti kalkacak' 
   Mevduatın devlet garantisinde bulunmasının yanlış olduğunu vurgulayan Gül, "Devlet garantisi kısa sürede kaldırılacak. İlgili arkadaşlarımız bu işi çözmek için çalışıyor. Piyasadan aldığımız borcu buraya aktaramayız. Bir devlet sözü var. Bu yerine getirilecek, hesaplar ayıklandıktan sonra ödemeler yapılacak" dedi. 
   
   
</TEXT>
</DOC>
