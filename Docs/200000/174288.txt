<DOC>
<DOCNO> 174288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sonspo30.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Harun Erdenay yuvaya döndü, İTÜ'ye imza attı... 
</HEADLINE>
<TEXT>

     Deneyimli basketbolcu Harun Erdenay, Türkiye Basketbol Ligi takımlarından Aras İTÜ ile 1 yıllık sözleşme imzalayarak, 12 yıl sonra ''yuvaya'' döndü. 
     İTÜ'nün Ayazağa'daki yerleşkesi içinde bulunan spor salonunda yapılan imza töreninde konuşan Harun Erdenay, 7 yaşında basketbola İTÜ'de başladığını ve 22 yaşına dek burada oynadıktan sonra, 12 yıl ara verdiğini, yeniden İTÜ'ye dönmekten büyük mutluluk duyduğunu söyledi. 
     İmza töreninde bulunan İTÜ Kulübü Başkanı Prof.Dr.Emin Tacer, Harun'un dönüşünden dolayı tüm camianın çok mutlu olduğunu ve kendisinin çok duygulandığını bildirdi. İmza töreninde ayrıca, yeni sezonda İTÜ'nün sponsorluğunu yapacak olan Aras Kargo'nun yönetim kurulu başkanı Celal Aras ve Harun Erdenay'ın babası Kemal Erdenay da hazır bulundu. 
     Aras İTÜ formasıyla basın mensuplarına poz veren Harun Erdenay, her zaman basketbolu İTÜ'de bırakacağını ve bir gün yeniden eski kulübüne döneceğini söylediğini, bunun gerçekleşmesinden dolayı mutlu olduğunu kaydetti. 
     Harun, Ülkerspor'un da kendisiyle anlaşmak istediğini belirterek, ''Ancak ben eve dönüş zamanının geldiğine inandım. Ülkerspor'un temposu Avrupa kupası maçları nedeniyle de çok ağırdı. İTÜ'de genç yetenekler var. Amacım onlara ağabeylik ve kaptanlık yapmak. İlk hedefimiz play-off'a girmek olacak'' dedi. 
     Öte yandan Harun'un imza töreni öncesi İTÜ'nün sponsorluğunu yapacak olan Aras Kargo ile sponsorluk anlaşması imzalandı. İmza töreninde konuşan İTÜ Kulübü Başkanı Prof.Dr.Emin Tacer, Bu anlaşmanın diğer kulüplere de örnek olmasını dileyerek, ''Bu işbirliğinin daha ileri gideceğine inanıyorum. İki taraf için de hayırlı olsun'' dedi. 
     Aras Kargo Yönetim Kurulu Başkanı Celal Aras ise, sponsor olmaya 1 gün içinde karar verdiklerini ve böyle köklü bir kulüple işbirliği yaptıkları için büyük mutluluk duyduklarını söyledi. 
     
</TEXT>
</DOC>
