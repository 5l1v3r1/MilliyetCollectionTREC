<DOC>
<DOCNO> 199043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/soneko44.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Cari işlemler dengesi 9 aylık dönemde 4 milyar dolar açık verdi 
</HEADLINE>
<TEXT>

     Türkiye'nin cari işlemler dengesi, bu yılın Ocak-Eylül döneminde 4 milyar 34 milyon dolar açık verdi. 
     Cari işlemler dengesi, geçen yılın aynı döneminde 416 milyon dolar açık vermişti. 
     Merkez Bankası'nın açıkladığı 2003 yılı Ocak-Eylül dönemi ödemeler dengesi verilerine göre, yılın dokuz ayında cari işlemlere etkisi olan kalemlerden dış ticaret açığı, yüzde 76.8 oranında artarak 9 milyar 804 milyon dolar oldu. 
     Bu gelişmenin başlıca nedenleri, ''ihracat gelirlerinin yüzde 30.4 artmasına rağmen, bavul ticaretinin yüzde 5 azalması ve ithalat harcamalarının CIF yüzde 34.5 oranında artması'' olarak gösterildi. 
     
     DIŞ TİCARET 
     Geçen yıl Ocak-Eylül döneminde 25 milyar 742 milyon dolar olarak gerçekleşen ihracat FOB gelirleri, 2003 yılının aynı döneminde yüzde 30.4'lük artışla 33 milyar 555 milyon dolar olarak gerçekleşti. 
     Yine 2002 yılı Ocak-Eylül döneminde 36 milyar 412 milyon dolar olan ithalat CIF harcamaları ise yüzde 34.5 oranında artışla 48 milyar 963 milyon dolara çıktı. 
     Geçen yıl Ocak-Eylül döneminde 2 milyar 942 milyon dolar olan bavul ticareti, bu yılın aynı döneminde yüzde 5 oranında azalarak 2 milyar 794 milyon dolar oldu. 
     Bu gelişmeler sonucunda, 2002 yılı Ocak-Eylül döneminde 5 milyar 545 milyon dolar olan dış ticaret açığı, 2003 yılının aynı döneminde yüzde 76.8 oranında artışla, 9 milyar 804 milyon dolar olarak gerçekleşti. 
     
     YATIRIM GELİRLERİ 
     2002 Ocak-Eylül döneminde 3 milyar 321 milyon dolar, 2003 yılı Ocak-Eylül döneminde ise 4 milyar 107 milyon doları çıkışla sonuçlanan yatırım geliri dengesinin altında yer alan doğrudan yatırım gelirleri, portföy yatırım gelirleri ve faizden oluşan diğer yatırım gelirlerindeki net çıkışlar, 2003 yılı Ocak-Eylül döneminde sırasıyla 175 milyon dolar, 1 miyar 1 milyon dolar ve 2 milyar 931 milyon dolar olarak gerçekleşti. 
     Ocak-Eylül 2003 döneminde, diğer yatırım gelirleri altında yer alan uzun vadeli kredilere ilişkin faiz giderleri, 2002 yılının aynı dönemine göre yüzde 6.4 oranında artarak 3 milyar 177 milyon dolar oldu. 
     Eylül 2003'te, bir önceki yılın aynı ayına göre yaklaşık yüzde 47 artarak 119 milyon dolara ulaşan Merkez Bankası nezdindeki döviz tevdiat hesaplarına yapılan faiz ödemeleri de faiz giderleri içinde önemli yer tuttu. 
     Bir önceki yılın Ocak-Eylül dönemiyle karşılaştırıldığında 2003 yılının aynı döneminde yüzde 8'lik artış gösteren cari transferler 2 milyar 676 milyon dolar olarak gerçekleşirken, bu kalemin içerisinde en büyük paya sahip işçi gelirleri, 1 milyar 710 milyon dolar oldu. 
     Diğer bir kalem olan bedelsiz ithalattan kaynaklanan girişler de aynı dönemde yüzde 3.8'lik artışla 730 milyon dolara ulaştı. 
     Eylül 2003'te 1 milyar 217 milyon dolarlık net giriş gösteren portföy yatırımları, 2002 yılının Ocak-Eylül dönemindeki 1 milyar 263 milyon dolarlık net çıkışın tersine 2003 yılının aynı döneminde 2 milyar 465 milyon dolar net girişle sonuçlandı. 
     
</TEXT>
</DOC>
