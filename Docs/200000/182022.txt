<DOC>
<DOCNO> 182022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/ekonomi/eko15.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kredi için Irak işbirliği şart' 
</HEADLINE>
<TEXT>

   ANKARA Milliyet 
   
   ABD'nin Ankara Büyükelçisi Eric Edelman, 8.5 milyar dolar tutarındaki ABD kredisinin verilmesinin, herşeyden önce Türkiye'nin ekonomik programı yerine getirmesine bağlı olduğunu, ikinci koşulun da 'Irak'ta işbirliği' olduğunu söyledi. 
   Edelman, Türkiye Odalar ve Borsalar Birliği TOBB Başkanı Rifat Hisarcıklıoğlu'nu ziyaretinden sonra yaptığı açıklamada, ziyarette ABD ve Türkiye'nin Irak'taki ekonomiye katkıları konusunda görüş alışverişinde bulunduklarını söyledi. Büyükelçi Edelman gazetecilerin, 8.5 milyar dolarlık ABD kredisinin Irak şartına bağlı olup olmadığına yönelik sorusuna karşılık olarak şunları söyledi 
   "Kredi herşeyden önce Türkiye'nin IMF programındaki gözden geçirmeyi ve ekonomik programın şartlarını yerine getirmesine bağlı. İkinci şart da Irak'ta işbirliğidir. Bu da zaten devam ediyor. Oraya asker gönderilmesi de tamamen Türk hükümetinin vereceği bir karardır. Bu çerçevede bununla ilgisi yoktur." 
   
   18 ayda dört taksitte 
   Reuters ajansına göre de ABD yönetimi anlaşmanın Dubai'de imzalanması yönündeki beklentilerini Kongre üyelerine iletti. Amerikan kaynakları, kredinin, 18 ayda ve dört eşit taksitle Türkiye'ye verileceğini belirttiler. Reuters ajansı, 2.1 milyar dolarlık ilk kredi taksitinin, altıncı gözden geçirmenin sonuçlanmasının ardından verileceğini bildirdi. 
   
   
</TEXT>
</DOC>
