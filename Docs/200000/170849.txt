<DOC>
<DOCNO> 170849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/spor/spo01.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal kanunları 
</HEADLINE>
<TEXT>

   Beşiktaş yönetimi, yeni sezon öncesinde futbolculara yaklaşık 100 maddelik ceza yönetmeliği hazırladı. Listede 10 ile 100 bin dolar arasında değişen ağır maddeler yer aldı 
   BİLAL MEŞE 

   
   Hepsi imzalayacak 
   PASCAL Nouma örneğinden sonra takım içindeki disiplin kurallarını bir sözleşmeye bağlama kararı alan Beşiktaş Transfer Komitesi, 100 maddelik yeni bir ceza yönetmeliği hazırladı. Saha içi disiplininden, özel hayattaki davranışlara kadar tüm detayların yer aldığı özel kanunlarda ceza miktarları 10 bin dolar ile 100 bin dolar arasında değişiyor. 
   
   Beşiktaş'a yakışmak 
   SAHA içindeki ve antrenmanlardaki gelişmelerin tüm sorumluluğunun Lucescu'ya ait olduğu ve olumsuzluk yapan oyuncularla ilgili son kararın Rumen hoca tarafından verileceği bildirildi. En ağır cezaların Beşiktaş'a yakışır davranışlardan uzak kalan oyunculara verileceği de vurgulandı. Sarı ve kırmızı kartlar için de farklı uygulamaların yapılacağı iddia edildi. 
   
   Güreli Taviz yok 
   İKİNCİ Başkan Hüsnü Güreli, ceza yönetmeliğinden kesinlikle taviz vermeyeceklerini açıkladı. Güreli, "Yönetmeliğe uymayan kulüpten gider. Bu yönetmelik tamamen profesyonelce hazırlandı. Asla, bir milim bile sapma olmaz. Affetme tartışmaları da yaşanmayacak. Para cezaları muhasebe tarafından ay başında hemen kesilecek. Geçmişteki olaylardan ders aldık" dedi. 
   
   Tunaoğlu anılıyor    BEŞİKTAŞ'IN efsane futbolcularından Yusuf Tunaoğlu, ölümünün 3. yılında bugün Zincirlikuyu Mezarlığı'nda anılacak. Saat 11.00'deki törene Siyah - Beyazlı camianın önde gelen isimleri de katılacak. 
   
      Sergen'initirafı    BARIŞ Kupası'ndaki tatsız sonuçların bireysellikten kaynaklandığını iddia eden Sergen, Lucescu'nun eleştirilerine hak verdiğini söyledi. Yıldız futbolcu, "Daha çok takım oyunu oynayabilsek çok rahat gol buluruz. Hep söylüyorum, forma giydiğim her maçta ya gol atarım, ya da attırırım. Ancak biz bunu sahadaki tüm oyunculara yaymalıyız ve görev paylaşmalıyız" diye konuştu. 
   SİYAH - Beyazlı takım Güney Kore'deki hazırlıklarını tamamladı ve 12 saatlik bir yolculuğun ardından dün gece İstanbul'a döndü. Giunti, Seul'den direkt İtalya'ya giderken oyuncuların oldukça yorgun olduğu gözlendi. Bugün izinli olan Beşiktaş'ta isteyen futbolcular yarın akşam antrenmanına katılacak. Perşembe günü iki idman yapıldıktan sonra cuma Avusturya'ya gidilecek. 
   
   Yönetim Luce'yi bekliyor    Rapora göre transfer 
   YENİ sezon öncesinde renklerine bir yabancı daha katmak isteyen Beşiktaş yönetimi, Teknik Direktör Mircea Lucescu'nun vereceği rapor doğrultusunda çalışmalarını hızlandıracak. Rumen hocanın forvet istemesi durumunda Elber'in işinin hemen bitirileceği belirtildi. Daha önce takım içindeki dengeleri korumak için yıldız istemeyen Lucescu'nun, Brezilyalı yıldıza sıcak baktığı iddia edildi. 
   
   'Panik gereksiz'    ASBAŞKAN Yıldırım Demirören, Kore kampının kaynaşma açısından faydalı olduğunu iddia etti. Yeni transferlerin takıma zamanla uyum sağlayacağını açıklayan Demirören, "Elbette bazı sıkıntılar var. Beşiktaş'ta hemen adapte olmak kolay iş değil. Zaten bunun için el birliği ile çalışıyoruz. Bu süreyi ne kadar kısaltırsak o kadar ileri gideriz. Panik yaşamaya gerek yok" dedi. 
   
   
</TEXT>
</DOC>
