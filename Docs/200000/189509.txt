<DOC>
<DOCNO> 189509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/son/sondun18.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye Genelkurmay Başkanı "Suçlu ABD" 
</HEADLINE>
<TEXT>

     Suriye Genelkurmay Başkanı Hasan Türkmeni, İsrail'in bugünkü politikalarını sürdürebilmesinden dolayı ABD'yi suçladı. 
     Türkmeni, bugün hava kuvvetlerinde düzenlenen mezuniyet töreninde yaptığı konuşmada, İsrail Başbakanı Ariel Şaron veya İsrail'in diğer yöneticilerinin, ''Amerikanın sınırsız siyasi, ekonomik, askeri ve diplomatik desteği olmasa, suç işlemeye ve saldırgan politikalarına devam edemeyeceklerini'' söyledi. 
     General Türkmeni, Suriye'nin İsrail ile geçmişte de şimdi de ''adil ve kapsamlı bir barıştan yana olduğunu'' kaydetti. 
     Türkmeni konuşmasında ayrıca, orduyu, her türlü saldırıya karşı ülkeyi savunmaya hazırlıklı olmaya çağırdı. 
     Türkmeni, iki gün önce Suriye resmi haber ajansı SANA'ya yaptığı açıklamada, askerlere, ''İsrail Başbakanı Ariel Şaron'un liderliğindeki hükümetin olası saldırısını püskürtmek için en üst düzeyde alarmda olmaları ve gece gündüz çalışmaları'' çağrısında bulunmuştu. 
     5 Ekim'de İsrail savaş uçakları Başkent Şam'a yakın bir bölgede, İsrail hükümetinin, Filistinli radikal İslamcı grupların eğitim kampı olduğunu ileri sürdüğü tesisleri bombalamıştı. 
     İsrail ile kurulduğu 1948'den beri teknik olarak savaş halinde olan Suriye ile İsrail arasında son yıllarda başlayan barış görüşmeleri 2000 yılında kesilmişti. 
     Bu arada, Şam'da izinli bir gösteriye katılan 200 kadar kişi, Amerikan politikalarını ve ABD'nin Suriye'ye karşı ambargo tehditlerini protesto etti. 
     Suriye ve Filistin bayrakları taşıyan göstericiler, Amerikan mallarının boykot edilmesini istediler. 
     Ulusal Amerikan Mallarını Boykot Komitesi'ne bağlı 50 kadar kişi de geçen Çarşamba günü, bir grup Amerikalının akşam yemeği yediği bir restoranın dışında İsrail ve Amerikan bayraklarını yakmıştı. 
     
</TEXT>
</DOC>
