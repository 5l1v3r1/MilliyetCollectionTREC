<DOC>
<DOCNO> 154105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/sontur36.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Bingöl Emniyet Müdürü "Yasal işlem yapılacak" 
</HEADLINE>
<TEXT>

     Bingöl Emniyet Müdürlüğü'ne vekaleten atanan Diyarbakır Emniyet Müdür Yardımcısı Adnan Kaçaroğlu, olaylar sırasında ihmali görülen görevliler hakkında yasal işlem yapılacağını söyledi. 
     Bingöl Valiliği önünde, kendilerine çadır dağıtılmadığı gerekçesiyle çıkan olaylardan sonra, Bingöl Emniyet Müdürü Osman Nuri Öztürk'ün yerine bu göreve atanan Diyarbakır Emniyet müdür Yardımcısı Adnan Kaçaroğlu göreve başladı. 
     Kaçaroğlu, Valilik binası önündeki vatandaşlara ''başsağlığı'' ve ''geçmiş olsun'' dileğinde bulunarak, olaylarda ihmali ve sorumluluğu olanların araştırılıp, haklarında gerekli yasal işlemlerin yapılacağını söyledi. 
     AK Parti Bingöl Milletvekili Fevzi Berdibek de, olaylardan sonra Valilik önünde bekleyen vatandaşları dinledi. Yaşanan sıkıntıları anladığını ve bazı evlerin oturulamayacak durumda olduğunu bildiğini ifade eden Berdibek, şöyle dedi 
     ''Vatandaşların haklı mücadelelerini destekliyorum. Böyle şeyler Batı'da olunca demokratik hak, burada olunca isyan oluyor. Can güvenliğimizi korumakla yükümlü olan polisin ateş açması ve minibüsü insanların üzerine sürenlerden hesap sorulacaktır.'' Berdibek, gazetecilerin soruları üzerine, ''Müteahhitken yaptığım işlerden dolayı bir tek çöken yer yoktur. Varsa zaten halkın arasına giremezdim. Sabah meydana gelen olaylarda ölen yok. Fakat gözaltına alınan var. Bununla ilgili de ilgilerle görüşmelerimiz devam ediyor'' dedi. 
     Şu ana kadar 1298 çadırın ellerine ulaştığını da kaydeden Berdibek, ''Çadırların bazıları dün gece kuruldu. Diğerleri ise mahalle muhtarları, mahalle imamları ve görevli memurlarca, vatandaşlara mahallinde teslim ediliyor'' dedi. 
     




</TEXT>
</DOC>
