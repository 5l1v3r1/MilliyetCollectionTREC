<DOC>
<DOCNO> 176305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/soneko05.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye enerjide yeni kaynaklara yöneldi... 
</HEADLINE>
<TEXT>

     Enerji talebinin yerli enerji kaynaklarından karşılanmasına yönelik çalışmaları önceliğine alan Enerji ve Tabii Kaynaklar Bakanlığı, Türkiye'nin en büyük termik santralında yeni bir yatırıma gidiliyor. 
     Halen iki ünitesi ile üretim kapasitesinin çok altında üretim yapan Afşin-Elbistan Termik Santaralı'nda uygulanacak yenileme yatırımı ile, santralın A ünitesinin ekonomik ömrünün 15-20 yıl uzatılması öngörülüyor. 
     İki ünitesinde yapılacak yenileme yatırımı ile santralın dört ünitesi de tam kapasite ile çalışarak halen yıllık 3 milyar kilovat saat olan enerji üretimi 9 milyar kilovat saat düzeyine çıkarılacak. 
     
     BAKANLIK-DPT İŞBİRLİĞİ 
     Afşin-Elbistan yenileme yatırım projesi Enerji ve Tabii Kaynaklar Bakanlığı ile Devlet Planlama Teşkilatı DPT işbirliği ile yapılacak. 
     DPT öncelikli olarak santralın yenileme projelerini belirleyerek maliyet raporu hazırlayacak. Halen düşük kapasite ile çalışan santralın yenileme çalışmaları projelerini Bakanlığa bağlı Elektrik Üretim A.Ş EÜAŞ yürütecek. 
     Rehabilitasyon çerçevesinde santralın türbin ve jeneratör aksamlarındaki hasarlı üniteler yenilenecek. Hazırlanacak yenileme yatırım çerçevesinde ayrıca, türbin ve jeneratör aksamlarının yenilenmesi ile santralın her bir ünitesinin kazan borularının bir kısmının tamamen değişmesi, bir kısmının da tümü ile rehabilite edilmesi gerçekleştirilecek. 
     
     ÜRETİMDE TAM KAPASİTE 
     Türkiye'nin toplam enerji üretimine tam kapasitede üretim yaptığı dönemlerde önemli katkı sağlayan Afşin-Elbistan Santralı, her biri 350 megavat kurulu gücünde 4 üniteden toplam 1400 megavatlık bir kapasiteye sahip bulunuyor. 
     Santral şu anda yaklaşık yüzde 40 kapasite ile çalışıyor. Kükürt arıtma tesisi yatırımı da dahil olmak üzere yaklaşık 250 milyon dolarlık bir yatırım ile modernize edilmesi öngörülen tesislerde 1 milyar dolara mal olacak yeni bir santralın üreteceği kadar enerji elde edilmesi hedefleniyor. 
     
</TEXT>
</DOC>
