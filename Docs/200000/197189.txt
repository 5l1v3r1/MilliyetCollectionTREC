<DOC>
<DOCNO> 197189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/spor/aspo.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
FENER'DE YAKIN TEMAS 
</HEADLINE>
<TEXT>

   Sarı-Lacivertliler'in, Murat Yakın'ın kardeşi Hakan Yakın ile her konuda anlaşmaya vardığı öğrenildi. Teknik Direktör Daum'un transfer çalışmalarını bizzat kendi yürüttüğü ve golcü oyuncuyu ikna ettiği bildirildi 
      
   Sakatlık geçirdi 
   FENERBAHÇE, İsviçre'nin Basel takımında forma giyen Hakan Yakın'ı transfer listesine aldı. Teknik Direktör Christoph Daum'un golcü oyuncunun menajeri ile bir süredir temasta olduğu ve her konuda anlaşmanın sağlandığı öğrenildi. Alman hocanın ısrarla takımda görmek istediği Hakan Yakın, geçen yıl gösterdiği müthiş performans sonrası Avrupa kulüplerinin iştahını kabartmış ancak sakatlığı takımdan ayrılmasını engellemişti. 
   
   Raporlar olumlu 
   SARI - Lacivertli takımda 1998 - 1999 yıllarında forma giyen Murat Yakın'ın kardeşi olan Hakan'ın ocak ayında serbest kalacağı bildirildi. Daum'un UEFA Kupası ilk turunda Malatyaspor'a karşı forma giyen ve bir de gol atan genç yıldızın sakatlığı konusunda gerekli araştırmaları yaptığı ve olumlu rapor aldığı belirtildi. Alman hocanın Hakan'a "Devre arasında Fenerbahçe'ye geleceksin, hazır ol" dediği kaydedildi. 
   
   Hakan Yakın kimdir 
   İSVİÇRE Milli Takımı'nın Türk asıllı yıldızı Hakan Yakın, 22 Şubat 1977'de doğdu. 1994 - 97 yılları arasında Basel'de parladıktan sonra İsviçre'de Grasshoppers ve St.Gallen takımlarında forma giydi. 1999 - 2000 sezonunda yeniden Basel'e döndü. Dört ay önce Paris St.Germain'e gitmek üzereyken, İsviçre Milli Takımı ve Fransız takımı yetkililerinin karşı çıkmasına rağmen fıtık ameliyatı olunca, golcü futbolcunun transferi suya düştü. 
   
   
</TEXT>
</DOC>
