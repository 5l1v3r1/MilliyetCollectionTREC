<DOC>
<DOCNO> 158532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/sonspo25.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Xavier G.Saray'a sorun olmak için gelmedim.. 
</HEADLINE>
<TEXT>

     Galatasaraylı futbolcu Abel Xavier, basın toplantısı düzenleyerek, bugün bazı gazetelerde sakatlığının geçmesine karşın kendisine forma verilmemesine tepki gösterdiği yönündeki haberleri yalanladı. 
     Florya Metin Oktay Tesisleri'nde, Galatasaray Sağlık Kurulu Başkanı Prof.Dr.Mehmet Kurtoğlu ile birlikte basın mensuplarının karşısına çıkan Xavier, yanlış ve yalan açıklamaların önüne geçmek için Prof.Dr.Kurtoğlu ile birlikte böyle bir toplantı düzenleme gereği duyduğunu söyledi. 
     Sakatlıkların futbol mesleğinin bir gerçeği olduğunu kaydeden Xavier, şöyle konuştu 
     ''Bu sakatlıklar Galatasaray'da birçok oyuncunun başına geldi. Ama hiçbiri hakkında böyle şeyler yazılmadı. Galatasaray'da ve Türkiye'de yeniyim. Kalıcı da olmak istiyorum. İnsanlara saygı gösteriyorum ve aynı saygıyı da bekliyorum. Buna hakkım var. Ben Galatasaray'a sorun olmak için gelmedim. Sorumlarım olsa bile bunları başkan Özhan Canaydın veya teknik direktör Fatih Terim ile yüzyüze konuşabilecek durumdayım. Her türlü spekülasyona karşıyım.'' Avrupa'da futbol oynadığı süre içinde Türkiye hakkında futbol açısından olumsuz düşüncelerin nedenini şimdi anladığını anlatan Portekizli futbolcu, ''Basın tarafından yaratılan anlamsız ve yalan spekülasyonlar Avrupa'daki yıldız futbolcuların Türkiye'ye soğuk bakmasına neden oluyor. Bu durum kaliteli oyuncuların Türkiye'ye gelmesini geciktirir. Tabii ki basının etkisi her yerde var. Ama gerçekle yalanı ayırt etmek lazım'' diye konuştu. 
     
     ''TÜRKİYE'YE GELMEMİN 3 NEDENİ VAR'' 
     Xavier, Galatasaray'a gelişini 3 nedene bağlayarak, şöyle konuştu 
     ''Birincisi, çocukluk ve milli takımdan arkadaşım Rui Costa ile konuştum. Bana Fatih Terim'in çok büyük ve şampiyon bir hoca olduğunu söyledi. Kim böyle bir insanla çalışmak istemezdi ki. İkincisi, Galatasaray-Liverpool maçına geldiğimdeki izlenimlerim etkili oldu. Üçüncüsü ise Galatasaray'daki oyuncu kalitesiydi. Türk Milli Takımı'na çok sayıda oyuncu veriyordu ve başarılar ortadaydı. Ben Galatasaray'a çalışmaya ve başarılı olmaya geldim. Ama bu gazetelerdeki haberler asılsız ve hesabı da verilmelidir. '' FC Liverpool'un sezon sonunda kendisine bonservisini vereceği yönündeki haberlerin hatırlatılması üzerine Portekizli oyuncu, ''Galatasaray takımının ve camiasının özel olduğunu biliyorum. İyi insanlar içindeyim. Liverpool ile 1.5 yıllık anlaşmam var. Ama ben Galatasaray'ın oyuncusuyum ve şu anda yalnızca Galatasaray'a bakıyorum. Bulunduğum ortamdan memnunum. Başarıya ulaşmak için herşey var. Bazı ayrıntılar var ama bunlar da çözülür. Ortam sağlanırsa da futbolu burada dahi bırakabilirim. Liverpool'u şimdilik düşünmüyorum'' diye konuştu. 
     
     PROF.DR.KURTOĞLU ''XAVIER 3 HAFTADIR SAKAT'' 
     Galatasaray Kulübü Sağlık Kurulu Başkanı Prof.Dr.Mehmet Kurtoğlu ise, Xavier'in 3 haftadır sakatlığının bulunduğunu ve tedavisinin halen sürdüğünü söyledi. 
     Prof.Dr.Kurtoğlu, Portekizli futbolcunun uyluk arka adalesinden sakat olduğunu ve Adanaspor maçının ilk yarısında denendiğini ifade ederek, ''İkinci yarıda devam edemedi ve tedavisine yeniden başlandı. Bir süre sonra antrenmanlara yeniden çıkarmaya başladık ama kendisini yeterli bulmadığını söyledi. Yaşananlar bundan ibarettir. Kendisi hakkında çıkan haberlerden rahatsız olduğu için böyle bir açıklamayı uygun gördük. Şu anda tıbbi olarak sakatlığı sürüyor'' dedi. 
     
</TEXT>
</DOC>
