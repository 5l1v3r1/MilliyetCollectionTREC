<DOC>
<DOCNO> 153724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sondun34.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyada 1 Mayıs böyle geçti... 
</HEADLINE>
<TEXT>

     Dünyada 1 Mayıs, gösterilerle kutlandı. 
     Almanya'nın başkenti Berlin'de her yıl 30 Nisan gecesi düzenlenen, ''Walpurgisnacht'' adı verilen şenlik sırasında yaklaşık 100 maskeli kişinin polise taş ve şişe atması nedeniyle 97 kişi tutuklanırken, bugün aşırı sağcıların yaptığı ve solcu grupların protesto ettiği gösteriler büyük ölçüde olaysız geçti. 
     Avusturya'nın başkenti Viyana'da kutlamalar sırasında yaşam tümüyle durdu. Otobüs, tramvay ve metro gibi toplu taşıma araçları sefere çıkmadı. Belediye sarayı önünde toplanan halk ve muhalif gruplar, koalisyon hükümetini eleştiren pankartlar taşıdı, sloganlar attı. Tören alanına, Avusturyalı örgütlerin yanı sıra aralarında ''Avusturya Aleviler Birliği'', ''Türkiyeli Sosyal Demokratlar'' SHD ile terör örgütü PKK KADEK'in yandaşlarının girişine de izin verildi. 
     İngiltere'nin başkenti Londra ve diğer kentlerde polis, son yıllarda 1 Mayıslarda meydana gelen şiddet olaylarının tekrarlanmaması için sabah erken saatlerden itibaren geniş güvenlik önlemleri aldı. Polis teşkilatında tüm izinler kaldırılırken, sadece Londra'da 5000 polisin görev yapacağı kaydedildi. 
     Rusya'nın başkenti Moskova'da düzenlenen 1 Mayıs gösterilerine binlerce kişi katıldı. Bağımsız Sendikalar Federasyonu ve Birleşik Rusya Partisi'nin düzenlediği gösterilerde, maaşlarla öğrenci burslarının artırılması ve sosyal hizmetlerin iyileştirilmesi talebinde bulunuldu. 
     Ukrayna'nın başkenti Kiev'de düzenlenen gösteriye yaklaşık 10 bin kişi katıldı. Muhalefet partilerinin çağrısı üzerine, ülkenin farklı bölgelerinden gelen, çoğu emekli yaklaşık 10 bin kişi, gösteri sırasında hükümet karşıtı ve Amerikan güçlerinin Irak'tan çıkması yönünde sloganlar attı, Devlet Başkanı Leonid Kuçma'nın istifasını istedi. 
     
     BAĞDAT'TA 1 MAYIS GÖSTERİSİ 
     Saddam Hüseyin yönetiminin devrildiği Irak'ın başkenti Bağdat'ta da 1 Mayıs kutlamaları dolayısıyla Irak Komünist Partisi yandaşları sabahın ilk saatlerinden itibaren Firdevs Meydanı'nda toplanmaya başladı. Göstericiler, Irak'ın bağımsızlığını, ittifak güçlerinin ülkeyi terk etmesini ve Irak halkının kendi kendini yönetmesini isteyen pankartlar taşıdı, sloganlar attı. 
     1 Mayıs İşçi Bayramı, eski Doğu Bloku ülkelerinden Bulgaristan'da çeşitli gösteri ve mitinglerle kutlandı. Başkent Sofya'da, eski komünist partinin devamı niteliğindeki Bulgaristan Sosyalist Partisi'nin BSP Ulusal Kültür Merkezi NDK önünde düzenlediği miting ve yürüyüşe, yaklaşık 5 bin kişi katıldı. 
     Mitingin ardından NDK'dan Merkez Parkı'na kadar yürüyüş yapıldı. Yürüyüşe katılanlar, hükümet ve savaş aleyhtarı sloganlar attı. 
     BSP taraftarlarının içine sızan terör örgütü PKK KADEK yandaşı 15 dolayında kişi, terör örgütü başının posterlerini taşıdı. 
     Yunanistan'ın başkenti Atina ile Selanik kentinde düzenlenen gösterilerde işçiler, çalışma koşullarının iyileştirilmesi taleplerini dile getirdi, ABD'nin Irak harekatını kınadı. 
     Yunanistan İşçi Sendikaları Konfederasyonu GSEE , Yunanistan Kamu Çalışanları Konfederasyonu ADEDİ ve Yunanistan Komünist Partisi'nin KKE çağrısıyla Atina'nın merkezinde toplanan göstericiler, ''Herkes için ekmek'', ''Savaşlara son, işe evet'' sloganları attı. 
     Göstericiler, Atina'da ABD Büyükelçiliği, Selanik'te de ABD Başkonsolosluğu önünde son bulan yürüyüşler yaptı. 
     KKTC Bakanlar Kurulu'nun Kıbrıs'ta karşılıklı geçişleri serbest bırakması çerçevesinde bugün Rum tarafına geçen bazı Kıbrıslı Türkler, Lefkoşa'nın Rum kesiminde düzenlenen 1 Mayıs kutlamalarına katıldı. 
     Rum İşçi Federasyonu PEO tarafından Eleftheria Meydanı'nda düzenlenen mitingde, komünist AKEL partisi Genel Sekreteri ve Rum Meclis Başkanı Dimitris Hristofyas ile KKTC'deki Devrimci İşçi Sendikaları DEV-İŞ Başkanı Ali Gulle konuşma yaptı. 
     Kıbrıslı Türkler ve Rumlar, 1 Mayıs'ı en son 1958'de ortaklaşa kutlamıştı. 
     Bu arada, Lefkoşa'nın Rum kesiminde düzenlenen 1 Mayıs kutlamalarına terör örgütü PKK KADEK yandaşları katılarak, sloganlar attı. 
     Kosova'nın başkenti Priştine, 1 Mayıs dolayısıyla ilk kez işçilerin protesto gösterisine sahne oldu. Kosova'nın dört bir yanından gelen işçiler, gösteride ''iş ve aş'' istediklerini belirtti, madenlerin açılmasını, işçiler arasında ayrım yapılmamasını talep etti. 
     Endonezya'nın başkenti Cakarta'da düzenlenen gösterilerde, binlerce kişi Devlet Başkanı Megavati Sukarnoputri'nin istifasını istedi. 
     




</TEXT>
</DOC>
