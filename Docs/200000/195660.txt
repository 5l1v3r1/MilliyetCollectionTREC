<DOC>
<DOCNO> 195660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/spor/spo06.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalımbay'ın acelesi var 
</HEADLINE>
<TEXT>

   NECMİ KEPÇETUTAN 

   
   'Para ikinci planda' 
   ANKARAGÜCÜ'NÜN çiçeği burnunda Teknik Direktörü Rıza Çalımbay, sözleşme imzalamadan, ilk günden işe koyuldu. Sarı - Lacivertliler ile 1.5 yıllığına anlaşan ve dün ilk idmanına çıkan Çalımbay, " Benim için çalışma ortamı önemli. Para ikinci planda. Bu meslekte daha genç sayılırım. Başarılı oldukça zaten para kazanacağım. Önemli olan takımı bir yerlere getirmek. Denizli'de yaptıklarımızın üstüne yeni bir şeyler koymak" dedi. 
   
   'Hedefimiz ilk beş' 
   ÇALIMBAY, zor bir dönemde göreve geldiğini kaydetti. Ankaragücü'nün yeni teknik patronu konuşmasına şöyle devam etti "Sezon başında göreve başlamakla, böyle gelmek bir değil. Ankaragücü kaliteli bir kadroya sahip. Takviye gerekip gerekmediğine takımı daha iyi tanıdığımda karar vereceğiz. Kapasitesini biraz daha yükseltirsek sanırım Ankaragücü iyi yerlere gelir. Hedefim, ilk beş içinde yer almak ve Avrupa kupalarına katılmak." 
   
   
</TEXT>
</DOC>
