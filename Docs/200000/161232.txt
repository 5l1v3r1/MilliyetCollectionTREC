<DOC>
<DOCNO> 161232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/soneko22.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Berdan Tekstil borçlarını ödüyor... 
</HEADLINE>
<TEXT>

     Tekstil sektörünün önde gelen kuruluşlarından Berdan Tekstil'in, beş banka ile yaptığı protokole göre borçlarını zamanında ve nakit olarak ödediği bildirildi. 
     Berdan Tekstil'den Borsa'ya da iletilen açıklamada, Türkiye Vakıflar Bankası liderliğinde beş bankayla yapılan anlaşma çerçevesinde, şirketin kredi borçlarının yeniden yapılandırıldığı anımsatıldı. 
     5 milyon 815 bin 185 euro olan ilk taksitin tamamını nakit olarak ödeyen şirketin ikinci taksit ödemesini de zamanında gerçekleştirdiği belirtilen açıklamada, Berdan Tekstil'in böylece 11 milyon 630 bin 370 euroluk ana para ödemesini yaptığı kaydedildi. 
     Açıklamada, 15 Mayıs-15 Kasım 2003 tarihleri arasında ödenmesi gereken üçüncü taksit için 1 trilyon 290 milyar 900 milyon lira tutarında müşteri alacağının temlik edildiği bildirildi. 
     Berdan Tekstil açıklamasında, söz konusu ödemelerin şirketin faaliyetleri neticesinde yarattığı fonlardan karşılandığını vurguladı. 
     1951 yılında Tarsus'ta kurulan Berdan Tekstil, geçtiğimiz yıllarda tesislerinde gerçekleştirdiği büyük teknoloji yatırımı nedeniyle çeşitli bankalardan kredi kullanmıştı. 
     Alınan krediler kullanılarak yapılan yatırımlar sonucunda Berdan Tekstil üretim tesisleri, tekstil sektöründe teknoloji bakımından Türkiye'nin en ileri, Avrupa'nın ise sayılı tesisleri arasında yer alırken, yatırımın büyüklüğü ve tekstil sektöründe yaşanan kriz, şirketi ödeme güçlüğüyle karşı karşıya bıraktı. Alınan kredilerin bazılarında geri ödeme sağlanamaması üzerine, kredilerin yeniden yapılanmasına ilişkin yasal sürecin sonunda, bankalarla yapılan anlaşma ile çözüme ulaşılmıştı. 
     
</TEXT>
</DOC>
