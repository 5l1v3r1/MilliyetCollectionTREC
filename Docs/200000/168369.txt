<DOC>
<DOCNO> 168369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/dunya/dun01.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi de 'sarışın, gürültücü Alman' krizi 
</HEADLINE>
<TEXT>

Schröder, İtalyan müsteşarın Almanları aşağılayan ifadeleri nedeniyle İtalya tatilini iptal etti 
     DIŞ HABERLER SERVİSİ 

     İtalya Başbakanı Silvio Berlusconi'nin 1 Temmuz'da Avrupa Parlamentosu'nda Alman milletvekili Martin Schulz'a "Nazi kampları komutanı" yakıştırması yapmasıyla başlayan İtalya - Almanya arasındaki gerginlik, dün yeni bir boyut kazandı. 
     İtalya Turizm Bakanlığı'nın "Kuzey Birliği" partili müsteşarı Stefano Stefani'nin, "Padania" gazetesine yazdığı makalede, Alman turistler için, "Her yıl sahillerimizi işgal eden, basmakalıp, aşırı milliyetçi, gürültücü sarışınlar" ifadelerini kullanması üzerine Almanya Başbakanı Gerhard Schröder, İtalya'da yapmayı planladığı tatili iptal etti. Stefani, yazısında, Almanya için de "özgüven sarhoşu" dedi. Berlusconi ise Schröder'in İtalya tatilini iptal etmesiyle ilgili olarak, "Onun için üzgünüm" diye konuştu. 
     Schröder, Adriyatik kıyısındaki Pescara kentinde, 19 Temmuz'dan itibaren yer ayırtmıştı. 
     

</TEXT>
</DOC>
