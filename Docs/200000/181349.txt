<DOC>
<DOCNO> 181349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sontur26.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Manken Tuğba Özay gözaltına alındı... 
</HEADLINE>
<TEXT>

     Manken Tuğba Özay, İzmir'de, havaalanında polislere hakaret ettiği iddiasıyla gözaltına alındı. 
     Alınan bilgiye göre, İzmir'de katıldığı bir tanıtımdan dönen Tuğba Özay, Adnan Menderes Havaalanı İç Hatlar Salonu'nda üst arama noktasından geçerken, dedektör çaldı. 
     Polislerin ''Üzerinizdeki metal kemer ses çıkartmış olabilir. Bir de kemerinizi çıkartıp geçer misiniz '' demesine, ''Siz benim kim olduğumu bilmiyor musunuz'' karşılığını veren Özay, tartışmaya başladı. 
     Olaya müdahale eden Başkomiser Tibet Kurtulan ''Polislere hakaret ettiği'' iddiasıyla şikayetçi olunca, manken gözaltına alındı. 
     Havaalanı Karakolu'na götürülen Özay, ifadesinde ''pişman olduğunu'' belirtirken, başkomiser şikayetinden vazgeçmedi. 
     Durumun bildirildiği Nöbetçi Savcılık, mankenin işlemlerinin ardından ''mevcutlu'' olarak savcılığa sevkini istedi. 
     Karakoldaki işlemlerinin ardından parmak izi alınmak üzere Bozyaka'da Emniyet Hizmet Binası'na götürülen manken, bu sırada İzmir Cumhuriyet Başsavcısı İlhan Mesutoğlu'nun talimatıyla serbest bırakıldı. Manken, daha sonra aynı havaalanından uçağa binerek İstanbul'a döndü. 
     Yetkililer, Tuğba Özay hakkında önümüzdeki günlerde ''Lisanen hakaret'' suçlamasıyla dava açılabileceğini belirttiler. 
     
</TEXT>
</DOC>
