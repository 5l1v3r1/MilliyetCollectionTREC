<DOC>
<DOCNO> 165045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/guncel/gun03.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Söz bakanlarda 
</HEADLINE>
<TEXT>

Hükümet, 'Askerlik süresi kısalsın' önerisini olumlu karşıladı. Teklif, Bakanlar Kurulu'nda imzaya açıldı... 
     ANKARA Milliyet 

     Başbakan Recep Tayyip Erdoğan başkanlığında toplanan ve altı saat süren Bakanlar Kurulu, Genelkurmay'ın askerlik süresinin kısaltılmasına ilişkin önerisini görüştü. Toplantı sonrası bir açıklama yapan Hükümet Sözcüsü Cemil Çiçek, hükümetin öneriye olumlu baktığını açıkladı. 
     Çiçek'in, "Dün önceki gün televizyonlarda, bugün de dün gazetelerde yer aldığı üzere, TSK'nın askerlik süresinin kısaltılmasına ilişkin görüşlerini ele aldık" ifadesi dikkati çekti. Çiçek'in sözleri, "Hükümet kararın Bakanlar Kurulu'nun onayından önce televizyon ve gazetelerde yer almasından rahatsız" yorumuna yol açtı. 
     
     5. MADDE DEĞİŞECEK 
     102 bin askerin erken terhisine yol açacak öneriyi hükümetin görüş olarak benimsediğini vurgulayan Çiçek, askerlik yasasının 5. maddesindeki gerekli değişikliğe ilişkin Bakanlar Kurulu kararının imzaya açıldığını söyledi. 
     Çiçek, Genelkurmay'ın önerisine göre 10-15 Temmuz'dan itibaren geçerli olacak değişikliğin ne zaman yürürlüğe gireceğine ilişkin net yanıt vermedi. Bakanlar Kurulu kararının onayının ardından uzun dönem askerlik 18 aydan 15 aya, yedek subaylık 16 aydan 12 aya, kısa dönem askerlik de sekiz aydan altı aya inecek. 
     

</TEXT>
</DOC>
