<DOC>
<DOCNO> 151326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sondun32.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat çocuk hastanesi yağmalandı 
</HEADLINE>
<TEXT>

     Irak'ın başkenti Bağdat'taki Merkez Çocuk Hastanesi'nin silahlı yağmacıların saldırısına uğradığı bildirildi. 
     Waad İdan adlı çocuk doktoru, 2 gün önce, bazıları sarhoş haldeki silahlı yağmacıların hastaneye saldırdıklarını, ambulanslara ateş açtıklarını ve bir yağmacının eczacıya silah doğrulttuğunu söyledi. 
     Bir grup arkadaşıyla yardım istemek için Reuters'in Bağdat bürosuna gelen İdan, yağmacıların, hastanenin yatakhanelerinde yaklaşık yarım saat süreyle terör estirdikten sonra, bir klima ve buzdolabını alarak binayı terk ettiklerini belirtti. 
     Mansur semtindeki hastaneyi koruyan yerel gönüllülerin ayrıldığını kaydeden İdan, Amerikan askerlerinden yardım istediklerini, askerlerin hastaneye zırhlı araç gönderme sözü verdiğini, ancak hiçbir aracın gelmediğini söyledi. 
     İdan, Amerikan birliklerinin koruma sağlamaması üzerine bölge halkı ve civardaki camiden yardım talebinde bulunduklarını, hiçbir yerden yardım gelmemesi halinde bu gece hastaneyi kapatmak zorunda kalacaklarını ifade etti. 
     





</TEXT>
</DOC>
