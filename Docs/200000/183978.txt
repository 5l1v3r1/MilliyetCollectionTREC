<DOC>
<DOCNO> 183978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/son/sontur26.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Asker göndermek için TBMM'den yetki isteyebiliriz 
</HEADLINE>
<TEXT>

     Başbakan Recep Tayyip Erdoğan, ABD ile 8.5 milyar dolarlık kredi anlaşmasının bu akşam imzalanabileceğini söyledi. Erdoğan, imzalanacak protokolde, ''belki istikamet belirlemesi olacağını'' kaydetti. 
     Erdoğan, Esenboğa Havalimanı'ndaki basın açıklamasının ardından, gazetecilerin sorularını yanıtladı. 
     Bir gazetecinin 8.5 milyar dolarlık kredi konusunda ABD ile anlaşmanın ne zaman imzalanacağını sorması üzerine Erdoğan, ''Kesin bir saat vermeyeyim ama bu akşam imzalanabilir. Şu ana kadar mevcut gelişme onu gösteriyor'' dedi. 
     Başbakan Erdoğan, ''kredinin kullanımına ilişkin koşulların olup olmadığı ve varsa bunların neler olduğu'' sorusuna, ''Konuyla ilgili detaylar zaten imzalanacak olan protokolde bellidir. Kısmi olarak, şüphesiz ki, tabii bu protokol içinde belki istikamet belirlemesi olacaktır ama bunların hepsini şu anda Sayın Babacan'ın başkanlığında ekibimiz görüşerek belli bir prosedüre başlayacak'' yanıtını verdi. 
     
     IRAK 
     Erdoğan, hükümetin Irak'a asker gönderme konusunda TBMM'den yetki isteyip istemeyeceğine ilişkin soru üzerine, bu konunun henüz Bakanlar Kurulu'nda görüşülmediğini bildirdi. Erdoğan, şöyle devam etti 
     ''Bakanlar Kurulu'nda görüşerek böyle bir yetki talebiyle meclise gelebiliriz. Önce Bakanlar Kurulu'nda, grubumuzda konuyu görüşüp, olgunlaştırıp, ondan sonra da eğer böyle bir karara varabilirsek, bunu alma yoluna gidebiliriz.'' 
     
     GÖZALTILAR 
     Sanatçı Haluk Levent ve DEHAP Genel Başkanı Tuncer Bakırhan'ın sürdürülen bir soruşturma çerçevesinde gözaltına alındığı anımsatılarak, AB uyum yasaları çerçevesinde bu konudaki değerlendirmesinin sorulması üzerine, Başbakan Erdoğan, olayın nerede ve ne zaman meydana geldiğini sordu. Erdoğan, ''Konuyu bilemediğim için, doğrusu şu anda sizlere cevap vermem mümkün değil. Ama ben hemen, süratle takipçisi olurum'' dedi. 
     
</TEXT>
</DOC>
