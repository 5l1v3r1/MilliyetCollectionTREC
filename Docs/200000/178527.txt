<DOC>
<DOCNO> 178527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sontur24.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Şark çıbanına karşı ilaçlı cibinlik piyasaya çıkıyor... 
</HEADLINE>
<TEXT>

     Şark çıbanı ve sıtma hastalıklarından korunmak için bir firma tarafından üretilen ve cibinliklere emdirilerek kullanılan K-O Tab adlı ilaç, gelecek yıl piyasada satılacak. 
     Hacettepe Üniversitesi Fen Fakültesi Biyoloji Bölümü Öğretim Üyesi Doç. Dr. Bülent Alten, Dünya Sağlık Teşkilatı WHO , Sağlık Bakanlığı, Hacettepe Üniversitesi ve Bayer'in ortaklaşa hazırladığı proje çerçevesinde Şanlıurfa'da 4 yıl süreyle şark çıbanı ve sıtma konusunda araştırma yaptıklarını, 21 bin kişiyle birebir görüştüklerini söyledi. 
     Yapılan çalışmalar sonucu, şark çıbanı ve sıtmaya karşı ilaçlı cibinlik kullanımının yararlı olacağının tespit edildiğini belirten Alten, şu bilgileri verdi 
     ''Şanlıurfa'da 4 yıl boyunca şark çıbanı ve sıtma hastalıklarına karşı yaptığımız araştırmada, en etkili korunma yolunun ilaçlı cibinlik olduğunu gözlemledik. Bire bir görüştüğümüz 21 bin kişide, yüzde 4 oranında şark çıbanı vakası tespit ettik. Bayer'in ürettiği K-O TAB adlı ilaç emdirilmiş cibinliklerin şark çıbanı ve sıtmaya karşı etkisini arazide denedik. Vatandaşlara 5 bin adet ilaçlı cibinlik dağıtıldı. Uygulama sonucu şark çıbanı vakası yüzde 4'ten binde 1'e düştü. Suda eritilmiş K-O TAB adlı ilaca emdirilmiş cibinlikler 6 ay boyunca etkin koruma sağlıyor. Şark çıbanına neden olan tatarcık sineği ve sıtmaya neden olan sivrisinek, itici kokusu nedeniyle ilaç emdirilmiş cibinliklerin çevresine yaklaşmıyor. Dokusuna ilaç emdirilen cibinlikler ise insan sağlığına kesinlikle zarar vermiyor.'' Doç. Dr. Alten, cibinlik seçiminin de önemli olduğunu belirterek ''pamuklu cibinlikler yerine polietilen malzemeden yapılan cibinlikler kullanılırsa daha iyi sonuç alınıyor'' dedi. 
     Bayer Bölge Distribütörü Oya Deniz ise ürünlerinin gelecek yıl içerisinde Türkiye'de piyasaya verilmesinin planlandığını söyledi. Deniz ''K-O Tab adlı ilacımızın üretim ruhsatı Sağlık Bakanlığı'ndan alındı. Suda eritilerek kullanılan yeni ürünümüz 2004 yılında eczanelerde satışa sunulacak'' dedi. 
     
     İLACIN UYGULANMASI 
     Tek kullanımlık poşet içerisinden çıkartılan K-O Tab adlı iri boy tablet, küçük bir kap içerisinde su ile eritiliyor. Su dolu leğen içerisinde ıslatılan cibinlik üzerine ilaçlı su eriyiği boşaltılarak, cibinlik leğen içerisinde suya batırılıp çıkartılıyor. İlacı 2 dakika süreyle emen cibinlik daha sonra gölge bir alanda kurutulup kullanıma hazır hale getiriliyor. 
     
</TEXT>
</DOC>
