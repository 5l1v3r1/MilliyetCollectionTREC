<DOC>
<DOCNO> 155651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sonspo22.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük Halk Yürüyüşü, 18 Mayıs Pazar günü yapılacak... 
</HEADLINE>
<TEXT>

     19 Mayıs Atatürk'ü Anma, Gençlik ve Spor Bayramı Büyük Halk Yürüyüşü, 18 Mayıs Pazar günü bütün il ve ilçelerde yapılacak. 
     Gençlik ve Spor Genel Müdürü Mehmet Atalay, Türkiye Spor Yazarları Derneği Levent Sosyal Tesisleri'nde düzenlediği basın toplantısında, Başbakanlık genelgesiyle teşvik edildiğini belirttiği organizasyon hakkında bilgiler verdi. 
     Atalay, bütün il ve ilçelerde aynı saatte başlayacak olan Büyük Halk Yürüyüşü organizasyonunu kitle sporlarını başlatacak bir milat olarak gördüklerini belirterek, ''Bugüne kadar Başbakanlık genelgesiyle teşvik edilmiş organizasyonlar çok fazla olmadı. Bu insanımızı spora teşvik yürüyüşüdür. 5 milyon kişinin katılımını hedefliyoruz'' diye konuştu. 
     Başbakan Recep Tayyip Erdoğan'ın da eşofmanlarını giyerek Ankara'daki yürüyüşe katılacağını belirten Atalay, eski ve yeni bütün siyasi liderleri yürüyüşe davet ettiklerini bildirdi. 
     Katılımın yüzde 80'lik bölümünü öğrencilerin oluşturmasını beklediklerini vurgulayan Atalay, ''İstanbul'da yapılan Avrasya Maratonu organizasyonunun, bütün Türkiye'de yarattığı izlenimleri biliyoruz. Amacımız büyük bir kitleye spor yaptırarak, spor bilincini yerleştirmeye çalışmak. Oluşacak tablonun bütün Türkiye'yi çok etkileyeceğini düşünüyorum'' dedi. 
     Büyük Halk Yürüyüşü'nde İstanbul'daki parkurun Mecidiyeköy-Taksim, Ankara'daki parkurun ise Hipodrom-Anıtkabir olması bekleniyor. 
     
     ''SİSTEMİN AYIBI'' 
     Türkiye'de 343 bin civarında lisanslı sporcu bulunduğunu belirten Mehmet Atalay, bunun kişilerin değil, sistemin ayıbı olduğunu söyledi. 
     Bugün hayatta olmayan birçok eski sporcunun halen faal sporcu gibi göründüğünü kaydeden Mehmet Atalay, ''Coşkun Özarı bile hala faal futbolcu gibi görünüyor. Bu belki kişilerin değil, sistemin ayıbıdır. Bugün Almanya'da 27 milyon lisanslı sporcu varken Türkiye'de bu sayıyı hazmetmek mümkün değil. Bu nedenle insanımızı spora teşviğin en güzel örneği pazar günü oluşacak tablodur'' diye konuştu. 
     Son günlerde neden oldukları olaylar nedeniyle gündeme gelen sokak çocukları konusunda sorulan ''Sokak çocuklarını spora teşvik edecek girişimleriniz olacak mı'' şeklindeki soruyu da Atalay, ''Sokak çocukları için İstanbul'da çok şeyler yaptık, ama çok da fazla etkili olduğumuzu sanmıyorum. Bu çocuklar çaresizlikten ve ilgisizlikten sokaklarda yaşıyor. Gençlik ve Spor İl Müdürlüklerine yapacağımız atamalarda dikkate alacağımız performans değerlendirmeleri içinde sokak çocuklarına yönelik yapılacak faaliyetler de yer alıyor'' diye yanıtladı. 
     
</TEXT>
</DOC>
