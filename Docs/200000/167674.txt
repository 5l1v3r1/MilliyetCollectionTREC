<DOC>
<DOCNO> 167674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sontur11.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Powell'e bu iş uzadıkça ilişkilerimize zarar verdiğini söyledim 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Kuzey Irak'ta Türk askerlerinin gözaltına alınması ile ilgili olarak ABD Dışişleri Bakanı Powell ile görüştüğünü belirterek, ''Powell'e, bu iş uzadıkça ilişkilerimize zarar vermeye başladığını, iki müttefik ülke arasında anlaşılamaz olduğunu söyledim'' dedi. 
     Gül, Başbakan Recep Tayyip Erdoğan'ı karşılamak için geldiği Erkilet Havaalanı'nda, gazetecilerin sorularını yanıtladı. 
     Kuzey Irak'ta gözaltına alınan Türk askerleri ile ilgili gelişme olup olmadığı yönündeki soruyu Gül, şöyle yanıtladı 
     ''Son durum bildiğiniz gibi. Temaslar devam ediyor. Dün gece ben tekrar ABD Dışişleri Bakanı Powell ile görüştüm. Beni arayacaktı ve aradı bilgi verdi. Son durumları ile ilgili bilgi verdi. Ben bu işin bir an önce bitmesi gerektiğini, bu iş uzadıkça ilişkilerimize zarar vermeye başladığını, kamuoyunu çok rahatsız ettiğini, hepimizi çok rahatsız ettiğini, iki müttefik ülke arasında anlaşılamaz olduğunu söyledim. O da her şeyi yaptıklarını, bu işin bir an önce bitmesi için bugün de sayın Başbakan, ABD Başkan yardımcısı Dick Cheny ile görüşecek.'' Kerkük valisine yönelik suikast söylentileri ile ilgili soru üzerine Bakan Gül, ''Bana ve Dışişleri Bakanlığı'na kesin bir şey olduğu söylenmedi. Powell'e sebebi nedir diye sormam üzerine, Powell, dolaylı şekilde böyle bazı istihbarat bilgilerinin olduğunu söyledi. Ama bunların hiç biri kabul edilemez olduğunu söyledim'' dedi. 
     Gazetecilerin, bu olaya karşılık bir misilleme yapılıp yapılmayacağı yönündeki sorusuna Gül, ''Ne yaptığımızı göreceksiniz'' yanıtını verdi. 
     
</TEXT>
</DOC>
