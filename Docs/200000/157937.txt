<DOC>
<DOCNO> 157937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/spor/bnba.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
DENGELER ALT ÜST 
</HEADLINE>
<TEXT>

NBA konferans finallerinin ilk karşılaşmalarında, Detroit Pistons ve San Antonio Spurs’un kendi evlerindeki yenilgileri hesapları karıştırdı. Üstelik son 19 seride ilk golü atan takımlar finale çıkıyor 
     NBA’ye yakın plan METE AKTAŞ 

     İstatistikleri kriter olarak alıp, son 19 konferans finali serisinde 1 - 0 öne geçen takımların adlarını NBA finaline yazdıran taraf olduğunu göz önünde bulundurursak, skorları 1 - 0 yapan New Jersey ve Dallas’ın, büyük finale yakın olduklarını söylemeliyiz. İşte konferans finalleri 1. maçlarından sonra oluşan tablo 
     
     Detroit-Nets 0 - 1 
     Doğu Konferansı yarı finalinde karşılaştıkları Philadelphia 76’ers’ı, 5. maçta Chucky Atkins ve 6. maçta Chauncey Billups’ın gerçekleştirdikleri mucizelerle aşmayı başaran Detroit Pistons, New Jersey’e, sahasında 76 - 74 yenilerek saha avantajını rakibine kaptırdı. Pistons, maçın ilk çeyreği hariç, Nets’e istediği oyun temposunu dikte ettirmesine rağmen, hücumdaki beceriksizliği yüzünden maçı rakibine hediye etti. Maç boyunca 35.2 gibi acınası bir şut isabetiyle oynayan Pistons, ilk çeyrekte 7 dakika, maçın genelinde yaklaşık 17 dakika tek sayı bile bulamadı. Maçın dönüm noktası olan 4. çeyrekte ise Pistons’ın hücumunu izlemenin, sağlamından bir korku filmi izlemekten farkı yoktu. Çeyrek boyunca 10.5 gibi rezalet bir şut yüzdesiyle oynayarak 63 - 55 önde oldukları maçta bir anda 72 - 65 geriye düştüler. 
     
     Kötü hücum Yenilgi 
     Sixers serisinin son maçının kahramanı Chauncey Billups, Jason Kidd’in savunmasında 4. çeyrekte eriyip gitti. Önceki 9 play - off maçında 13.1 sayı ile oynayan çaylak Tayshaun Prince, bu kez diğer serilerin aksine karşısında fiziksel olarak kendisinden çok daha güçlü ve yıpratıcı bir oyuncuyu, Richard Jefferson’ı ve Rodney Rogers’ı bulunca istediği gibi at koşturamadı. Richard Hamilton ise 24 sayısının 10’unu kendisinden 10 santim kısa Lucius Harris karşısında bulurken, son çeyrekte aynı fizikteki Kery Kittles’ın savunmasında 4 sayı üretebildi. Pistons son çeyrekte böylesine tıkanırken, ilk çeyrekte takımının 16 sayısının 8’ini, üstelik çeyreğin son 2 dakikasında kaydeden Mehmet Okur’un, Tayshaun Prince’in baskıdan boğulduğu son dakikalarda hücum opsiyonu olarak kullanılmaması, coach Rick Carlisle’ın hanesine eksi puan yazdırdı. Son saniyede maçı beraberliğe getirebilecek şutu kaçırması ise Memo için müthiş başlayan bir gecenin kabus gibi sona ermesine neden oldu. 
     
     Uyan Carlisle 
     Nets cephesinde ise maçın iki kahramanı vardı. Ligin en iyi point guardı olan Jason Kidd ile atletik forvet Kenyon Martin. Maç boyunca kullandığı 19 şutun 13’ünü kaçırmasına rağmen Kidd, gerçek bir lider gibi son topu kullanmaktan çekinmedi ve bitime 1.4 saniye kala attığı maçı kazandıran sayı ile ne kadar özel bir oyuncu olduğunu gösterdi. Kenyon Martin ise 16 sayının yanı sıra savunmadaki gayreti ve özellikle yaptığı muazzam 3 blok ile takımını ateşleyen oyuncuydu. 
     Pistons çok önemli bir fırsatı tepmesine rağmen hala seriyi çevirme şansı var. Tabi önce, Rick Carlisle’ın gerçeği görüp Tayshaun Prince ve Mehmet Okur’u yaşıtları dede olmuş Cliff Robinson ve Michael Curry’nin yerine ilk 5’e monte etmesi lazım. Serinin Pistons için anahtarı belli Jason Kidd’i koşturmayacaksın. Bunu becerebilir ve hücumdaki kısırlığı imece usülü herkesin katkısıyla çözebilirlerse, Nets’i zorlayabilirler. 
     
     Spurs-Mavericks 0 - 1 
     Sadece 67 saniye. Dallas Mavericks’in pazartesi akşamı deplasmanda San Antonio Spurs’u 113 - 110 yendiği maçta önde olduğu sürenin toplamı. Ama bu 67 saniye Spurs’un sezon boyunca canını dişine takarak elde ettiği saha avantajını kaybetmesi için yeterli oldu. İki turda da ecel terleri dökerek 7 maç sonunda konferans finali vizesi alan Dallas, son 3 yılın şampiyonu Lakers’ı deviren ve şampiyonluğun en büyük favorisi olarak gösterilen Spurs’a kötü bir sürpriz yaptı. 2002 - 03 sezonunda 82.9 serbest atış yüzdesiyle oynayarak NBA tarihinin en iyi 2. derecesini elde eden Mavericks’li oyuncular maç boyunca kullandıkları 50 serbest atışın tam 49’unu sayıya çevirirlerken, Spurs oyuncuları faul çizgisinden ancak 31 48 ile oynadılar. Maçı 40 sayı 15 ribaund ile noktalayan Tim Duncan’ın tıpkı 1. tur 1. maçında Phoenix’e kaybettikleri maçta olduğu gibi maçın son anlarında kaçırdığı serbest atışlar maçın kaybedilmesinde önemli rol oynadı. 
     
Dallas vurdu, kaçtı      NBA’DE Batı Konferansı finalinin ilk maçında San Antonio Spurs’u deplasmanda 113 - 110 yenen Dallas Mavericks yedi maçlık seriye sürpriz galibiyetle başladı. San Antonio’nun favori gösterildiği serinin ilk maçında Dallas, bir ara 18 sayı geriye düşmesine karşın son dakikalarda Nowitzki ve Finley’nin kritik sayılarıyla sonuca gitti. Konuk takımın Alman yıldızı Dirk Nowitzki, 17 17 serbest atış olmak üzere 38 sayı, 15 ribaund ile takımını sırtladı. 
     
     HAFTANIN TAKIMI 
     SAN ANTONIO SPURS 
     Son iki yıldır San Antonio Spurs bu anı, kendilerini 2 defa play-off dışına iten Lakers'dan intikam alacakları günü bekliyordu. Ve sonunda Spurs emeline ulaştı. Duble MVP'li Tim Duncan'ın önderliğinde Spurs, son 3 yılın şampiyonunun işini hem de deplasmanda aldığı 110 - 82'lik zaferle bitirerek ligdeki 28 Lakers-zede takımın da intikamını aldı ve haftanın takımı oldu. 
     
     HAFTANIN OYUNCUSU 
     CHAUNCEY BILLUPS DETROIT PISTONS 
     Detroit Pistons eğer konferans finali oynuyorsa, bunu Chauncey Billups'ın Sixers serisinin 6. maçtaki unutulmayacak performasına borçlu. 1.91 boyundaki point guard sol ayağındaki sakatlığın etkilerini üzerinden atamasa da, bu hayati maçta takımının kurtarıcısı rolünü üstlenmeye karar verdi ve uzatma devresinde üst üste attığı 3 isabetli üç sayılık basket ve maçın genelinde attığı 28 sayı ile Pistons'ı Sixers karşısında 93 - 89'luk zafere ve 1991 yılından sonraki ilk konferans finaline taşıdı. 
     
     HAFTANIN BEşi 
     Chauncey Billups Detroit 
     Richard Hamilton Detroit 
     Peja Stojakovic Sacramento 
     Dirk Nowitzki Dallas 
     Tim Duncan San Antonio 
     
     HAFTANIN OLAYI 
     1-Arka arkaya 4. NBA şampiyonluğunu hedefleyen Los Angeles Lakers'ın, San Antonio Spurs'a 4 - 2 yenilerek, play - off'dan elenmesi. 
     2- New York Knicks tarihinin en büyük oyuncularından biri olan 62 yaşındaki efsane forvet Dave DeBusschere'ın geçirdiği bir kalp krizi sonucu hayatını kaybetmesi. 
     
     NE DEDiN, NE DEDiN 
     "Attım ama girmedi." Milli yıldızımız Mehmet Okur'un Detroit - New Jersey maçının son saniyesinde kaçırarak maçı uzatmaya götürme şansını yitirdiği şutu hakkındaki kısa ve öz yorumu. 
     "Bu duygu bana yabancı ve hiç sevmediğim bir duygu. Hiç kimsenin bu duyguyu sevdiğini sanmıyorum ve ben de bir daha hayatım boyunca tatmak istemiyorum." Lakers'ın süper yıldızı Kobe Bryant'ın, Spurs serisinden sonra kaybeden taraf olma duygusu hakkındaki ilginç yorumu. 
     

</TEXT>
</DOC>
