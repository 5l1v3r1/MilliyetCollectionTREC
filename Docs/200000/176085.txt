<DOC>
<DOCNO> 176085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/spor/yture.html </URL>
<DATE> 2003/08/16/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Ha gayret 
</HEADLINE>
<TEXT>

   
   Milli Takımımız, Almanya ile yaptığı hazırlık maçında giderek form tuttuğunu ve eksiklerine rağmen olumlu bir atmosfer yakaladığını gösterdi. 
   Kerem Tunçeri ve Hüseyin Beşok'un yer almadığı Ay - Yıldızlı ekibimiz yine kopuk kopuk bir oyun ortaya koydu. Ancak takım olma gayreti ise bu kez daha iyi randıman verdi. Fizik gücü son derece üstün olan Almanya karşısında eğer İbrahim, kapasitesinin onda biri kadar oynayabilseydi ve son çeyrekte biraz ribaund alabilseydik, salondan galip ayrılmamız işten bile değildi. Yıldız oyuncunun, hem fizik hem de form düzeyi takımdaki diğer arkadaşlarının çok gerisinde. Bu açığı da kısa sürede gidermesi gerekiyor. 
   Hidayet maça geç konsantre olmasına rağmen kritik anlardaki sayılarıyla görevini yaptı. Oyuna sonradan giren Mirsad ve yine tempoyu artırarak takımına skor olarak da kritik katkılar sağlayan Ender, İsveç 2003 için en umut veren isimler oldular. Mehmet ise NBA klasını Nürnberg'de de gözler önüne sererken, pota altında üzerine düşen ağır yükü fazlasıyla yerine getirdi. Ancak Hüseyin'in bir an önce forma girerek takıma katılması, Mehmet'i ve dolayısıyla da 12 Dev Adam'ı rahatlatacak. İyi bir Mirsad'ın da ne kadar faydalı olduğunu ve Milli Takım'a ne derece katkı sağlayabileceğini dün gördük. 
   Kısacası savunmanın daha iyi olması ve sertleşmesi, oyunun temposunda istikrar sağlanması, sakatların da iyileşmesi halinde önümüze daha net bakacağız. 
   
      
</TEXT>
</DOC>
