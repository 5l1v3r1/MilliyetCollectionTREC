<DOC>
<DOCNO> 165713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/ekonomi/eko01.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fiat Türkiye'de yoğunlaşacak 
</HEADLINE>
<TEXT>

12 fabrika kapatıp, 12 bin 300 işçiyi işten çıkartma kararı alan Fiat'ın açıkladığı atılım planındaki üç ülkeden biri Türkiye oldu. Fiat Türkiye'deki faaliyetlerini yoğunlaştıracak 
     İtalyan otomotiv firması Fiat Grubu, 2003 - 2006 yılları arasında geçerli olacak Endüstri Atılım Planı'nı açıklarken, plan kapsamında 1.8 milyar euroluk sermaye artırımına gidileceğini bildirdi. 
     Fiat'ın, maliyeti üç yılda 3.1 milyar euro düşürecek olan atılım planında, grubun 7 milyar euroluk küçülmeye gitmesi öngörülüyor. Dün açıklanan plana göre 12 bin 300 işçi çıkarılması yanında, 12 fabrikanın kapanması ve 2006 sonuna kadar üç yeni model otomobil Microcar, Multipla'nın yerine geçecek bir model ve 4X4 Lager jip üretilecek. 
     Şirket merkezinin bulunduğu Torino'da yapılan Yönetim Kurulu toplantısının ardından basının karşısına çıkan Fiat Başkanı Umberto Agnelli, "Şirket olarak bir kriz durumundayız ama bundan çıkmak için tüm olanaklara sahibiz. Bugün kabul edilen atılım planı, yatırımlar önemli unsurlardır" dedi. 
     
     19.5 milyar euroluk bütçe 
     Açıklanan plana göre, Fiat'ın beklenen işçi çıkarma sayısı 2004 sonuna kadar 12 bin 300 olarak gösterilirken, bunun 2 bin 800'ünün İtalya, geri kalanının da yurtdışına ait olduğunu belirtti. Daha önce İtalya'da 11 bin işçisini çıkaran Fiat, bu kez yurtdışından çıkartacağı işçilerin büyük çoğunluğunu New Holland ve Case firmalarının birleşiminden doğan Cnh adlı tarım makineleri üreten şirketten yapacak. 
     2006 yılı sonuna 19.5 milyar euroluk bütçenin 9.1 milyarı yeni üretimler, 7.9 milyar eurosu araştırma ve gelişme, 700 milyon eurosu ticari ağ ve 1.8 milyar eurosu yeniden yapılanma için ayrılacak. 
     Atılım planını açıklayan Fiat'ın İcra Kurulu Başkanı CEO Giuseppe Morchio, "Fiat'ın faaliyetleri Avrupa'da Türkiye, Polonya ve Rusya'da yoğunlaşacak. Brezilya ve Çin'de kuvvetleneceğiz" dedi. Morchio, Güney Amerika'yı da "ilginç bir pazar" olarak yorumlarken, Brezilya'da güçlenmeden Güney Amerika'da güçlü olunamayacağını savundu. 
     
'Program uygulaması cazibeyi artırdı'      Fiat'ın Uluslararası İş Geliştirme Bölümü Başkanı Jan Nahum, kuruluşun işten çıkarmayı düşündüğü 12 bin 300 kişinin Türkiye ile ilgisinin bulunmadığını söyledi. Nahum, Türkiye'nin de üretim üssü olarak düşünülmesinde kriz sonrası daha disiplinli bir yapıya kavuşan ekonomideki gelişmelerin rol oynadığını bildirdi. 
     
     'Ekonomik ortam düzeliyor' 
     Doblo üretiminden sonra Türkiye'nin kendisini ispatladığını ifade eden Nahum, Milliyet'e şu açıklamayı yaptı "Yaşanmış olan krizlerin sonucunda getirilen program dahilindeki yapısal değişiklikler ekonomik ortamı olumlu bir şekilde yönlendirmekte. Makro ekonomik dengeler oturmakta. Otomobilde yalnız ihracat değil, iç pazarın da gelişmesini beklemekteyiz. İç piyasada genişlemenin olması Fiat'ın Türkiye'ye bakışını da olumlu etkilemekte." 
     

</TEXT>
</DOC>
