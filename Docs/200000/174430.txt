<DOC>
<DOCNO> 174430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/yazar/guclu.html </URL>
<DATE> 2003/08/08/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
YÖK'te saygı sınırları zorlanıyor 
</HEADLINE>
<TEXT>

   
   YÖK kazanı kaynamaya devam ediyor. Güvensizlik had safhada. Gerginliğin de dozu artıyor. Görünen bu. 
   Bazı okurlarımız yangına körükle gittiğimiz görüşünde. Oysa bizim yaptığımız sadece durum tespiti. Ne görüyorsak onu yansıtıyoruz. Aradaki soğukluğu ve gerginliği yaratan da bizler değil, iktidar ve YÖK'tür. 
   YÖK konusunun Bakan Çelik'i aştığını şimdi çok daha net görebiliyoruz. Tasarının arkasında AKP kurmayları var. Hazırlayanlar da onlar, ille de çıksın diyenler de. Her şey yolunda gider, tasarı yasallaşırsa kahraman onlar olacak. Ama Mumcu örneğinde olduğu gibi işler ters giderse, Çelik yalnız başına kalacak. İşte o zaman ya küsüp gidecek. Ya da istifaya zorlanacak. Bunun sinyalleri şimdiden gelmeye başladı bile. 
   Bakan Çelik, yüz yüze görüşmelerde çok olumlu izlenim bırakıyor. İkna edici. Hatada ısrarcı değil. Hatadan dönmenin de bir fazilet olduğu görüşünde. Ama vitrine yani kamuoyunun önüne çıktığında sanki farklı bir kimliğe bürünüyor. Sanki kendisi gibi değil de AKP'nin bir sözcüsü gibi konuşuyor. Politik kimliği, zaman zaman devlet adamlığının önüne geçiyor. AKP ile üniversiteler arasında sıkışmış durumda. Hem akademisyen hem de politikacı. İşi gerçekten zor. Umarız daha önceki akademisyen politikacıların durumuna düşmez. Siyaset bitip tekrar üniversiteye döndüğünde yuhalama ile değil alkış ile karşılanır. 
   
   Böyle üslup olur mu    Milli Eğitim Bakanı Çelik, bazen eleştirinin dozunu öylesine kaçırıyor ki YÖK Başkanı Gürüz'den hiç de aşağı kalmıyor. Objektifliğini yitiriyor. İnandırıcılığını kaybediyor. Tasfiye harekatına giriştiğine yönelik kuşkuları artırıyor. 
   Derya Sazak hafta başında Trakya Üniversitesi Rektörü Osman İnci ile bir söyleşi yaptı. Bakan da uzunca bir cevap gönderdi. Aslında her cümlesi hakkında sayfalar yazılabilir. Gürüz gibi öylesine önyargılı ki bu durum kendisine de çözüm arayışlarına da zarar veriyor. 
   Sadece YÖK'ü ve rektörleri suçlamakla kalmıyor, üniversite senatoları, yönetim kurulları ve diğer akademik kurullardaki binlerce profesörü kukla yerine koyuyor. Şu cümleye bakın 
   Yetkiler YÖK ve rektörlerde toplanmıştır. Üniversitelerarası Kurul da dahil, üniversitelerdeki senato ve diğer kurulların karar sürecine etki edecek bir yaptırım gücü yoktur. Üniversite kurulları rektörün aldığı kararları uygulayan sekretarya görevi yapmaktadır... 
   Bu sözler, bilim adamlarına karşı saygı sınırlarını zorlar niteliktedir. İstisnalar yok mu Elbette vardır. Ama tümünü aynı kefeye koymak büyük haksızlıktır. 
   Birileri de şimdi çıkıp AKP'de her şey genel başkanın iki dudağının arasında, Milli Eğitim'de müsteşarın, genel müdürlerin Talim Terbiye'nin hiçbir söz hakkı yoktur. Bakan ne isterse onun gereğini yerine getiriyorlar dese haksızlık ve de saygısızlık olmaz mı 
   Özetin özeti Saygı sınırlarını zorlamanın kimseye bir faydası yok. Hele bu dönemde. Üniversiteler iktidarlar gibi değil. Dün de vardılar. Yarın da olacaklar. Saygı gösterenlerin saygınlığı da artacaktır. 
   
      
   
</TEXT>
</DOC>
