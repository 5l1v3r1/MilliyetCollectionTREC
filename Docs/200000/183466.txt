<DOC>
<DOCNO> 183466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sontur21.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastaneden bebek kaçıran kadının robot resmi çizildi 
</HEADLINE>
<TEXT>

     Ege Üniversitesi Tıp Fakültesi Hastanesi Doğum Servisi'nden, dün bir günlük bebeği kaçıran kadının robot resmi çizilerek polislere dağıtılırken, anne Elif Taşkıran, robot resimden tanıdığı kadının kendisine ''Sizin çocuğunuz oluyor benim olmuyor. Tedavi görüyorum'' dediğini söyledi. 
     Olayla ilgili soruşturmayı sürdüren Asayiş Şube Müdürlüğü Gasp Büro Amirliği ekipleri, hastanede görev yapan doktor, hemşire ve diğer görevli personelin verdiği bilgiler doğrultusunda, bebeği kaçıran kadının robot resmini çıkardı. 
     Üzerinde eşofman bulunan, 25-30 yaşlarında, 1.60 boyunda, 50-55 kilo ağırlığında, esmer tenli, gözlüklü ve düzgün şiveli olduğu belirtilen kadının robot resmi, olayla ilgili soruşturmayı sürdüren ekiplere dağıtıldı. Ekiplerin, özellikle garaj çevresinde robot resmi göstererek, kadının gittiği yeri tespit etmeye çalıştığı bildirildi. 
     Baba Haluk Taşkıran olayın ardından, dün gece sinir krizi geçirmesi üzerine Ege Üniversitesi Tıp Fakültesi Hastanesi'nde tedavi altına alındı. 
     Tedavisi süren anne Elif ve baba Haluk Taşkıran, hastanede bekleyen gazetecilere açıklama yaptı. 
     Adını Emre Kaan koymayı planladıkları bebeğini 3 kez kucağına alabildiğini ve doyamadığını söyleyen anne Elif Taşkıran, olayın uzun süre kendinden saklandığını, emzirmek için bebeğinin getirilmemesi nedeniyle bir şey olduğundan şüphelendiğini, saatler sonra durumun kendisine anlatıldığını söyledi. Olay nedeniyle çok bitkin olduğu gözlenen anne Taşkıran, doğum için hastaneye yattığı gün, bebeği kaçıran kadınla serviste karşılaştıklarını belirterek, ''Bir süre konuştuktan sona, sizin çocuğuz oluyor benim olmuyor, tüp bebek servisinde tedavi görüyorum dedi. Çok sert konuşması beni ürküttü. Ertesi gün doğuma gireceğimi biliyordu. Herşeyi önceden planlamış, ben yoğun bakımdan çıkmadan önce çocuğumu alıp götürmüş'' dedi. Polis tarafından hazırlanan robot resmini görür görmez, ''İşte bu kadın'' diye tepki gösteren ve gözleri dolan Elif Taşkıran, ''Bu kadını görenlerin veya tanıyanların, polise bildirmelerini istiyoruz. Bebeğimizin bulunması için herkesten yardım bekliyoruz. Bulunacağından umutluyuz. Umudumuz olmasa yaşayamam'' dedi. 
     
     ''GEREKİRSE İSTİFA EDİP, BEBEĞİMİN PEŞİNE DÜŞECEĞİM'' 

     Bornova İlçe Emniyet Müdürlüğü Asayiş Şube Müdürlüğü'nde görev yapan Haluk Taşkıran ise Ege Üniversitesi Hastanesi'nde, böyle bir olayın yaşanmasına inanamadığını söyleyerek, hastane görevlilerini eleştirdi. Bebeğin bulunması için polisin geniş çaplı operasyon başlattığını belirten Haluk Taşkıran, ''Teşkilatımın bebeğimi bulacağına inanıyorum. Gerekirse, ben de görevimden istifa edip, bebeğimin ve kadının peşine düşeceğim'' dedi. 
     
</TEXT>
</DOC>
