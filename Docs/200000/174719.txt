<DOC>
<DOCNO> 174719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/son/sontur22.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul polisinde, "düğün" zirvesi... 
</HEADLINE>
<TEXT>

     İstanbul Emniyet Müdürü Celalettin Cerrah, bazı emniyet müdür yardımcıları ve şube müdürleri ile Başbakan Recep Tayyip Erdoğan'ın oğlu Bilal Erdoğan'ın düğünü ve bu akşam oynanacak olan Galatasaray-Diyarbakırspor maçına ilişkin alınacak güvenlik önlemlerini görüştü. 
     İstanbul Emniyet Müdürlüğü'nün Gayrettepe'deki hizmet binasına saat 13.30 sıralarında gelen Cerrah, basın mensuplarının soruları üzerine, güvenlik toplantısında, İstanbul'un asayişine ilişkin genel konuların ele alınacağını belirtti. Cerrah, toplantı içerisinde Başbakan Erdoğan'ın oğlu Bilal Erdoğan'ın düğünü öncesi, düğün sırası ve sonrasında alınan ve alınacak güvenlik önlemlerinin de görüşüleceğini söyledi. 
     Cerrah, yarın akşam düğünün yapılacağı Lütfi Kırdar Uluslararası Kongre ve Sergi Sarayı çevresinde dün akşamdan itibaren tüm tedbirlerin alınmaya başladığını belirtti. 
     ''Gereken her şey yapılacak'' şeklinde konuşan Cerrah, Lütfi Kırdar Uluslararası Kongre ve Sergi Sarayı'na çıkan sokak ve caddelerin yarın sabah 08.00'den itibaren trafiğe kapatılacağını, diğer cadde ve güzergahlarda ise trafiğin normal seyrini sürdüreceğini kaydetti. 
     Cerrah, düğünde görev yapacak emniyet personeli sayısı ve güvenlik önlemlerinin içeriğine ilişkin soruları ise cevaplandırmadı. 
     Cerrah daha sonra, İstanbul Emniyet Müdür Yardımcıları Şefik Kul, Erdal Ceren ve Ayhan Pamuk'un da aralarında bulunduğu çok sayıda emniyet müdür yardımcısı ve bazı şube müdürlerinin katılımı ile bir toplantı yaptı. Bu toplantıda, Galatasaray-Diyarbakırspor maçı öncesi, sırası ve sonrasında alınacak tedbirlerin görüşüldüğü bildirildi. 
     İlk toplantının ardından, emniyet müdür yardımcıları, bazı şube ve ilçe emniyet müdürleri ile emniyet amirleri ve başkomiserlerden oluşan emniyet personeli, Başbakan Erdoğan'ın oğlunun düğününde görevli oldukları için alınacak önlemler konusunda brifing salonunda ayrı bir toplantı gerçekleştirdi. 
     Korumalardan sorumlu Emniyet Müdür Yardımcısı Yaşar Güngör Şahin'in organizasyonunda gerçekleştirilen toplantıda, düğüne ilişkin tedbirlerin gözden geçirildiği ve görev alacak personele son talimatların verildiği belirtildi. 
     
</TEXT>
</DOC>
