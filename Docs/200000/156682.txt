<DOC>
<DOCNO> 156682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sontur06.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kopuk kol hastane hastane gezdirildi... 
</HEADLINE>
<TEXT>

     Esenler'de Şenol Ateş'in 24 bakımını yapmak üzere aldığı yangın söndürme tüpünün patlaması sonucu kolu koptu. Patlamanın şiddetiyle fırlayan kol, beş katlı binanın çatısında bulundu. Vatandaşlar kopan kolu, poşet içerisinde Haseki Hastanesi'ne götürdü. Soğutucu bölüm olmadığı için kol korunması için morga konuldu. Kopuk kol daha sonra yaralının, tedavi altına alındığı İstanbul Tıp Fakültesi'ne götürüldü. Ancak parçalandığı için dikilemedi. 
     Kazım Karabekir Mahallesi'ndeki Çağlayan Yangın Söndürme Cihazları firmasında çalışan Ateş ve Ali Aydın, işyerlerinden bakım yapmak üzere topladıkları süreleri dolmuş yangın tüplerini araçtan indirmeye başladı. İndirme sırasında tüplerden biri büyük bir gürültüyle patladı. Patlamada Ateş ağır yaralandı. Ateş'in patlamanın şiddetiyle kopan kopan kolu, yaklaşık 20 dakika süren arama sonucu aynı sokaktaki beş katlı binanın çatısında bulundu. 
     Ateş kopan koluyla birlikte İstanbul Tıp Fakültesi Hastanesi'ne kaldırılarak ameliyata alındı. Patlama sırasında ayaklarından hafif yaralanan Aydın ise Haseki Hastanesi'ne kaldırıldı. 
     Kol, hastane hastane gezdi 
     Çatıda bulunan kol, bir poşete konuldu. Daha sonra ambulans ile Haseki Hastanesi'ne gönderildi. Bu arada ambulans görevlileri kolun sahibi Şenol Ateş'in hangi hastaneye gittiğini telsiz ve telefonla 112 merkezinden öğrenmeye çalışırken, vatandaşlar ise kopan kolun buzlu yerde korunması için Haseki Hastanesi acil Servisi'ne müracaat etti. Ancak kolun muhafaza edilebilmesi için özel bir bölümün bulunmadığı belirtildi. Patoloji servisine gönderilen vatandaşlar, görevlilerce ortopedi servisine gönderilmek istendi. Çıkan tartışma sonucu, vatandaşların ısrarı üzerine kopuk kol, morg servisinde bekletildi. Bir süre sonra hastanın İstanbul Üniversitesi İstanbul Tıp Fakültesi Hastanesi'nde olduğu öğrenildi. Kopuk kol alınarak hastaneye gönderildi. Ancak, hastane yetkililerinin, kolun parçalanması sebebiyle dikilemeyeceğini söyledikleri öğrenildi. 
     
</TEXT>
</DOC>
