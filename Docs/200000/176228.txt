<DOC>
<DOCNO> 176228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/spor/aspo.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın tek gol anonsu Tayfur'dan geldi 
</HEADLINE>
<TEXT>
   Kaptanınız konuşuyor 1-0 
   Usta Lucescu'nun takımı, çırak Hagi'nın ekibi Bursaspor'a vize vermedi. Siyah - Beyazlı takım, üç - dört net gol pozisyonundan da yararlanamadı 
      BİLAL MEŞE 

   
   Sezona deplasmanda Samsun galibiyetiyle başlayan Beşiktaş, evindeki ilk maçına hem şov, hem de farklı bir galibiyet amacıyla çıkmıştı. Bursaspor, Kartal'ın tam dişine göreydi Adam markajından çok, alan savunmasını tercih eden Bursaspor, 90 dakika süreyle hiç kapanmadı. Rakibin ofansif futbol anlayışı Beşiktaş'ın hem şovuna, hem de farklı galibiyet arzusuna çok yakındı. 
   Kartal'ın özellikle ilk yarıda, bırakın şov yapmayı Tayfur'un altın golünden başka sadece bir pozisyonu daha vardı. 33. dakika bize göre maçın en kritik anıydı. Pancu, çizgi halinde yakaladığı Bursaspor savunmasının arasından Ahmet Dursun'u kaçırdı. Ne var ki, golcü futbolcu topu, karşı karşıya kaldığı kaleciye teslim etti. 
   
   Enfes gol 
   Beşiktaş'ın sol kanadında hem İbrahim hem de Ahmet Yıldırım inanılmaz hatalar yaptı. Buna bir de orta alanda yapılan pas hataları eklenince Beşiktaş bu yarıda etkisiz kaldı. Sol kanattaki verimsizlik, Allah'tan sağ kanada yansımadı. Nitekim 19. dakikada Tayfur'un zorluk derecesi yüksek tek golü de bu kanattan geldi. Sağ kulvarda adeta maden bulan Beşiktaş'ın fark umutları, Hagi'nin 30. dakikada Egemen'i oyundan almasıyla suya gömüldü. 
   56. dakikada Ahmed Hassan ile Sergen'in oyuna girmesi, hem tribünleri ateşledi, hem de Kartal'ı... 49. dakikada Ganea'nın yakın mesafeden sert şutu Cordoba'dan kornere çıkarken, tribünler rahat nefes aldı. Ancak 60. dakikada Ender, Oscar'ın kalesini ikinci kez yokladı, Kolombiyalı yine izin vermedi. 
   Rakibin bu iki pozisyonunu kazasız, belasız atlatan Beşiktaş, Bursaspor kalesinde bol gol pozisyonları üretti. 67. dakikada Pancu, Erhan'dan söktüğü topla ceza alanı içine girdi, şutu defansa çarparak kornere gitti. 
   
   Bol pozisyon 
   70. dakikada Sergen, sağdan Ahmet Dursun'u kaçırdı. Golcü, çizgiye kadar indi, topu Ahmed Hassan'a kesti. Mısırlı'nın gelişine vuruşu defansa çarptı. 
   77. dakikada bu kez Ahmet Hassan soldan ceza alanına indirdi, Ronaldo aşırdı. Topu önünde bulan Ahmet Dursun yine zor olanı tercih edip topu auta attı. 
   Bu dakikadan sonra savunmasını sağlam tutan Beşiktaş, rakibin ataklarını önlerken, yine son pozisyonu buldu. 79. dakikada Sergen soldan hareketlenen İbrahim'i gördü. Tecrübeli futbolcu topu Ahmet Dursun'a yuvarladı. Dursun bu pozisyonda da meşin yuvarlağı auta gönderdi. 
   
   Maçın adamı    Tayfur üç attı biri sayıldı 
   Üç gol attı, ikisi ofsayt gerekçesiyle sayılmadı. Zorluk derecesi yüksek müthiş bir gole imzasını attı. Orta alanda çok çalıştı, müthiş pres yaptı. Gemisini kurtaran kaptan oldu. 
   
   Maçın hakemi    Göze batmadı 
   HAKEM Ali Aydın yine otoritesi ile sahadaydı. Ancak geçen sezona oranla, oyunculara yaklaşımı daha iyiydi. Pozisyonları hep yakından izledi. Buna rağmen bir - iki faul hatası yaptı. Örneğin, Tayfur'un ilk yarıda Sertan'a ceza alanı çizgisinde yaptığı hareket fauldu, ikinci kart bile gündeme gelebilirdi. 
   
   "Tecrübe kazandı"    BURSASPOR Teknik Direktörü Hagi, Beşiktaş'ın tecrübesi ile kazandığını söyledi. Rumen hoca, "Rakibimizin iyi organize olan ve tecrübeli olduğunu biliyorduk. Zaten bu tecrübesi olduğu için bir - iki pozisyon bulduktan sonra golü buldular. Bu golün ardından da skoru korumak istediler. Konsantrasyonumuz çok iyiydi. Bursa'nın geleceğini iyi görüyorum. Galatasaray ile oynayacağımız maçta umarım gol kaçırmayız" dedi. 
   
   Luce Acı çektik    Rumen hoca, bunaltıcı havada zorlandıklarını itiraf etti, kaçan pozisyonlar için de, "Anlaşılan çok çalışmamız gerek" dedi 
      
   Bursa'ya övgü 
   BEŞİKTAŞ'IN teknik patronu Lucescu, eski öğrencisi Hagi'li Bursa'yı övdü, üç puanı kazandıkları için de mutlu olduklarını söyledi. Rumen çalıştırıcı, "Maçın birçok bölümünde oyuna hakimdiler. Biraz tecrübe eksiklikleri vardı. Kontrataklarda da bize fazla alan bıraktılar. Hagi ve ekibini kutluyorum. Bursa çok hoşuma gitti. Kazanma hırsları var, agresiflik var. Özellikle biz sıcaktan acı çektik. Aşırı etkilendik" açıklamasını yaptı. 
   
   Ahmet teşhisi 
   ÜÇ puan için mutlu olduğunu belirten Lucescu, "Ancak kaçırdığımız pozisyonlar için hiç mutlu değilim. Anlaşılan bu konuyu çözmek için daha çok çalışmamız lazım" yorumunu yaptı. Lucescu, Ahmet Dursun için de, "Santrfor konusu onu baskı altına aldı. Ben ona tüm güvenimi verdim. Yavaş yavaş eski gücüne ulaşacak" diye konuştu. Bu oyuncunun çok gol kaçırdığının hatırlatılması üzerine ise, "Böyle devam ederse, başka çözüm bulacağız" ifadesini kullandı. 
   
   
</TEXT>
</DOC>
