<DOC>
<DOCNO> 186889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/ekonomi/aeko.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
15 bin puanı geçmek için tam üç yıl dört ay bekledi 
</HEADLINE>
<TEXT>

   YSK'nın seçimlerin yenilenmemesi yönünde karar alması, enflasyonun son 27 yılın en düşük düzeyine inmesi ve IMF ile 6. gözden geçirmede sorun yaşanmayacağı beklentisi, borsayı uçurdu. Endeks 12 Haziran 2000'den bu yana ilk kez 15.719'a çıktı ve hisseler yüzde 10.62 prim yaptı. İşlem hacmi 2.8 katrilyon lira, işlem miktarı da 968.1 milyar adetle tüm zamanların rekorunu kırdı 
      ORHAN TEKEOĞLU 
   
   Borsa dün adeta son üç buçuk yıllık düşüşün intikamını aldı. Ekonomide gözlenen iyileşmenin yanı sıra, siyasette de olumlu gelişmelerin yaşanması borsayı eski hareketli günlerine götürdü. Yüksek Seçim Kurulu'nun YSK seçimlerin yenilenmemesi yönünde karar alması, piyasaları oldukça rahatlattı. 
   Cuma günü açıklanan ve 27 yıl aradan sonra yüzde 20'nin altına inen enflasyon, Irak'a asker gönderilme konusundaki iyimser beklentiler ve IMF ile sürdürülen 6. Gözden Geçirme'de sorun çıkmayacağına yönelik beklentiler, borsayı ateşleyen diğer gelişmeler oldu. 
   Borsa yüzde 10.62 ile son zamanların en hızlı çıkışını yaparken, bono faizleri fonlama maliyetinin de altına indi, dolar yeniden düşüşe geçti. 
   
   Endeks 15.000'i jet hızıyla geçti 
   Olumlu gelişmelerin ilk etkisi borsada gözlendi. Seans açılır açılmaz borsa hızla tırmanışa geçti. Özellikle İMKB - 30 Endeksi içindeki lokomotif hisselerin yoğun talep görmesi, borsayı yeni zirveye taşıdı. Endeks günü 15.719 puandan kapatırken, hisselerin değer artışı yüzde 10.62 olarak gerçekleşti. 
   Endeks, 12 Haziran 2000'den bu yana en yüksek değerine ulaştı. Endeks dolar bazında da 1.16 cent ile Mayıs 2001'den bu yana en yüksek değerine çıkmış oldu. 16 Ocak 2000'de dolar bazında 3.51 cent'e kadar çıkan endeks, 8 Ekim 2001'de 0.48 cent'e kadar düşmüştü. 
   
   Borsadan çifte rekora imza 
   Borsa, dünkü hızlı çıkışıyla iki rekora imza attı. 2 katrilyon 853 trilyon lira ile tüm zamanların işlem hacmi rekoru kırıldı. Bundan önceki rekor 2.6 katrilyon lira ile 8 Kasım 2002'de kırılmıştı. İşlem miktarı da 968 milyar adet ile tüm zamanların en yüksek rakamına ulaştı. Dün en çok işlem hacmini 289.1 trilyon lira ile Garanti Yatırım yaparken, Global Menkul ise net 41.8 trilyon liralık alım yaptı. 
   Uzmanlar, her hızlı yükselişin ardından k r amaçlı satışların gelebileceği uyarısında bulunurken, orta vadede yükseliş trendinin devam ettiğini ancak Irak'a asker gönderme konusunun risk unsuru olarak bulunduğunu belirttiler. 
   
   Dolar 32 bin lira geriledi    Bankalararası piyasada, yabancı bir bankanın ve yerli bankaların satışı ile dolar dün 32 bin liralık düşüşle yeniden 1 milyon 367 bin liraya geriledi. 24 Mart'ta 1 milyon 763 bine yükselen dolar aradan geçen süre içinde TL karşısında yüzde 23 değer kaybına uğradı. 
   Dolar, serbest piyasada dün 20 bin lira gerileyerek 1 milyon 367 bin liraya indi. Dolar, geçen hafta perşembe günü 1 milyon 405 bin liraya kadar çıkmıştı. Euro da 20 bin liralık düşüşle 1 milyon 586 bin liraya indi. 
   
   Faizde yılın en düşük rakamı    Bono piyasasında alımların devam etmesiyle faizler cuma günkü kapanışa göre iki puan düşerek yüzde 32.82'yle yılın en düşük değerine indi. 
   Hazine, bugün biri 385 günlük tahvil diğeri de 182 günlük bono ihalesi düzenliyor. Bankacılar, yabancıların alımlarıyla bonoda fonlama maliyetinin de altına gelindiğini belirterek, bugünkü ihalede sorun yaşanmayacağını kaydettiler. Hazine, bu hafta toplam 4.5 katrilyon liralık iç borç geri ödemesi yapacak. 
   
   Türk tahvilleri değer kazandı    YSK'nın seçim iptali başvurularının reddetmesi, yurtdışında da etkisini gösterdi. 
   Türkiye'nin gösterge niteliğindeki 2030 dolar tahvili, Londra piyasasında 2.2 puanlık artış gösterdi ve nominal değerinin yüzde 118.250'sinden işlem gördü. 
   ABD ile imzalanan 8.5 milyar dolarlık kredi anlaşmasının ardından 117 seviyelerine yükselen Türk tahvilleri, Yargıtay'ın DEHAP kararını onamasının ardından seçimlerin yenileneceği endişesiyle 114 seviyelerine kadar gerilemişti. 
   
   
</TEXT>
</DOC>
