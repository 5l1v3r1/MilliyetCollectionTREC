<DOC>
<DOCNO> 162471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/soneko34.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan TÜPRAŞ'ın tamamını satarız, işi bitiririz 
</HEADLINE>
<TEXT>

     Maliye Bakanı Kemal Unakıtan, hiçbir şeyin özelleştirme programlarını etkilemeyeceğini bildirdi. 
     Başbakan Recep Tayyip Erdoğan'la birlikte TÜSİAD YİK toplantısının ardından düzenlenen yemeğe katılan Unakıtan, basın mensuplarının sorularını yanıtladı. 
     Unakıtan, TÜPRAŞ'ın satışına ilişkin ''Rusların gireceği söyleniyor. Bu planları değiştirir mi '' sorusu üzerine, TÜPRAŞ'ın, aldığı petrolü rafine ettiğini hatırlatarak şunları kaydetti 
     ''Biz petrolü nereden alıyoruz Yüzde 90'ını dışarıdan alıyoruz, yüzde 90'ını dışarıdan aldığımız yer stratejik olmaz, onu kabul edin. TÜPRAŞ'ın belli bir kısmı halka açıktır. Geri kalan hisselerin bir kısmını mı satalım, tamamını mı, şu mu bu mu demeye lüzum yoktur. Özelleştirmekten maksadımız devleti ekonomik faaliyetlerden kurtarmaktır. O bakımdan biz TÜPRAŞ'ın ne kaldı devlette hissesi, şu kadar...Tamamını satarız işi bitiririz.' 
     
     PETKİM PROSEDÜRÜ İŞLİYOR 
     Unakıtan, Petkim'e gelen tekliften memnun olup olmadığının sorulması üzerine de, prosedürün işlediğini, bu nedenle herhangi bir şey söylenmesi için erken olduğunu belirtti. 
     ''Petkim'in iptal edilmesi, kabul edilmemesi özelleştirme programını etkiler mi '' sorusuna da Bakan Unakıtan şu karşılığı verdi 
     ''Öyle sorular soruyorsunuz ki bir şey var gibi... Bizim özelleştirme programımızı hiçbir şey etkilemez. Özelleştirmeye hükümet olarak irademiz vardır, başta Başbakanımız olmak üzere irademiz vardır, kuvvetlidir ve bu özelleştirme bitene kadar süratli bir şekilde devam edeceğiz.'' Kemal Unakıtan bir basın mensubunun ''Hedeflediğiniz gelirlere ulaşacağınızı düşünüyor musunuz '' sorusu üzerine ''Ben düşünüyorum'' dedi. 
     TÜPRAŞ'tan ne kadar gelir beklendiğine ilişkin bir soru üzerine de Unakıtan, ''Özelleştirmeden önce, tahmini de olsa herhangi bir fiyat söylenirse, hele ben Maliye Bakanı olduğum için, özelleştirme bana bağlı olduğu için doğru olmaz'' dedi. 
     Unakıtan, gazetecilerin ekonomiye ilişkin sorularını ''Ekonomide bahar havası var. Enflasyon iniyor, faizler iniyor, büyüme sağlanıyor, ihracat artıyor, daha ne bekliyorsunuz '' diye yanıtladı. 
     
</TEXT>
</DOC>
