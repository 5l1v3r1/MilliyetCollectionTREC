<DOC>
<DOCNO> 165863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/sonspo01.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş ''Genç oyuncularımla gurur duyuyorum'' 
</HEADLINE>
<TEXT>

     6. FIFA Konfederasyon Kupası Yarı Final maçında Fransa'ya 3-2 yenilerek elenen A Milli Takım Teknik Direktörü Şenol Güneş, Fransa ile finalde karşılaşmak istediklerini söyledi. 
     Şenol Güneş soyunma odasında yaptığı açıklamada, ''Fransa ile finalde karşılaşmak istiyorduk. Ancak yarı finalde karşılaştık. Bu maç final mücadelesi gibiydi, izleyenlere büyük zevk verdiğini tahmin ediyorum. Beklenmeyen hatalarla ilk yarıyı 3-1 yenik tamamladık'' dedi. 
     Güneş, ikinci yarıda gerçek kimliklerinde oynadıklarını vurgulayarak, ''2. yarı kendi kimliğimizi ortaya koyduk. Genç oyuncularımın performansından memnunum. Onlarla gurur duyuyorum. Kupayı alamadık. Ama çok şey kazandık. Maçı 2 takım da kazanabilirdi. Fransa'yı kutluyor ve başarılar diliyorum'' diye konuştu. 
     ''Bu kadar çok Türk seyircinin geleceğini tahmin ediyor muydunuz, çok şaşırdınız mı '' şeklindeki bir soruya ise Güneş, ''Avrupa'da Türk seyircilerin Milli takımı hiçbir zaman yalnız bırakmadığını biliyoruz. Biz seyircilerimizle birlikte bir ekibiz'' yanıtını verdi. Kamerunlu oyuncu Marc-Vivien Foe'nin ölümüyle ilgili bir soruya karşılık da Güneş, ''Maç öncesi aldığımız haber bizi derin üzüntüye boğdu. Takım olarak şok olduk. İnsan hayatından önemli hiçbir şey yok. Kamerunlu futbolcunun ailesine ve futbol dünyasına başsağlığı diliyorum'' dedi. 
     
     SANTİNİ, ''KAMERUNLU OYUNCUNUN ÖLÜMÜ BİZİ ÇOK ETKİLEDİ'' 

     Fransa Milli Takımı Teknik Direktörü Jacques Santini de, Türk ekibinin çok iyi bir ekip olduğunu bildiklerini ifade ederek, şöyle konuştu 
     ''Türk takımı iyi bir takım ve mücadeleci bir takım. Bu akşam bu yönlerini bir kez daha ortaya koydular. Türk takımının bu kadar iyi bir performans ortaya koyması sürpriz değil.'' Tuncay ile ilgili bir soruyu ise Santini, ''Daha iyi tecrübe kazandığında etkili bir futbolcu olacağına inanıyorum'' şeklinde yanıtladı. 
     Ölen Kamerunlu oyuncunun daha önce Fransa'nın Lyon takımında top koşturması nedeniyle Fransız futbolcuların kendisini yakından tanıdığını, ölümünden çok etkilendiğini belirten Santini, ''Futbolcularımızın çoğu Foe'yi yakından tanıdığı için soyunma odasında ve sahada duygusal anlar yaşadık. Bu olay bizi çok etkiledi'' dedi. 
     
     NOTLAR 

     -Karşılaşma öncesi Kolombiya-Kamerun yarı final maçında yaşamını yitiren Kamerunlu oyuncu Foe için 1 dakikalık saygı duruşu yapıldı. 
     -FİFA Başkanı Joseph Blatter, Foe'nin ölümünü inanılmaz bir trajedi olarak değerlendirdi. 
     Ölüm haberinden şok olduğunu açıklayan Blatter, Kamerun Milli takımına başsağlığı diledi. 
     -Yaklaşık 41 bin seyircinin izlediği karşılaşmada Türk ve Fransız seyircilerin oranı eşitti. 
     
</TEXT>
</DOC>
