<DOC>
<DOCNO> 177274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sontur15.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkek karasinekler dikkat Kandırılacaksınız... 
</HEADLINE>
<TEXT>

     Karasineklerle mücadele için piyasaya çıkarılan bir ilaç, dişi karasinek kokusu yayarak erkek karasinekleri çekiyor. Dişi karasinekler için de çöplük ve peynir kokusu kullanılıyor. 
     BAYER tarafından karasinekler için üretilen ''Quick Bayt'' adlı granül sinek ilacında, karasinekleri çekmek için cinsellik, koku ve renk unsurları kullanıldı. 
     BAYER Bölge Distribütörü Oya Deniz, 80 gramlık poşetlerle satışa sunulan yeni ürünlerinin, karasinekle mücadelede büyük başarı sağlamasının beklendiğini kaydetti. 
     İlacın, karasineklerin toplu halde bulundukları çöplüklerde, hayvan çiftliklerinde ve evlerde güvenle kullanılabileceğini belirten Deniz, şunları söyledi 
     ''Yeni ürünümüzde Feromon adı verilen dişi sinek kokusu ile çöplük ve kokmuş peynir kokuları kullanıldı. Erkek karasinekler, dişi karasinek kokusuna, dişi karasinekler ise çöp ve kokmuş peynir kokusuna aldanıp ilaçla temas ettikleri anda hemen ölüyorlar. 
     Sineklerin ilgisini çekmesi için de yeni ürünümüz, kiremit kırmızısı renginde hazırlandı. Kedi, köpek veya diğer hayvanlar bu ilacı ağızlarına alsalar bile, tadı çok kötü ve acı olduğu için hemen çıkartıp etkilenmiyorlar. Yeni ürünümüz, karasineklerin bolca bulunduğu ahırlarda, kümeslerde, mezbahalarda, süt tesislerinde ve çöp toplama merkezlerinde güvenle kullanılabilir'' Oya Deniz, yeni sinek ilacının suda eritilip duvarlara boya şeklinde sürülebileceğini, evlerde pencerelerin üst kısımlarına ve yüksek yerlere bir tabak içinde sulandırılarak kullanılabileceğini de kaydetti. 
     
</TEXT>
</DOC>
