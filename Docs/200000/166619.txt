<DOC>
<DOCNO> 166619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/soneko19.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Elektrikte bölgesel tarifeye geçişe portesto hazırlığı 
</HEADLINE>
<TEXT>

     Güneydoğu Anadolu Bölgesi'ndeki işadamları, Enerji Piyasası Düzenleme Kurulu'nun elektrik fiyatlarında bölgesel tarifeye geçiş hazırlığına tepki gösterdi. 
     Diyarbakır Ticaret ve Sanayi Odası Başkanı Kutbettin Arzu, bölgesel tarifeye geçiş hazırlığını eleştirerek, hazırlığın çağ dışı olduğunu iddia etti. 
     Bölgede enerjideki kayıp oranının sadece kaçak elektrik kullanımından kaynaklanmadığını belirten Arzu, bölgesel tarifenin uygulamaya konulması durumunda mahkemeye dava açacaklarını bildirdi. Arzu, şöyle dedi 
     ''Uygulama başlatılırsa, elektrik parasını ödememe kampanyası başlatacağız. Enerji Bakanlığı gelip elektriğimizi kessin ve işsiz kalan işçilerimize de iş bulsun. Suçun failini bulmadan toplumu cezalandıramazsınız. Bu hukuka aykırıdır. Bölgedeki barajlarda 1 kilovat enerji 1 cent bedel ile üretiliyor. Diğer bölgelerde ise çevrimli santrallerde kilovatı 7 centle üretiliyor. Buna rağmen en pahalı erenjiyi bölge halkının satın alması son derece yanlıştır.'' Güneydoğu Sanayici ve İşadamları Dereği GÜNSİAD Başkanı Bedrettin Karaboğa ise gelir düzeyi Türkiye'nin en düşük olan bölgesine en pahalı elektriği satma mantığını bir türlü algılayamadıklarını ifade ederek, uygulamanın bölgedeki sanayi kuruluşlarını kapanma tehlikesiyle karşı karşı bırakacağını öne sürdü. 
     Uygulamanın kaçak kullanımını düşürmeyeceğini, aksine arttıracağını iddia eden Karaboğa, ''Bölgedeki elektrik iletim hatları en az 40 yıllıktır. Kaçak kullanım oranı sanılan kadar yüksek değildir. Bölgedeki kaybın gerçek nedeni kaçak kullanım değil, hatların eski oluşudur. Bu hatların yenilenmesi durumunda kayıp oranı düşecektir'' dedi. 
     Diyarbakır Sanayici ve İşadamları Derneği DİSİAD Başkanı Şeyhmus Akbaş da, bölgenin enerji fiyatında cazibe merkezi haline getirilmesi yerine cezalandırılmaya çalışılmasının son derece yanlış olduğunu söyledi. 
     Bölgesel tarifeye geçilmesine sesiz kalmayacaklarını anlatan Akbaş, şöyle dedi 
     ''Yeni uygulama bölgede istihdam yaratan işadamlarının şevkini kıracaktır. Anayasa'nın eşitlik ilkesine aykırıdır. Biz bölge enerji fiyatının ucuzlatılarak, batı bölgelerindeki işadamlarımızı bölgede yatırım yapmaya teşvik uygulamalarını bekliyorduk. Bu hazırlık bizde hayal kırıklığı yarattı. Mikrokredi uygulamalarıyla işsizlik sorunun çözülmeye çalışıldığı bölgeye en pahallı elektriği satmaya kalkışmak doğru değildir. İlgilileri hazırlığı geri çekmeye davet ediyoruz.'' 
     
     KAÇAK KULLANIM ARTACAK 
     Elektrik Mühendisleri Odası Diyarbakır Şube Başkanı Tarık Öden de, bölgesel tarife uygulamasının kaçak kullanımı engellemeyeceğini, bu tutumun bölgedeki dürüst tüketicilere haksızlık olacağını öne sürerek, ''bu uygulama, kaçak kullanım oranını arttırır. Türkiye'de en çok kaçak elektrik sanayi sektöründe kullanılıyor. Bunların incelenmesi ve denetlenmesi gerekir. Teknik nedenlerdeki kayıpları vatandaşlara mal etmek yanlıştır'' dedi. 
     
</TEXT>
</DOC>
