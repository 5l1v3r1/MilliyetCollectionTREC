<DOC>
<DOCNO> 162229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/sondun31.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
WSJ "ABD askerlerini petrol için Kafkas ve Afrika'ya kaydırıyor" 
</HEADLINE>
<TEXT>

     ABD'nin, 50 yıldır Almanya'da bulundurduğu yaklaşık 70 bin askerinin önemli bir bölümünü bu ülkeden çekerek, Afrika ve Kafkas bölgesinde konuşlandıracağı bildirildi. 
     Wall Street Journal gazetesinin haberine göre, bu karar, Washington'un Kafkaslar ve Afrika'daki petrol rezervlerini güvence altına alma kaygısından kaynaklandı. 
     Hazar petrol bölgesinin yanı sıra terörle mücadelenin de kararda etkili olduğu belirtiliyor. 
     Pentagon kaynakları, bu husustaki nihai kararın önümüzdeki birkaç ay içinde alınacağını ve birliklerin bir yıl içinde yeni görev bölgelerine hareket edeceklerini kaydetti. 
     Almanya'nın Irak savaşına karşı çıkmasının kararda rol oynamadığını savunan Pentagon yetkilileri, Berlin hükümetinin Saddam'ın devrilmesi aşamasında kendilerine çeşitli kolaylıklar sağladığını ifade ettiler. 
     Almanya'nın Heidelberg, Wiesbaden, Grafenwohr ve Würzburg bölgelerindeki tesislerde bulunan Amerikan askerlerinin sayısının önemli ölçüde azaltılacağı kaydedildi. 
     Öte yandan, ABD'nin, NATO içindeki öncü rolünü kaybedebileceği endişesiyle Avrupa'daki birliklerinin sayısında büyük çapta azaltmaya gitmek istemediği öne sürülüyor. 
     ABD Avrupa Kuvvetleri Komutan Yardımcısı Orgeneral Charles Wald, ''NATO'da lider pozisyonumuzu muhafaza etmek bizim açımızdan çok önemli. Bu statümüzü koruyabilmek için Avrupa'da belli sayıda asker tutmak mecburiyetindeyiz'' diye konuştu. 
     Buna karşılık ABD'nin Azerbaycan gibi dost ülkelerde kuracağı yeni üslerde 15 bin dolayında asker bulundurmayı planladığı belirtiliyor. 
     Wall Street Journal'ın haberine göre, ABD, Romanya ve Bulgaristan gibi Karadeniz'e kıyısı bulunan ülkelerde de asker konuşlandıracak. Washington, Polonya'da da eğitim amacıyla 10 bin konuşlandıracak. 
     Afrika'daki asker sayısının ise 1500'den 6500'e çıkartılacağı kaydedildi. Bu askerler Cibuti'deki üslere yerleşecekler. 
     Amerikan askerlerinin çekilmesinin söz konusu ülkeleri ekonomik açıdan etkileyeceği, buna karşılık askerlerin konuşlandırılacakları yeni ülkelerin ekonomilerinde canlanma görüleceği bildiriliyor. 
     
</TEXT>
</DOC>
