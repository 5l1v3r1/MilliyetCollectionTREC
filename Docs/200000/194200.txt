<DOC>
<DOCNO> 194200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/son/sondun11.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu üst düzey yetkilileri Türkiye'nin üyeliğine karşı 
</HEADLINE>
<TEXT>

     AB Komisyonu üst düzey yetkililerinin çoğunun Türkiye'nin AB üyeliğine karşı olduğu bildirildi. 
     Almanya'nın Düsseldorf kentindeki ''Identity Foundation'' adlı araştırma vakfı tarafından yapılan araştırmaya göre, Brüksel'deki AB Komisyonu bünyesinde görev yapan toplam 36 genel müdürden 33'ü Türkiye'nin AB üyeliğine karşı çıkıyor. 
     Genel müdürlerle yapılan röportajlara dayanılarak hazırlanan araştırma sonuçlarına göre, Türkiye'nin AB üyeliğine karşı çıkılmasının başlıca sebebi, Avrupa'nın entegrasyonunun sadece ''dar sınırlarda'' gerçekleşmesinin mümkün olduğuna inanılması. 
     Türkiye'nin AB üyeliğine karşı çıkan genel müdürlerin, 2004 yılında 10 yeni üyenin alınmasıyla AB'nin genişleme kapasitesinin sınırlarına ulaşacağına, bu nedenle AB içinde büyük reformların yapılmasının gerekli olduğuna inandıkları ifade edildi. Bu genel müdürler, bir ''Avrupa hükümetinin'' kurulmasından yana olduklarını, ancak üye ülkelerdeki endişe ve tereddütlerden dolayı böyle bir şeyin 20 ila 50 yıl arasında gerçekleşmesinin mümkün olduğunu kaydettiler. 
     
</TEXT>
</DOC>
