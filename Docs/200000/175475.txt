<DOC>
<DOCNO> 175475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/soneko22.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
EPDK Başkanı Doğalgazın ucuzlaması için özel sektöre devir şart 
</HEADLINE>
<TEXT>

     Enerji Piyasası Düzenleme Kurumu EPDK Başkanı Yusuf Günay, Türkiye'de doğalgazın ucuzlaması için doğalgaz alım kontratlarının özel sektöre devrinin gerçekleştirilmesi, şehriçi doğalgaz dağıtım lisansı ihalelerinin süratle sonuçlandırılması ve doğalgaz kullanımı üzerindeki verginin azaltılmasının şart olduğunu söyledi. 
     Günay, Erzurum Doğalgaz Dağıtım Lisansı İhalesi öncesinde yaptığı konuşmada, kurumun çalışmaları hakkında bilgi verdi. Yusuf Günay, doğalgaz piyasasının rekabete dayalı bir piyasa ortamında serbestleşebilmesinin en önemli adımlarından birisinin doğalgaz alım sözleşmelerinin BOTAŞ tarafından özel sektöre devredilmesi olduğunu bildirdi. 
     Doğalgaz ithalindeki ve toptan satışındaki BOTAŞ tekeli kırılmadığı takdirde, ihaleler yoluyla elde edilen ucuzlamanın amacına ulaşmayacağını kaydeden Günay, bu ucuzlamanın doğalgaz alım bedeline kıyasla küçük bir orana tekabül edeceğini ifade etti. 
     Doğalgaz piyasasının kanunda öngörüldüğü gibi serbestleşebilmesinin doğalgaz alım sözleşmelerinin BOTAŞ tarafından ivedilikle özel sektöre devredilmesiyle mümkün olduğunu belirten Günay, aksi takdirde fiyatların ucuzlamasının beklenemeyeceğini söyledi. 
     ''Eğer tüketicilerin daha ucuza doğalgaz kullanımını hedefliyorsak doğalgazın üzerindeki ağır vergi yüklerinden de kurtulmak gerekmektedir'' diyen Günay, doğalgaz fiyatlarının ucuzlatılmasında doğalgazdan alınan vergilerin düşürülmesinin önemli bir rol oynayacağını bildirdi. 
     Uluslararası örneklere bakıldığında, doğalgaz tüketiminde KDV'nin yaygın olarak uygulandığına işaret eden Günay, bu oranın İngiltere ve Portekiz'de yüzde 5, Yunanistan'da yüzde 8 olduğunu söyledi. 
     Avrupa Birliği AB üyesi ülkeler genel olarak değerlendirildiğinde, KDV oranlarının yüzde 5 ile yüzde 25 arasında değiştiğini hatırlatan Günay, şöyle devam etti 
     ''Ancak bu ülkelerin hemen hepsinin ortak özelliği, endüstriyel gaz kullanıcılarının ödedikleri KDV tutarlarının iade edilmesidir. Bazı ülkelerde ise vergilerden muaf tutulmayan endüstriyel doğalgaz kullanıcılarının ödedikleri vergi oranları konutların ödediği oranlardan daha düşüktür. Ülkemizde hala KDV oranı yüzde 18'dir. Ayrıca doğalgazdan alınan Özel Tüketim Vergisi'nin ÖTV fiyatın yüksek olmasında etkisi bulunmaktadır. BOTAŞ'ın dağıtım şirketlerinin doğalgaz satışında bir metreküpte 6 bin 750 lira ÖTV uygulanmaktadır. Kaldı ki doğalgaz bir lüks tüketim malı değildir. Bu nedenle ÖTV'nin kaldırılması gerekmektedir.'' 
     
     ''CNG KULLANIMI İÇİN İLAVE VERGİLER KALDIRILMALIDIR'' 

     Kısaca CNG olarak bilinen sıkılaştırılmış doğalgazın fiyat, arz güvenliği, süreklilik ve çevresel etki avantajları ile bugün petrol türevi olan benzin ve dizel yakıtları için en ciddi alternatif olarak görüldüğünü kaydeden Günay, ''Ülkemizde ise doğalgazdan alınan yüksek oranlı vergiler yetmiyormuş gibi CNG kullanımı bir kez daha vergilendirilmektedir. Bugün CNG kullanmak isteyen bir tüketici 1 metreküpte 508 bin lira gibi yüksek bedelli bir vergi ödemek zorundadır. Ülkemizde CNG'nin yaygın kullanımı için uygulanmakta olan bu ilave vergiler de kaldırılmalıdır'' diye konuştu. 
     Doğalgaz dağıtım lisans ihaleleri çerçevesinde 28 Ağustos tarihinde Çorlu, 11 Eylül tarihinde de Gebze Doğalgaz Dağıtım Lisans ihalelerinin yapılacağını belirten Günay, sayısı 30'u aşan ilden yapılan dağıtım ihalesi başvuralarını da önümüzdeki aylarda sonuçlandıracaklarını bildirdi. 
     Gerçekleştirdikleri ilk iki ihale olan, Kayseri ve Konya Doğalgaz Dağıtım Lisansı İhalelerinde ortaya çıkan fiyatların uygulanan modelin tüketicinin lehine olduğunu gösterdiğini hatırlatan Günay, kazanan firmaların fiyatlarının ihalelerde sunulan tüm tekliflerin halihazırda uygulanan fiyatlardan oldukça düşük olduğunu bildirdi. 
     Bu sonuçların kamu tüzel kişiliğiyle verilen hizmetin çok pahalı olduğunu gösterdiğini belirten Günay, bu hizmetin rekabetçi ortamda özel sektör ile yapılması durumunda oldukça ucuz olacağının açık olduğunu bildirdi. 
     Günay, şöyle devam etti 
     ''Herkes yeterince farkında olmayabilir ama bunlar son derece önemli adımlar bu ihalelerle Türkiye enerji sektöründe devletin küçülmesi yönünde ciddi ve geri alınamaz adımlar atmış oluyor. Bu bir süreç, günümüzde hakim olan yaklaşım ve eğilimlerin öngördüğü bir süreç, AB ile bütünleşmenin de öngördüğü bir süreç.'' Günay, lisanslandırma faaliyetlerine devam ettiklerini, kanun ve yönetmeliklerde belirtilmiş olan belli kriterlere uygun olarak verilmekte olan her yeni lisansla enerji piyasasının çehresinin, Türkiye'nin çehresinin biraz daha değiştiğini sözlerine ekledi. 
     
</TEXT>
</DOC>
