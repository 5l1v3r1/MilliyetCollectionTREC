<DOC>
<DOCNO> 165167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/soneko23.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Bankalar Birliği'nden "Bebekler Ölmesin" kampanyası... 
</HEADLINE>
<TEXT>

     Türkiye Bankalar Birliği TBB , bebek ölümlerini ve sakat kalmalarını azaltmak, çocuklara daha sağlıklı bir gelecek yaratmak amacıyla kampanya başlattı. 
     ''Türkiye'nin geleceği için çocuklara sağlıklı bir gelecek'' başlıklı kampanya kapsamında, ilk yıl için 6 ildeki 8 hastaneye, 500 milyar liralık tıbbi cihaz bağışında bulunuldu. Kampanya, bağışın yanı sıra annelerin hamilelik, 0-3 yaş çocuk bakımı konusunda eğitimini kapsıyor. 
     TBB'nin öncülüğünde Türk Pediatri Kurumu, Çocuk Acil Tıp ve Yoğun Bakım Derneği ve Anne Çocuk Eğitim Eğitim Vakfı'nın AÇEV işbirliğiyle gerçekleştirilen kampanyanın tanıtılması amacıyla düzenlenen basın toplantısında konuşan Türkiye Bankalar Birliği Başkanı ve İş Bankası Genel Müdürü Ersin Özince, bankacılık sektörünün temel misyonunun ekonomi alanında ülkenin geleceğine yatırım yapmak olduğunu kaydetti. 
     Aynı misyonu sosyal alana da taşımak istediklerini anlatan Özince, bunun da çocuklara yatırım yapmakla mümkün olabileceğini, ülkede bebek ölümlerini ve sakat kalmalarını azaltmak amacıyla TBB olarak hastanelere ihtiyaçları doğrultusunda tıbbi cihaz bağışında bulunma kararı aldıklarını bildirdi. 
     ''Geleceğin Türkiye'sini, her anlamda gelişmiş, müreffeh ve dinamik olarak görmek istiyorsak, çocuklarımızın sağlıklı büyümeleri için hiçbir fedakarlıktan kaçınmamız gerekir'' diyen Özince, yılda 300 bin doğumun gerçekleştiği İstanbul'da 45 bin bebeğin gelişimini tamamlamadan doğduğunu, ancak hastanelerin bu bebeklerin sadece 4 bin 500'üne sağlık hizmeti verebilecek donanıma sahip olduğunu söyledi. 
     Sorunun tek başına hastanelerin tıbbi donanım yetersizliğinin giderilmesiyle çözülemeyecek kadar derin bir sorun olduğunu ifade eden Özince, toplumun bu konuda bilinçlendirilmesinin de önem taşıdığını bildirdi. 
     TBB'nin, AÇEV'in ''Aile Mektupları'' projesini de bu kapsamda destekleme kararını aktaran Ersin Özince, ''TBB önümüzdeki yıllarda da bağış desteğini sürdürecektir. Herkesi kampanyamıza katılmaya ve destek vermeye çağırıyorum'' dedi. 
     
     BEBEK ÖLÜMLERİNDE YÜKSEK ORAN 
     Türkiye'de yenidoğan her bin bebekten 22'sinin ilk bir ay, 14'ünün bir yıl içinde öldüğüne dikkati çeken TBB Yönetim Kurulu Üyesi ve Finansbank Genel Müdürü Onur Umut ise Türkiye'de süt çocuğu ölüm oranının binde 36 olduğunu kaydederek, bu oranın Suriye ve İran'dan daha yüksek olduğunu bildirdi. 
     Kampanya çerçevesinde her yıl farklı bölgelerden belirlenecek hastanelere ihtiyaçları doğrultusunda tıbbi cihaz bağışlanacağını anlatan Onur Umut, bağış yapılan bölgelerde ''Aile Mektupları'' projesinin TBB tarafından finanse edileceğini, annelerin hamilelik ve 0-3 yaş bebeğin ihtiyaçları, gelişimi, bakımı alanlarında kitapçıklar ve eğitim seminerleri aracılığıyla bilgilendirileceğini söyledi. 
     Onur Umut, kuvöz, açık yatak, fototerapi, pulse oksimetre, pulse oksimetre probu, monitör, ventilatör, defibrilatör, EMG, PE, Hemodiafiltrasyon ve EEG cihazları bağışlanan hastaneleri şöyle sıraladı 
     ''Dicle Üniversitesi Tıp Fakültesi Çocuk Sağlığı ve Hastalıkları Anabilim Dalı, Erciş Devlet Hastanesi Çocuk Kliniği, Şanlıurfa Harran Üniversitesi Tıp Fakültesi, Bingöl Doğum ve Çocuk Bakımevi Hastanesi, Kocaeli Üniversitesi Çocuk Sağlığı ve Hastalıkları Anabilim Dalı Başkanlığı, Şişli Etfal Eğitim ve Araştırma Hastanesi Yenidoğan Kliniği, İstanbul Üniversitesi Tıp Fakültesi ve Cerrahpaşa Tıp Fakültesi.'' 
     
</TEXT>
</DOC>
