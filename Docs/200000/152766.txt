<DOC>
<DOCNO> 152766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/sondun03.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
The Sunday Times Fransa Saddam rejimine ABD'nin planlarını vermiş 
</HEADLINE>
<TEXT>

     İngiltere'de yayınlanan The Sunday Times gazetesi, Irak Dışişleri Bakanlığı'nın yıkıntıları arasından ele geçirdiği bir dosyada yer alan bilgilerin, ''Fransa hükümetinin Saddam Hüseyin rejimine, ABD'nin Irak konusundaki planları hakkında yaptığı görüşmelerle ilgili bilgi verdiğine işaret ettiğini'' öne sürdü. 
     Paris'in Bağdat yönetimine Atlantik'in iki yakası arasındaki görüşmeler ve diplomatik trafik hakkında bilgi verdiğini gösteren belgelere işaret eden gazete, ''dosyalarda yer alan bilgilerin Fransa Dışişleri'ndeki Bağdat'ın yakın dostlarından geldiği belirtiliyordu ve belliki Saddam'ın Amerikalıların her türlü planından anında haberdar olması ve buna göre kendi hazırlıklarını da yapması hedefleniyordu'' ifadesini kullandı. 
     Fransa Dışişleri raporlarından birinin ABD'nin Irak'ı terörizmle bağlantılandırma çabaları konusunda Irak yönetimini uyardığını da belirten gazete, ABD'nin bu durumu bir gerekçe olarak kullanmaya hazırlandığına dair uyarıların da raporda yer aldığını kaydetti. 
     25 Eylül 2001 tarihli raporun ise Irak Dışişleri Bakanı Naci Sabri tarafından Saddam'ın sarayına gönderildiğini belirten gazete, bu raporun Fransa'nın Bağdat Büyükelçisi tarafından bakana verilen ABD Başkanı George Bush ile Fransa Cumhurbaşkanı Jacques Chirac arasındaki görüşmenin ayrıntılarına ilişkin brifingi konu aldığını öne sürdü. 
     2001 tarihi taşıyan bir başka raporda da Washington'daki Fransız Büyükelçiliği'nin izlenimlerine yer verildiğini belirten gazete, bu tarihte Irak'ın ABD'nin öncelikli hedefleri arasında yer almadığının belirtildiğine işaret ederken, ''ancak raporun bu durumun hızla değişebileceğini vurguladığını'' kaydetti. 
     





</TEXT>
</DOC>
