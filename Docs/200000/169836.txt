<DOC>
<DOCNO> 169836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sontur08.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS'de sayısal, sözel ve eşit ağırlıklı birincisi aynı öğrenci oldu 
</HEADLINE>
<TEXT>

     Öğrenci Seçme Sınavı'nda ÖSS Konya Meram Fen Lisesi'nden Emre Kacar sayısal, sözel ve eşit ağırlıklı puan türlerinde 300 tam puan alarak birinciliği elde etti. 
     Yabancı Dil Sınavı'nda Mersin Mut Anadolu Lisesi'nden Harun Şahin, İstanbul Özel Alman Lisesi'nden İlker Şatıroğlu ve İzmir Özel Tevfik Fikret Lisesi'nden Anıl Telcioğlu, birinciliği paylaştılar. Sayısal puan türünde ikinciliği İzmir Özel Akyazılı Lisesi'nden Fatih Mehmet Doğu, üçüncülüğü ise Adana Seyhan Kurttepe Anadolu Lisesi'nden Turusan Kolcuoğlu, İstanbul Eminönü Cağaloğlu Anadolu Lisesi'nden Halil Serhan Mercen paylaştılar. Sözel puan türünde ise ikinciliği İzmir Fen Lisesi'nden Onur Ertürk, üçüncülüğü İzmir Özel Akyazılı Lisesi'nden Fatih Mehmet Doğu aldı. 
     Eşit ağırlıklı puan türünde ise ikinciliği İzmir Özel Akyazılı Lisesi'nden Mehmet Fatih Doğu, üçüncülüğü Adana Fen Lisesi'nden Ögem Boymul ve Aydın Fen Lisesi'nden Hatice Ümran Evren paylaştılar. 
     Yabancı dil puan türünde İstanbul Galatasaray Lisesi'nden Burak Yurtsever ikinci olurken, üçüncülüğü Tarsus A. Kerim Bengi Anadolu Lisesi'nden Ayşegül Nihan Bolatkale ve Pendik Lisesi'nden Zeynep Şengül paylaştılar. 
     
     REKORTMEN ANLATIYOR... 

     ÖSS'de sayısal, sözel ve eşit ağırlıklı puan türlerinde 300 tam puan alarak birinci olan Emre Kacar, ''Bu başarı büyük bir emeğin ve birikimin sonucu'' dedi. 
     Kacar, Konya'da gittiği dershanenin İstanbul'daki yönetim merkezinde, babası Ayhan, annesi Gülizar ve kardeşi Erdem Kacar ile birlikte basın toplantısı düzenledi. 
     Konya Meram Fen Lisesi'nde okuduğunu ve Konya'da dershaneye devam ettiğini anlatan Kacar, 3 yıl boyunca 9 kişilik bir arkadaş grubu kurduklarını söyledi. 
     Bu grupla değişik paylaşma ortamı yakaladıklarını, sosyal aktiviteleri birlikte gerçekleştirdiklerini, birbirlerine destek olduklarını ve eksikliklerini tamamlayarak dayanışmaya girdiklerini belirten Kacar, şunları kaydetti 
     ''Ailem, okulum, dershanem ve 9 arkadaşımın sayesinde bu hale geldim. Bu başarı büyük bir emeğin ve birikimin sonucu. Çünkü 14 yıllık okul hayatımda 8 yıl dershaneye gittim. Hedefim, uygun bir üniversiteye gidip, master ve programlarına katılarak seçtiğim meslekte en iyi duruma gelmektir.'' Emre Kacar, şu an için bir üniversite tercihi yapmadığını da ifade ederek, ''İstanbul'da Boğaziçi, Sabancı ve Koç, Ankara'da ODTÜ ve Bilkent, her öğrencinin hayali. Bunlardan birini tercih edebilirim. Tercihimde herhalde elektrik-elektronik mühendisliği var' 
     
     SINAVA GİRECEKLERE TAVSİYELER 

     Sinemayı çok sevdiğini ve parası olduğu sürece Konya'da sinemaya gittiğini ifade eden Emre Kacar, sınava hazırlanacak öğrencilere şu tavsiyelerde bulundu 
     ''Bu sene bazı sorular sürprizdi. Üniversite sınavına girecekler, standart soru kalıplarının dışındaki sorulara çalışsınlar. İlginç soruları 'bu çıkmaz' diye geçmesinler. Arkadaşlarıyla soru paylaşsınlar. Sorular üzerinde de fazla düşünmesinler. Genellikle ilk verdikleri kararlar doğrudur.'' ' 

     
</TEXT>
</DOC>
