<DOC>
<DOCNO> 198225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sontur15.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Emniyeti ''4 intihar eylemcisi parçalanarak öldü'' 
</HEADLINE>
<TEXT>

     İstanbul Emniyet Müdürlüğü, 15 ve 20 Kasım'daki 4 bombalı saldırıyı gerçekleştiren 4 intihar eylemcisinin, olaylarda parçalanarak öldüğünü açıkladı. 
     Emniyet Müdür Yardımcısı Halil Yılmaz tarafından yapılan açıklamada, 15 Kasım Cumartesi günü Beyoğlu'ndaki Neve Şalom ve Şişli'deki Beth İsrael sinagogları ile 20 Kasım Perşembe günü Beşiktaş Levent'teki HSBC Bank Genel Müdürlüğü ve Beyoğlu'ndaki İngiltere'nin İstanbul Başkonsolosluğu'na yönelik bombalı saldırıları düzenleyen 4 intihar eylemcisinin, olaylarda parçalanarak öldüğünü bildirdi. 
     Yılmaz, 4 saldırı sonucunda, eylemcilerin dışında, aralarında İngiltere'nin İstanbul Başkonsolosu Roger Short'un da yer aldığı toplam 51 kişinin hayatını kaybettiğini, 712 kişinin de yaralandığını kaydetti. 
     Halil Yılmaz, 4 ayrı bombalı saldırı olayına ilişkin bugüne kadar 51 kişinin gözaltına alındığını, bunlardan 18'inin ''yasadışı örgüt üyeliği ve yardım yataklık'' suçlarından tutuklandığını, 9'u hakkındaki adli işlemlerin de sürdüğünü açıkladı. 
     
     15 KASIM'DAKİ SALDIRILAR... 

     İstanbul Emniyet Müdür Yardımcısı Halil Yılmaz, yaptığı açıklamada, 15 Kasım 2003 günü saat 09.30 sıralarında, eş zamanlı olarak Beyoğlu'ndaki Neve Şalom Sinagogu önüne gelen 34 ZR 099 plakalı beyaz renkli Isuzu marka kamyonet ile Şişli'deki Beth İsrael Sinagogu arka sokağına gelen 34 UHK 68 plakalı kırmızı renkli Isuzu marka kamyonet kasalarına yerleştirilmiş el yapımı düzenekli amonyum nitrat nitrit iyonları nitro selüloz karışımı bombalarla saldırıların gerçekleştirildiğini söyledi. 
     Bu intihar saldırıları sonucu, aralarında 1 polis memuru ile 1 bekçinin de bulunduğu 27 kişinin hayatını kaybettiğini hatırlatan Yılmaz, ''Ayrıca 2 intihar eylemcisi parçalanarak ölmüş, 262 kişi yaralanmış, birçok işyeri ve ikametlerde de hasar meydana gelmiştir'' dedi. 
     Olaylar ve failleri ile ilgili yapılan geniş çaplı adli tahkikat kapsamında, ''Bomba İmha ve Olay Yeri İnceleme'' uzmanlarınca aralıksız olarak gerçekleştirilen teknik çalışma ve araştırmalardan elde edilen tüm materyallerin Kriminal Polis Laboratuvarı'na intikal ettirildiğini, çalışmaların da halen sürdüğünü kaydeden Yılmaz, açıklamasını şöyle sürdürdü 
     ''Menfur olayın görgü şahitleri ve olaylarda yaralanan tüm vatandaşlarımızın konuyla ilgili görgü ve tespit çalışmalarının yanı sıra kapsamlı inceleme ve araştırmalarda elde edilen bilgi ve belgeler doğrultusunda yapılan çalışmalarda gözaltına alınan 8 kişi, haklarında tanzim edilen tahkikat evrakıyla birlikte 20 Kasım 2003 günü İstanbul DGM'ye sevk edilmiş, bu şahıslardan 2'si savcılıkça serbest bırakılmış, 6'sı yasadışı örgüt üyeliği ve yardım yataklık suçlarından tutuklanmıştır.'' 
     
     20 KASIM'DAKİ SALDIRILAR... 

     Emniyet Müdür Yardımcısı Halil Yılmaz, geçen hafta meydana gelen saldırılara ilişkin de şu bilgileri verdi 
     ''20 Kasım 2003 Perşembe günü saat 10.55 sıralarında, eş zamanlı olarak Beşiktaş Levent'teki HSBC Bank Genel Müdürlük binası önüne gelen 34 UVD 06 plakalı 1995 model beyaz renkli Hıno marka kapalı kasa kamyonet ile Beyoğlu'ndaki İngiltere Başkonsolosluğu binası önüne gelen 34 VCV 25 plakalı yine 1995 model beyaz renkli Hıno marka kapalı kasa kamyonetin kasalarına yerleştirilmiş el yapımı düzenekli amonyum nitrat nitrit iyonları nitro selüloz karışımı bomba yüklü araçlarla olay mahallindeki patlama noktasına gelen silahlı ve bombalı intihar eylemcileri, gelir gelmez ve duraksamadan bombalı saldırıları gerçekleştirmişlerdir.'' Bu intihar saldırıları sonucu, İngiltere'nin İstanbul Başkonsolosu Roger Short ile 2 polis memurunun da aralarında bulunduğu 30 kişinin hayatını kaybettiğini, 450 kişinin yaralandığını hatırlatan Yılmaz, ayrıca 2 intihar eylemcisinin parçalanarak öldüğünü bildirdi. 
     Olaylar ve failleriyle ilgili yapılan çalışmalar sonucu elde edilen tüm delillerin Polis Kriminal Laboratuvarı'na intikal ettirildiğini belirten Yılmaz, sözlerini şöyle sürdürdü 
     ''Tespit çalışmalarının yanı sıra kapsamlı inceleme ve araştırmalarda elde edilen bilgi ve belgeler doğrultusunda yapılan çalışmalarda gözaltına alınan şahıslardan 16'sı 24 Kasım 2003 günü İstanbul DGM'ye sevk edilmiş, bu şahıslardan 4'ü savcılıkça, 3'ü mahkemece serbest bırakılmış, 9'u yasadışı örgüt üyeliği ve yardım yataklık suçlarından tutuklanmıştır. 
     Konuyla ilgili gözaltı işlemleri devam eden şahıslardan 18'i 26 Kasım 2003 günü İstanbul DGM'ye sevk edilmiş, bu şahıslardan 14'ü savcılık tarafından, 1'i mahkemece serbest bırakılmış, 3'ü ise yasadışı örgüt üyeliği ve yardım yataklık suçlarından tutuklanmıştır. Halen konuya ilişkin gözaltında bulunan 9 şahıs, bugün İstanbul DGM'ye sevk edilecektir. 
     Olayın tüm yönlerinin aydınlatılması ve faillerinin tespit edilerek yakalanması için çalışmalar aralıksız olarak sürdürülmektedir.'' 
     
     ELE GEÇİRİLEN SİLAH VE MALZEMELER... 

     Halil Yılmaz, yakalanan kişilerin üzerlerinde ve evlerinde yapılan aramalarda ele geçirilen silah ve çeşitli malzemeleri de şöyle sıraladı 
     ''2 adet tabanca, 2 adet kalem tabanca, 1 adet kurusıkı tabanca, 2 adet havalı tüfek, 1 adet pompalı tüfek, 1 adet av tüfeği, bu silahlara ait bol miktarda mermi, bomba yapımında kullanılan düzenek ve malzemeler, 3 adet kol saati, 1 adet lehim makinesi, 1 adet volt ölçer, 3 adet görüntüleme cihazı, 1 poşet muhtelif uzunluklarda kablo, 3 adet kama, 9 adet kar maskesi, 4 adet gaz yaşartıcı sprey, 2 adet dürbün, 1 adet tüfek dürbünü, 20 adet el telsizi, 2 adet FM telsiz, 1 adet el projektörü, 1 adet fotoğraf makinesi, 7 adet cep telefonu, 2 adet sim kart, 1 adet kırık sim kart, 5 adet bilgisayar kasası, 1 adet laptop, Arapça dokümanlar ve bol miktarda CD, sahte sevk irsaliyeleri.' 

     
</TEXT>
</DOC>
