<DOC>
<DOCNO> 178288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sontur24.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Özür diledi, tahliye oldu... 
</HEADLINE>
<TEXT>

     Adana'da, gaspa teşebbüs ettiği iddiasıyla yargılanan sanık, müştekiden özür dileyince tahliye edildi. 
     Adana 1. Ağır Ceza Mahkemesi'ndeki duruşmada, tutuklu sanık Mehmet Şendur 19 ile davacı Gülcan Boz 20 hazır bulundu. 
     Sanık Mehmet Şendur, duruşmadaki ifadesinde, müşteki Gülcan Boz'u bıçak çekerek tehdit etmediğini, sadece para istediğini, vermeyince de çantasını alıp kaçmaya çalıştığını söyledi. Şendur, daha sonra müşteki Gülcan Boz'a dönerek, ''Sizden özür diliyorum. Yaptığıma çok pişmanım'' dedi. 
     Müşteki Gülcan Boz da sanık Mehmet Şendur'un kendisini tehdit etmediğini, sadece para istediğini, vermeyince de oyalamak suretiyle çantasını alıp kaçmaya çalıştığını ifade etti. 
     Mahkeme heyeti, gaspa eksik teşebbüste bulunması, suçunu itiraf etmesi ve duruşmadaki iyi halini dikkate alarak sanık Mehmet Şendur'u 4 yıl 2 ay ağır hapis cezasına çarptırdı. Mahkeme heyeti daha sonra, cezaevinde kaldığı süreyi de dikkate alarak sanığın tahliyesine karar verdi. 
     Adana'da, Şakirpaşa Mahallesi Emekçiler Caddesi'nde, 14 Mayıs 2003 tarihinde, sokakta Gülcan Boz'un bıçak tehdidi ile çantasını gasp etmeye teşebbüs ettiği iddiasıyla yargılanan sanık hakkında 20 yıl ağır hapis cezası isteniyordu. 
     
</TEXT>
</DOC>
