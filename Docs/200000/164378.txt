<DOC>
<DOCNO> 164378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sondun52.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sertab Erener Viyana'da hayranlarıyla buluştu... 
</HEADLINE>
<TEXT>

     Türkiye'nin Eurovision birincisi yıldızı Sertab Erener, bugün Viyana'da hayranlarıyla buluştu. 
     Sony Music ile Avusturya'nın Cosmos firmaları tarafından ortaklaşa düzenlenen imza törenine katılan Sertab Erener, Viyana'nın ünlü alışveriş merkezi Lugner'de hayranlarına imza dağıttı. Türk ve Avusturyalı yüzlerce müzikseverin toplandığı topluluğu selamlayan Erener, tüm ısrarlara rağmen şarkı söylemedi. 
     Sertab Erener, Lugner City'de kurulan özel sahnede hayranlarına imza dağıtırken, Cosmos firmasının sahneye kurduğu dev ekranda Eurovision parçası ''Everyway That I Can'' adlı şarkının klibi gösterildi. 
     Erener, bugün akşam saatlerinde de Tuna Ada Festivali'nde sahneye çıkacak. Avusturya radyo ve televizyon kurumu ORF'in kurduğu sahnede konser verecek olan Sertab Erener, Sony Music şirketinin diğer Avrupa ülkelerinde düzenlediği benzer organizasyonlara katılmak üzere yarın Viyana'dan ayrılacak. 
     
</TEXT>
</DOC>
