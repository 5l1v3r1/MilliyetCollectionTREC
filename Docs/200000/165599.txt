<DOC>
<DOCNO> 165599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/soneko19.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Varan, havayolu şirketi kuracak... 
</HEADLINE>
<TEXT>

     Varan Turizm Seyahat A.Ş. Genel Müdürü Yusuf Bolayırlı, sarsıntılı dönemden geçen havayolu taşımacılığının 2004'te iyileşeceğini ve 2005'te kar eder hale geleceğini belirterek, sektörün iyileşme trendine girmesiyle Varan'ın da bu yatırıma gireceğini bildirdi. 
     Bolayırlı, düzenlenen basın toplantısında, THY'den ayrıldıktan sonra hiçbir yerde çalışmayı düşünmediğini, ancak Varan ile yaptığı görüşmelerin ardından fikrini değiştirerek 22 Nisan'da bu göreve geldiğini kaydetti. 
     Varan'a geldiğinde hiç yabancılık çekmediğini dile getiren Bolayırlı, ''Sanki THY'de çalışıyor, Varan'da 40 yıldır çalışıyor gibiyim'' dedi. 
     Varan Turizm'in sektörde gerçekleştirdiği ilk uygulamalara ve yeniliklere değinen Bolayırlı, yönetim olarak çalışanların her türlü davranış ve mesleki eğitimine önem verdiklerini vurguladı. 
     Bolayırlı, Varan'ın zaman zaman kaza yapmama ödülü aldığına işaret ederek, kaptanların şirkete alınırken psikoteknik ve psikomotor testleri yapıldığını, yılda 2 kez sağlık muayenesinden geçirildiklerini aktardı. 
     Satışlar ve yatırımların artırılmasının şirketin en büyük hedefleri olduğunu belirten Bolayırlı, bu kapsamda kargoda işbirliği ve şartlar elverdiğinde de havayolu şirketi kurmayı hedeflediklerini söyledi. 
     Bolayırlı, ''Buraya geldiğimde bana hep Niye Varan'a geçtiniz Havayolu şirketi mi kuracaksınız diye soruyorlardı. Tabii o işe de sıcak bakıyoruz. Öyle bir idealimiz yok demedik'' diye konuştu. 
     
     ALMANYA, İSVİÇRE VE FRANSA'YA TAŞIMACILIK DÜŞÜNÜLÜYOR 
     Şu anda Bulgaristan, Avusturya ve Yunanistan ile karayolu taşımacılığı yaptıklarını kaydeden Bolayırlı, bunu Almanya, İsviçre ve Fransa ile genişletmeyi düşündüklerini bildirdi. 
     Bolayırlı, gazetecilerin havayolu taşımacılığına ilişkin soruları üzerine, şu anda bunun ayırdıkları bütçe bulunmadığını, ancak çalışmaların devam ettiğini belirterek, şunları kaydetti 
     ''Fizibiliteyi bitirip şartlara bakmak lazım. 2000'de havayolu şirketleri zor dönem geçirdi. Daha yeni yeni toparlanmaya başladığını düşünürken SARS virüsü ve Irak savaşı çıktı. Havayolu taşımacılığı bu nedenle şu sıralar sarsıntılı bir dönemden geçiyor. Sektör, 2004 yılında daha iyi olacak ve 2005'te kar eder hale gelecektir. Havayolu taşımacılığı iyileşme trendine girdiğinde, Varan bu yatırıma girecektir.'' Bolayırlı, yurtiçinde karayolu taşımacılığı yaptıkları için sadece yurtdışına yönelik havayolu taşımacılığı yapmak istediklerini söyledi. 
     
     ''HIZLI TRENİN ÖZELLEŞTİRİLMESİNE BİZ DE BAKARIZ'' 
     Yusuf Bolayırlı, çalışmaları uzun süreden beri devam eden hızlı tren projesine ilişkin de bunun karayolu taşımacılığını etkileyeceğini, ancak sağlam duran ve kalitesini artırabilen otobüs firmalarının bundan çok fazla etkilenmeyeceklerini ifade etti. 
     Bolayırlı, ''Devlet Demiryolları'nca hızlı trenin özelleştirilmesi veya kiralanması gibi bir durum olursa, o işe biz de bakarız'' dedi. 
     Karayolu taşımacılığına ilişkin yasa tasarısıyla ilgili soruya da Bolayırlı, düzenleyici nitelikteki yasanın çıkmasının iyi olacağını dile getirerek, şu yanıtı verdi 
     ''Çok fazla firma var. Parası olan herkes otobüs alabilir, ama işletmek ayrı bir olay. Şehirlerarası sefer yapan otobüs firmaları zaman içinde birleşme yoluna gidecektir. Yaşanacak süreç, bu işe zorlayacaktır. İhtiyaç neyse o kadarla kalmak lazım. Yoksa herkes girer ve batar. Sağlam olanlar ayakta kalır. Çözüm, yasanın çıkması ve birleşmelerdir.'' Başka bir soru üzerine de Bolayırlı, yolcu taşımacılığının yüzde 95'inin karayoluyla yapıldığı Türkiye'de sektörün 1. liginde yer alan şirketler arasında yüzde 20'lik paya ve 283 otobüsten oluşan filoya sahip Varan'ın, yenileme süreci için 12 milyon Euro'luk yatırım yaptığını ve yıl sonuna kadar 25 otobüsün daha filoya katılacağını bildirdi. 
     
     ''YABANCI ORTAĞA AÇIĞIZ'' 
     Varan Turizm Yönetim Kurulu Başkanı Enis Pekuysal da 60 yıllık geçmişe sahip ve yılda ortalama 1 milyon 100 bin ile 1 milyon 200 bin arasında yolcu taşıyan şirkette, yaklaşık 2 yıldır yenileme hazırlığı yapıldığını söyledi. 
     Taşımacılığın her alanında iddialı olduklarını vurgulayan Pekuysal, ''Kargo ve lojistik kargoda, uluslararası hale gelebilmek için yabancı ortağa her zaman açığız. Hedeflerimiz arasında bir havayolu şirketi de var'' dedi. 
     Enis Pekuysal, halka açılma planlarının bulunup bulunmadığının sorulması üzerine, ''Tabii var. Şartlar o duruma geldiğinde düşünüyoruz. Ama bugünden yarına olacak birşey değil'' yanıtını verdi. 
     Avrupa'dan karayoluyla gelen Türk yolcularına Bulgaristan sınırında kapkaç ve hırsızlık için iğne yapıldığı dedikoduları yayıldığını anlatan Pekuysal, ''Vatandaşlarımız inanıyor ve panikliyor. Gerekli başvuruları yaptığımızda, bize gülerek Kendi vatandaşlarımıza bile yapacak iğne bulamıyoruz yanıtını verdiler'' diye konuştu. 
     Pekuysal, iğne dedikodularının karayolu taşımacılığının azalmasını isteyen uçak şirketleri tarafından çıkarıldığını ileri sürerek, ''Bu dedikodulardan sonra Avrupa'dan Türkiye'ye yaptığımız seferlerin birçoğu iptal oldu'' dedi. 
     Enis Pekuysal, Bulgaristan sınırında 25 Euro'dan 70 Euro'ya çıkarılan transit vize ücretinin de karayolu taşımacılığını olumsuz etkilediğini söyledi. 
     Varan Turizm Yönetim Kurulu Danışmanı Taner Acar ise yolcu taşımacılığının şu anda Türkiye'de yazıhanelerden dolayı komisyonculuk haline geldiğini, çıkarılacak yasa sayesinde komisyonculuğun ortadan kalkacağını, otobüs firmalarının hizmette birleşmeye ve daha fazla kontrole gideceğini kaydetti. 
     
</TEXT>
</DOC>
