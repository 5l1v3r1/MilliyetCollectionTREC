<DOC>
<DOCNO> 185824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sonspo24.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolun hırçın çocuğu Gascoigne BAE'de... 
</HEADLINE>
<TEXT>

     Çin'de başarısız bir 5 aylık dönem geçiren İngilizler'in ünlü futbolcusu Paul Gascoigne ''Gazza'', Birleşik Arap Emirlikleri'nin El Cezire takımıyla yaptığı anlaşma sonrası Dubai'ye geldi. 
     Yaklaşık 2 yıl önce görüşmelerde bulunduğu Abu Dabi takımına katılan 36 yaşındaki Paul Gascoigne, şu anda deneme sürecinde olduğunu belirterek, ''Onlar beni ben de onları deneyeceğim'' dedi. 
     Pazartesi gecesi El Cezire ile anlaşan İngiliz futbolcu, Kolombiyalı Elson Beccera'dan sonra bu kulüpte oynayacak 2. yabancı futbolcu olacak. 
     Paul Gascoigne, son olarak Çin İkinci Futbol Ligi takımlarından Gansu Tianma'da yer almış ve 4 maçta 2 gol atmıştı. Ancak ABD'de bir klinikte alkol tedavisi gören İngiliz futbolcu, mayıs ayının ortalarında Çin'i terketmişti. 
     El Cezire'nin golcüsü olacağını belirten Gascoigne, birçok kişinin tahmin ettiğinden çok daha iyi durumda bulunduğunu söyledi. 
     Bu arada El Cezire Kulübü Basın Sözcüsü Ali Jassim, İngiliz futbolcunun 1990 Dünya Kupası'ndaki başarısına değinerek, onun çok yetenekli bir futbolcu olduğunu ve takımdaki genç futbolcuların onun deneyiminden yararlanacağını bildirdi. 
     Futbol kariyerine Newcastle United'da başlayan ve 1988'de Tottenham Hotspur'a transfer olan ''Gazza'', 1992'de İtalya'nın SS Lazio takımıyla anlaştı. 2 yıl sonra Glasgow Rangers'a giden Gascoigne, Middlesbrough, Everton ve Burnley takımlarında da oynadı. 
     
</TEXT>
</DOC>
