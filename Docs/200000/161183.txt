<DOC>
<DOCNO> 161183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sondun02.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kanlı elmaslara" getirilen yasak kalktı.. 
</HEADLINE>
<TEXT>

     BM Güvenlik Konseyi, Sierra Leone'nin ihraç ettiği ve ''kanlı elmaslar'' olarak bilinen değerli taşlara uygulanan ambargonun sona erdirilmesini kararlaştırdı. 
     Resmen yarın sona erecek olan ambargo Temmuz 2000'de, Freetown hükümetinin işlemediği ve hükümete karşı ayaklanan asilerin, silah temin etmek amacıyla Liberya üzerinden elmas kaçakçılığı yaptıkları dönemde koyulmuştu. 
     Konsey üyeleri, Sierra Leone hükümetinin artık ülkede duruma hakim olduğuna ve elmasların yasal yoldan ihraç edildiklerine dair gerekli belgeleri düzenleyebileceğine kanaat getirdiler. 
     ABD Kalkınma Programı, Dünya Bankası, İngiliz madencilik uzmanları ve Amerikan hükümetinin bu konuda Sierra Leone hükümetine yardımcı olduğu bildirildi. 
     İç savaş öncesinde, elmasın yanı sıra altın, demir ve boksit madeni Sierra Leone ihracatının 3'te 2'sini oluşturuyordu. 
     Öte yandan konsey, Liberya'nın elmas ihracına uygulanan ambargonun sürmesini kararlaştırdı. 
     
</TEXT>
</DOC>
