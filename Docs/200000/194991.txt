<DOC>
<DOCNO> 194991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sondun15.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta İtalyan karakolunda büyük patlama 22 ölü 
</HEADLINE>
<TEXT>

     İtalya Savunma Bakanı Antonio Martino, Irak'ın güneyindeki Nasıriye'deki İtalyan askeri üssüne saldırıda 1'i sivil 15 İtalyanın öldüğünü duyurdu. 
     Martino, ölen sivil İtalyanın kimliği hakkında bilgi vermezken, ''Birkaç ciddi yaralı ve birçok hafif yaralımız var'' dedi ve ölen ya da yaralanan Iraklılar konusunda güvenilir bilgiye sahip olmadıklarını kaydetti. 
     Bakan Martino, istihbarat servislerinden edinilen bilgiye göre, saldırının Saddam'ın Fedaileri tarafından planlandığını ve düzenlendiğini kaydetti. 
     Bu arada, Nasıriye kentinde bulunan İtalyan askeri üssüne yapılan saldırıda 7 Iraklının öldüğü bildirildi. 
     Iraklı hastane kaynakları, bir bomba yüklü araçla bir bomba yüklü kamyon kullanılarak düzenlenen saldırılarda 59 kişinin de yaralandığını kaydetti. 
     
     İTALYA DEVLET BAŞKANI ''TERÖRİST EYLEM'' 

     İtalya Cumhurbaşkanı Carlo Azeglio Ciampi yaptığı açıklamada, patlamanın bir terörist eylem olduğunu belirtti. 
     ABD Başkanı George Bush ile görüşmek üzere Washington'a gidecek olan Ciampi, ''Bu saldırı, terörizmle uluslararası mücadelede, ABD ve diğer ülkelere İtalya'nın yardım etmesine engel olmayacak'' dedi. 
     
     2300 İTALYAN ASKERİ VAR 

     Irak'ın güneyini kontrol altında tutan İngiltere öncülüğündeki çokuluslu gücün sözcüsü Binbaşı Charlie Mayo, patlamanın TSİ 09 50 civarında meydana geldiğini söyledi. 
     Irak'ın güneyinde yaklaşık 2300 İtalyan askeri bulunuyor. Bunların birçoğu, savaştan bu yana daha sakin olan Nasıriye kentinde konuşlanmış durumda. 
     
     BERLUSCONİ YILDIRAMAZLAR 

     İtalya Başbakanı Silvio Berlusconi, Irak'ın Nasıriye kentinde 22 kişinin öldüğü İtalyan üssündeki saldırının kendilerini yıldırmayacağını bildirdi. 
     Berlusconi, yaptığı açıklamada, ''Hiçbir gözdağı, Irak'ın yeniden toparlanmasına ve hükümetine, güvenliğine ve özgürlüğüne yeniden kavuşmasına yardımcı olma arzumuzdan vazgeçiremez'' dedi. 
     İtalyan muhalefet partilerinin birçok üyesi de, saldırının ardından hükümetin, bu ülkedeki birliklerini çekmesini istedi. 
     Ana muhalefetteki Solun Demokratları Partisi'nden Fietro Folena, ''İtalyan birliklerinin, alevler içindeki bir Irak'a gönderildiğini çünkü hükümetin riskleri göz önüne almadan Bush yönetimine iyilik yapmak istediğini'' söyledi. 
     
     PORTEKİZ, SALDIRIYA RAĞMEN NASIRİYE'YE ASKER GÖNDERİYOR 

     Bu arada, Portekiz, bugün İtalyan askeri üssüne düzenlenen saldırıya rağmen, Nasıriye'ye bir jandarma birliği göndermeye hazırlanıyor. 
     Ulusal Cumhuriyet Muhafızları sözcüsü Matos Sousa, resmi Lusa ajansına yaptığı açıklamada, birlik gönderme kararından vazgeçilmediğini belirterek, ''Herhangi bir değişiklik yok'' dedi. 
     Haziran ayından beri sürekli ertelenmesine rağmen Irak'ın istikrarı çabaları çerçevesinde aralarında 4 kadının yer aldığı 128 jandarmanın gönderilmesine 12 Kasım'da karar verilmişti. Portekizli gönüllülerden oluşan bu grup, İtalyan askerleriyle birlikte Nasıriye'de görev yapacak ve İngiliz komutası altında bulunacak. 
     Portekizli askerlerin bu akşam gitmesi bekleniyor. 
     

     
</TEXT>
</DOC>
