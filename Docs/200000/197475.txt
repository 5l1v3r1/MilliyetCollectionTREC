<DOC>
<DOCNO> 197475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/son/sonspo25.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
14. haftanın ardından... 
</HEADLINE>
<TEXT>

     Birinci Süper Futbol Ligi'nde 14. hafta maçlarından sonra Beşiktaş, puan kaybı yaşamasına karşın liderliğini sürdürdü. 
     25 gol atılan ligin bu haftasının en ilginç özelliği, ilk 4 sıradaki tüm takımların puan kaybı yaşamaları oldu. 
     Lider Beşiktaş, cezası nedeniyle İzmir'de yaptığı maçta Konyaspor ile 1-1 berabere kalarak 1 puanla yetinirken, puanını 33'e çıkardı ve yine zirvede yer aldı. 
     Bu hafta 2. sıraya, sahasında Elazığspor'dan beraberliği son saniyelerde attığı golle kurtaran ve 27 puana yükselen Trabzonspor, averajla yükseldi. 
     Aynı puana sahip Galatasaray, deplasmanda Denizlispor'a 2-1 yenilince, averajla 3. sıraya indi. 
     1 maçı eksik 4. sıradaki Fenerbahçe de ligin ilk haftasındaki 3-0'lık İstanbulspor yenilgisinden sonra aynı skorla bu kez de Samsunspor deplasmanında sahadan yenik ayrıldı ve 24 puanda kaldı. 
     2 maçı evsahibi, 3 maçı da deplasman takımlarının kazandığı 13. haftada, 4 maç da berabere bitti ve bunların 1'inde gol atılamadı. 
     Gol krallığı yarışmasında, 10 golle Fenerbahçeli Tuncay, ilk sıradaki yerini korurken, bu futbolcuyu 8'er golle Beşiktaşlı İlhan, Samsunsporlu Serkan Aykut ve Konyasporlu Zafer Biryol izliyor. 
     
</TEXT>
</DOC>
