<DOC>
<DOCNO> 187203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/yazar/guclu.html </URL>
<DATE> 2003/10/08/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
ÖSS değişikliği Meclis'te 
</HEADLINE>
<TEXT>

   
   Milli Eğitim Bakanlığı, imam hatipler başta olmak üzere tüm meslek liselerinin önünü açan kanun tasarısını nihayet Meclis'e getirdi. Zamanlama harika Tam tezkere sonrası. Tüm dikkatler Irak'a asker gönderme üzerine yoğunlaşmış iken tereyağından kıl çeker gibi YÖK'e en büyük darbe indirilecek. 
   Planı bu... 
   Yasal değişikliğin içeriğini, artılarını, eksilerini ele almadan önce böyle bir yasal düzenleme, hayata geçer mi ona bir göz atalım. 
   Söz konusu yasal değişiklik, Meclis'ten rahatlıkla geçer. Bundan kimsenin şüphesi yok. Ama ya sonrası İşte orası çok karışık. Bu haliyle Cumhurbaşkanı Sezer'in onaylaması mümkün değil. Ama bilindiği gibi bir yasa ikinci kez TBMM'den Çankaya'ya gönderildiğinde Cumhurbaşkanı'nın yapacak bir şeyi kalmıyor ve yasa yürürlüğe giriyor. 
   Böylesi bir durumda muhtemelen bir başvuru üzerine yürütmeyi durdurma kararı alınacak ve hemen ardından Anayasa Mahkemesi devreye girecek. Çünkü mevcut yasal değişiklik Anayasa'nın 131'inci maddesi ile çelişiyor. 
   Anayasa, yükseköğrenime girişle ilgili koşullar yasa ile düzenlenir ve bunu YÖK belirler diyor. Oysa yeni düzenlemede bu görev YÖK'ten alınıp Milli Eğitim Bakanlığı'na veriliyor. Bu yüzden Anayasa değiştirilmeden böyle bir düzenlemeye gidilmesi seçmene selamın ötesinde bir anlam taşımaz. AKP, eğer bu konuda gerçekten samimi ise işe önce Anayasa değişikliği ile başlamalı. Ama onu da göze alamıyor. 
   Söz konusu yasa teklifi, Bakan Çelik tarafından hazırlanan YÖK yasa tasarısından olduğu gibi alınmış. Oysa Üniversitelerarası Kurul temsilcileri ile yapılan görüşmelerde, tasarının tümden rafa kaldırıldığı dile getirilmişti. Rektörler, kendilerinden habersiz Meclis'e getirilen bu değişikliğin, aradaki diyaloğa zarar vereceği görüşündeler. 
   
   Neler değişecek    Yeni tasarı, Bakan Çelik'in önceki söylemleri ile ters düşüyor. Bakan Çelik, sürekli olarak okul içi eğitimin öneminin artırılacağını söylüyordu. Oysa tam aksi bir durum söz konusu. Okul içi başarı oranı yüzde 22'den yüzde 10'un altına iniyor. Bu da öğrencileri dershanelere daha bağımlı hale getirecek. 
   ÖSYM Başkanı Prof. Dr. Savaş Küçükyavuz, tasarı hazırlanırken kendilerinden hiç bilgi alınmadığını ve üzerinde iyice düşünülmeden hazırlanılmış izlenimi verdiğini söyledi. Fen ve anadolu liselerinde kaçışa neden olacağına dikkat çekti. 
   Gerçekten de öyle. Detaylara ve Bakan Çelik'in AA'ya yaptığı açıklamalara bakıldığında, ÖSS yasa tasarısı üzerinde daha epey çalışılması gerektiği ortaya çıkıyor. 
   Umarız etraflıca bir tartışma ortamı yaratılmadan bir oldu bittiye getirilip değiştirilmez. Yoksa uygulanması geri dönüşü de çok zor olur. Ortaya çıkacak kaosun ise kimseye bir yararı olmaz. 
   
   İsmail Cem Bilgi'de    Türkiye tezkere ile yatıp, tezkere ile kalkıyor. Bundan sonra ne olacağı konusunda kafalar karmakarışık. Kimse kimseye güven vermiyor. Kim doğru söylüyor Kim yanıltıyor Ara ki bulasın... 
   İşte kafaların karmakarışık olduğu bir ortamda tezkere konusunu Genç Bakış'ta masaya yatırıyoruz. Bir önceki Dışişleri Bakanı ve YTP Genel Başkanı İsmail Cem, Bilgi Üniversitesi'nde öğrencilerin sorularını yanıtlayacak. Ayrıca sizlerden gelen sorulara da açıklık getirecek. Kanal D, 23.55. 
   
      
   
</TEXT>
</DOC>
