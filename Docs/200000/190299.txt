<DOC>
<DOCNO> 190299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/siyaset/siy02.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Olimpiyat meşalesi İstanbul'a gelecek' 
</HEADLINE>
<TEXT>

   Gül'ün Atina ziyaretinde meslektaşı Papandreu, "İstanbul'a kadar ben taşımak isterdim' dediği, Olimpiyat meşalesinin Boğaz'dan ve Sultanahmet'ten geçirileceğini müjdeledi 
      UTKU ÇAKIRÖZER YORGO KIRBAKİ Atina 

   
   Dışişleri Bakanı Abdullah Gül'ün Atina ziyaretinde, 2004'te Yunanistan'da yapılacak olimpiyatların meşalesinin İstanbul'dan da geçeceğini açıklayan Yunanistan Dışişleri Bakanı Yorgo Papandreu, Milliyet'e yaptığı açıklamada, "İstanbul'da meşaleyi bizzat ben taşımak isterdim" dedi. 
   Eşi Hayrunisa Gül ve Maliye Bakanı Kemal Unakıtan ile Atina'ya gelen Gül, Yunanlı meslektaşınca çok sıcak karşılandı. Papandreu, "Dostum Abdullah" dediği Gül ile düzenlediği ortak basın toplantısında, Atina'da yapılacak olimpiyat oyunları öncesinde olimpiyat meşalesinin aralarında İstanbul'un da yer aldığı 35 başkentte dolaştırılacağını açıkladı. Papandreu, açıklama sırasında önce "Konstantinopolis", ardından da "İstanbul" dedi. 
   Bu hareketiyle İstanbul'a sürekli "Konstantinopolis" diyen Yunanlı politikacılardan farklı bir tavır sergileyen Papandreu, yaptığı açıklamada da "Meşaleyi İstanbul'dan ben taşımak isterdim ancak, uluslararası olimpiyat komitesi politikacılara bunu yasaklıyor. Ama meşalenin İstanbul'dan geçişi çok iyi organize edilecek. Dünya çapında önemli şahsiyetlerin taşımasına özen gösterilecek" dedi. Gül ve Papandreu meşalenin Asya ile Avrupa'yı birbirine bağlayan Boğaz Köprüsü'nden ve Sultanahmet Camii ile Ayasofya'nın bulunduğu Sultanahmet Meydanı'ndan geçeceğini açıkladı. 
   
   Gelişme yok    Gül ve Papandreu arasındaki görüşmelerde ise Ege ve Kıbrıs konularında önemli bir gelişme sağlanamadı. Gül, Ege'deki askeri uçuşlarla ilgili sorunların diyalog yoluyla çözüleceğini söylemekle yetinirken, Papandreu da Kıbrıs sorununun 2004'te çözümünün Yunanistan'ın değil AB'nin talebi olduğunu vurguladı. Papandreu, "2004 tarihi yükümlülük olarak değil, TürkiyeAB ilişkilerinin yeni bir düzene gelmesi için fırsat olarak görülmeli. Ankara'nın rolü belirleyicidir" dedi. 
   Gül de, "Halklarımız kararlı. Biz de onlardan destek alıyoruz. Ege'yi barış denizi yapmalıyız. Türk - Yunan anlaşmazlıklarını diyalogla çözeceğiz" diye konuştu. 
   
   
</TEXT>
</DOC>
