<DOC>
<DOCNO> 190361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sondun01.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumsfeld Türkiye belli koşullarda asker göndermeyi önerdi 
</HEADLINE>
<TEXT>

     ABD Savunma Bakanı Donald Rumsfeld, Türkiye'nin ''belli koşullar çerçevesinde'' Irak'a asker gönderme önerisini getirdiğini ve bunun gerçekleşmesinin hem Türkiye hem Irak Geçici Hükümet Konseyi GHK , hem de koalisyon güçlerini tatmin edecek bir yöntem bulunmasına bağlı olduğunu bildirdi. 
     Rumsfeld, Pentagon'da düzenlediği basın toplantısında, Türkiye'nin Irak'a asker göndermesiyle ilgili soruları yanıtladı. 
     ABD Savunma Bakanı, bütün tarafları tatmin edecek bir yöntem bulunmasına ilişkin sürecin devam ettiğini belirterek, ''Herkesi tatmin edecek bir yol bulup bulamayacaklarını bilmiyorum. Ancak öyle umuyorum. Çünkü birçok nedenden ek askeri gücün gelmesinden memnun oluruz'' dedi. 
     Rumsfeld, Türkiye'nin öne sürdüğü koşulların, ''kendisi için problem yaratmadığını'' belirterek, önümüzdeki haftalarda Türkiye'nin, ABD'li yetkililerin yanı sıra, Iraklı yetkililerle de görüşmelerde bulunacağını kaydetti. 
     ABD Savunma Bakanı, sözlerini şöyle sürdürdü 
     ''Bildiğiniz gibi ABD Savunma Bakanlığı, Dışişleri Bakanlığı yaklaşık yüz ülkeden asker, para, uçuş hakkı benzeri birçok konuda yardım talebinde bulundu. Mümkün olduğunca çok ülkenin buna katılmasını istiyoruz. İnanıyorum ki Türk hükümetinin yaptığı, benim anladığım kadarıyla, belli koşullar altında asker gönderme arzusunda olduklarını söylediler. Bu da hem onlar hem Iraklılar hem de koalisyon için tatmin edici bir yaklaşım, bir yöntem bulunmasına bağlı. Sonunda herkesi tatmin edecek bir yöntem bulup bulamayacaklarını bilmiyorum. Ama öyle umuyorum. Çünkü pek çok nedenden dolayı ek kuvvet gelmesini memnuniyetle karşılarız.'' Rumsfeld, ek askeri kuvvet gönderilmesinin, Amerikan askerleri üzerindeki baskıyı rahatlatacağını, ikinci olarak da dünya üzerindeki herhangi bir ülkenin, Irak'ın başarılı olmasını görmekte kararlı olduğunu göstereceğini kaydetti. ABD Savunma Bakanı, ek kuvvetin ayrıca Irak halkına, koalisyonun büyüklüğünü, uluslararası bir mesele olduğunu, ''işgal'' olmadığını kanıtlayacağını belirtti. 
     Rumsfeld, ''İşte bu çerçevede biz de ilgiliyiz. Şu sırada Türk hükümetinin yanı sıra en azından 4, 5 hükümetle daha konuşuyoruz'' dedi. 
     Donald Rumsfeld, bir gazetecinin, Türk hükümetinin asker göndermek için öne sürdüğü koşulların ABD için problem yaratıp yaratmadığı sorusuna karşılık, ''Bilmiyorum. Benim için yaratmıyor. Türk hükümetinin farklı düzeylerindeki farklı insanlar hem bizle hem de Iraklılarla görüşmek istediklerini dile getirdiler. Bu görüşme süreci nasıl ilerleyecek, bilmiyorum. Ancak önümüzdeki haftalarda toplantılar olacağını zannediyorum'' diye konuştu. 
     
</TEXT>
</DOC>
