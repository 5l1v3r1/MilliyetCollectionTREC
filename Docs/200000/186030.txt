<DOC>
<DOCNO> 186030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/sonspo08.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Motivasyon kazanmayı ne kadar etkiliyor Uzmanlar anlatıyor... 
</HEADLINE>
<TEXT>

     Galibiyette yüzde 50 pay sahibi olduğu belirtilen motivasyonu yakalayamayan futbolcuların yeteneklerini ortaya koyamadığı, bu nedenle de takımlarını yenilgiye sürükledikleri bildirildi. 
     Selçuk Üniversitesi Sağlık Bilimleri Enstitüsü Beden Eğitimi ve Spor Anabilim Dalı Başkanı Yrd.Doç.Dr.Yalçın Kaya, her spor dalında olduğu gibi futbolda da motivasyonun, alınan sonuç üzerinde çok etkili olduğunu söyledi. 
     Kaya, bugüne dek yapılan araştırmaların, motivasyonun performansı yüzde 25-50 oranında, beceriyi ise yüzde 50'den fazla artırdığını belirlediklerini bildirdi. 
     Futbolda, motive olmuş inançlı oyuncunun takımına daha yararlı olduğu ve yeteneklerini ortaya koyabildiğinin herkesce bilindiğini ifade eden Kaya, şunları söyledi 
     ''Bugün en yakın örneğini Beşiktaş ve Fenerbahçe'nin futbol takımlarında görebiliyoruz. İnanç rüzgarını yakalayan bu takımlar, ayrıca motive edilmeye gerek duymadan sahaya yüksek moralle çıkıyorlar. Yenmek için çıktıkları karşılaşmalarda, herhangi bir psikolojik sorun yaşamayan futbolculara sahip bu 2 takım, istediğini almakta genelde çok fazla zorlanmıyor. Fenerbahçe ve Beşiktaş'ın, yakaladıkları bu inancı kaybetmemeleri durumunda, şampiyonluk için ligin sonuna kadar keyifli bir mücadele sergileyebilirler.'' Kaya, bu durumun tam tersi için örnek verilebilecek Galatasaray ve Konyaspor'un ise, son haftalarda galibiyete olan inançlarını yitirdiklerinin gözlendiğini vurgulayarak, bu 2 takımın psikolojik savaşta yenik düştüğünü, bu nedenle de çıktıkları maçlarda galibiyete rahat ulaşamadıklarını bildirdi. 
     Kaya, her iki takımda futbolcular arasındaki ortak psikolojik frekansın yakalanması ve daha sonra bu frekansın düzenlenerek galibiyeti getirecek biçimde kullanılması gerektiğini kaydetti. 
     Bunun için galibiyete olan inançlarını yitirmiş takımların, acil olarak uzman bir spor psikoloğun denetimine verilmesi gerektiğini dile getiren Kaya, şöyle devam etti 
     ''Galibiyetin yüzde 50'si motivasyona bağlıdır. Motivasyonu yakalayamayan futbolcular yeteneklerini ortaya koyamadığı için takımlarını yenilgiye sürüklerler. Oldukça yetenekli sporculara sahip Konyaspor ve Galatasaray'da bu sorun kendini açıkça gösteriyor. Teknik kadrodan futbolculara kadar takımı saran stres ve korkunun kontrol altına alınması gerekir. Teknik heyet, biz en iyisini biliriz mantığıyla hareket etmeyi bırakıp, takımlarını kurtarıcı girişimlerde bulunmalıdır.'' 
     
     UZMAN SPOR PSİKOLOĞU İHTİYACI 
     İyi bir iletişimle sağlanacak motivasyonun uzman bir spor psikoloğunun danışmanlığında daha kolay gerçekleştirilebileceğini vurgulayan Kaya, ''Mademki galibiyette en önemli unsurlardan biri psikolojidir, o zaman bu konunun uzmanını, takımda herhangi bir mevkideki eksiklikten daha çok önemseyerek, ekibe dahil etmek gerekir'' dedi. 
     Her teknik direktörün, teknik anlamda takım çalıştırmada gösterdiği başarıyı doğru psikolojik etkileri oluşturmada gösteremeyebileceğini ifade eden Kaya, bu nedenle motivasyon ve uyumla yakından ilgilenemeyen teknik adamların bu konuda yardım almalarının doğru olacağını kaydetti. 
     Kaya, A Milli Futbol Takımı'nın 17. Dünya Kupası'nda 3. olmasında da futbolcuların ortak frekansı yakalaması ve her maça aynı biçimde motive olarak çıkmasının etkili olduğunu belirterek, ''Bir futbolcunun sahada beklenen mücadeleyi vermesi için öncelikle ruh sağlığı yerinde olmalıdır. Nasıl ağrıyan kol, bacak ya da vücudunun herhangi bir organının tedavisi gerekiyorsa, psikolojik olarak da futbolcunun sahaya sağlam çıkması önemlidir'' diye konuştu. 
     
</TEXT>
</DOC>
