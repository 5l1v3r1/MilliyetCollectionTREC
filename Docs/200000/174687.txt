<DOC>
<DOCNO> 174687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/son/sonspo08.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'tda izin yok... Ahmet Dursun'un MR'ı çekildi... 
</HEADLINE>
<TEXT>

     Birinci Süper Futbol Ligi'nde 2003-2004 sezonuna Samsunspor galibiyeti ile başlayan Beşiktaş, izin yapmadan gelecek hafta oynayacağı Bursaspor maçının hazırlıklarına başladı. 
     Teknik Direktör Mircea Lucescu yönetiminde, BJK Nevzat Demir Tesisleri'nde gerçekleştirilen idmanda, Samsunspor maçında 90 dakika forma giyen futbolcular koşunun ardından çalışmayı bırakırken, diğerleri ise yarı sahada çift kale maç oynadı. 
     Antrenman maçı sırasında Rumen teknik adam oyunu sık sık keserek, oyuncularını hareketli olmaları ve isabetli pas atmaları yönünde uyardı. Samsunspor karşısında 2 gol kaydeden Ahmed Hassan, antrenman maçında da attığı gollerle göz doldurdu. 
     Çalışmaya Samsunspor maçında sağ dizinden sakatlanan Ahmet Dursun, beline darbe alan Pancu, ailesi İstanbul'a gelecek olan Cordoba ile izinli olan Ronaldo katılmadı. 
     Sakatlığı süren Sergen ise fizyoterapist eşliğinde takımdan ayrı özel bir çalışmaya tabi tutuldu. 
     Bu arada siyah-beyazlılar, bugünkü antrenmanda Fransa'nın Auxerre takımının altyapısından yetişen gurbetçi orta saha oyuncusu Ümit'i denedi. 
     
     AHMET DURSUN'UN MR'I ÇEKİLDİ 
     Antrenmana katılmayan Ahmet Dursun'un, Memorial Hastanesi'nde MR'ı çekildi. 
     Kulüp doktoru Ayhan Optur, Ahmet'in dünkü maçta sağ dizine darbe aldığını ve bu bölgede ağrıları bulunduğunu söyledi. Ahmet'in MR sonuçlarının akşam saatlerinde belli olacağı bildirildi. 
     
     YARIN İZİNLİLER 
     Beşiktaşlı futbolcular, Teknik Direktör Mircea Lucescu'nun verdiği izinle yarını dinlenerek geçirecek. 
     Siyah-beyazlılar, Bursaspor maçının hazırlıklarını 11 Ağustos Pazartesi yapacakları tek antrenmanla sürdürecek. 
     
</TEXT>
</DOC>
