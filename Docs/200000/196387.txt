<DOC>
<DOCNO> 196387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sonspo16.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da Ender'e af geliyor 
</HEADLINE>
<TEXT>

     Bursaspor'da, yönetim kurulu tarafından süresiz kadro dışı bırakılan Ender Alkan'a af yolu göründü. 
     İstifa eden Gheorghe Hagi'nin ardından takımın başına getirilen ve bugün kendisini 1.5 yıllığına yeşil-beyazlı renklere bağlayan sözleşmeyi imzalayan Ümit Kayıhan, Ender'in çok kaliteli ve yararlanılması gereken futbolcu olduğunu söyledi. 
     Ender ile ilgili önce yönetimle görüşeceğini kaydeden Kayıhan, ''Ender, diğer takımları çalıştırırken sürekli transfer listemde yer alan bir oyuncuydu. Kadro dışı cezasını neden aldığına bakıp, gereğini düşüneceğiz. Sorun büyük değilse Ender'i takımda görmek isterim'' dedi. 
     Bursaspor'un tecrübeli futbolcusu Ender Alkan, yönetim tarafından Hagi'nin isteği üzerine, ''sakatlığıyla ilgili yalan söylediği'' gerekçesiyle kadro dışı bırakılmıştı. Ender, bir süredir PAF takım ile birlikte antrenmanlara çıkıyordu. 
     
</TEXT>
</DOC>
