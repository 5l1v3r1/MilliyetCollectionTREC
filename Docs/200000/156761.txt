<DOC>
<DOCNO> 156761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/spor/spo02.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
DAUM 'SAMBA' DEDİ 
</HEADLINE>
<TEXT>

Fenerbahçe'nin başına geçmeye hazırlanan Alman hoca, üç Brezilyalı getireceğini söyledi. Sarı-Lacivertliler'in maç kasetlerini izleyen Daum, gidecek ve kalacakların listesini de hazırlıyor 
     MEHMET DEMİRCAN 

     Parasal sorun yok 
     TEKNİK direktör sorununu Christoph Daum ile halletmeye çalışan Fenerbahçe, parasal konuda uzlaşma sağladı. Alman çalıştırıcının 2 milyon Euro'dan daha az bir paraya çalışmayı kabul ettiği, ancak Avrupa ve kupa başarıları halinde özel prim istediği öğrenildi. Yönetim de, geçmiş yılların aksine, iç ve dış transfer konusunda tüm yetkiyi Daum'a vermeye hazırlanıyor. Alınan prensip kararı gereği, hocanın istediği transferler yapılacak. 
     
     MİLLİYET'e açıkladı 
     ÜÇÜNCÜ kez Türkiye'ye gelmeye hazırlanan başarılı teknik adam da, Fenerbahçe ile kesin anlaşmanın sağlanması durumunda Kadıköy'de Samba rüzgarı estireceğini müjdeledi. MİLLİYET'e konuşan Christoph Daum "Defansın ve orta sahanın göbeğine tecrübeli isimler almak istiyorum. Bir de çok koşan, savaşan güçlü bir santrfor şart. Hepsi Brezilyalı olacak. Göze hoş gelen futbol oynatmak istiyorum" diye konuştu. 
     
     22 futbolcu listede 
     AUSTRİA Wien'i çalıştırdığı dönemde Arjantin ve Brezilyalı oyuncuları yakın takibe alan Daum'un devre arasında 22 futbolcuyu listesine kattığı belirtildi. Tecrübeli teknik adam, özellikle Brezilya Ligi'nde bir çok maç izleyerek yeni sezon için ön çalışma yapmıştı. Bu arada Daum'un, Fenerbahçe'nin ikinci devrede oynadığı maç kasetlerini izlediği ve takımda kalacak oyuncuların listesini hazırladığı öğrenildi. 
     
Schaefer teklifi      YALÇIN TÜRK 

     TEKNİK direktör arayışlarını devam ettiren Fenerbahçe'ye şimdi de Schaefer tavsiye edildi. Kamerun Milli Takımı'nı çalıştıran Alman hocayı öneren menajer Hasan Çolakoğlu, Schaefer'in Sarı - Lacivertli takıma gelmeye hazır olduğunu belirtti. Sydney Olimpiyatları'nda Kamerun'u şampiyon yapan Alman teknik direktör, 2002 Dünya Kupası'nda da takımının başında yer aldı. Schaefer, teknik direktör olması halinde Geremi, Song, Eto gibi Kamerunlu yıldızları getirebileceğini ifade etti. 
     
     
İspanya yalanladı      DAUM'UN, İspanyol Ligi'nin güçlü ekiplerinden Atletico Madrid ile temasta olduğu haberi yalanlandı. Atletico Madrid Başkan Yardımcısı ve Sportif Direktörü Miguel Angel Gil dün yaptığı açıklamada Daum ile ilgilenmediklerini belirtti. Gil, "Herhangi bir teklif yapmadık. Ancak menajerleri bize 'Daum'u ister misiniz ' şeklinde bir öneri getirdi. Atletico Madrid kulübü olarak kendisiyle çalışmayı düşünmüyoruz" diye konuştu. 
     
Edirne'den Ardahan'a      TESİSLEŞME yönünde çalışmalarıyla dikkat çeken Fenerbahçe Başkanı Aziz Yıldırım'ın, şimdi de Ardahan'da çocuk parkı yaptıracağı açıklandı. Ardahan Valisi Mustafa Yiğit, Yıldırım'dan çocuk parkı yaptırması talebinde bulunduklarını belirterek, "Başkan Yıldırım, bu isteğimizi en kısa zamanda yerine getireceğini söyledi" diye konuştu. Yiğit, Yıldırım'ın ayrıca spor malzemesi yardımı yapacağını da ifade etti. 
     
10 numara Rebrov'a      YENİ sezonda 10 numaralı formanın Rebrov'a verileceği öğrenildi. Süper genç takımla karışık olarak dün yapılan çift kale maçı 2-0 kazanan sarı takımın iki golünü de atan Ukraynalı forvetin, Fenerbahçe'nin lideri olacağı belirtildi. Bu arada Sarı - Lacivertliler'in dün yapılan idmanına, Almanya'dan dönen Steviç de katıldı. Bir süredir sakat olan Fatih ve Mustafa Doğan da çalışmada yer aldı. 
     

</TEXT>
</DOC>
