<DOC>
<DOCNO> 190678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sondun34.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Swoboda Türkiye ile müzakereler en az 4-5 yıl sonra başlar 
</HEADLINE>
<TEXT>

     Avrupa Parlamentosu AP Sosyal Demokrat Meclis Grup Başkan Yardımcısı Hannes Swoboda, ''Türkiye ile üyelik müzakerelerine başlanmasının 4-5 yıldan önce beklenemeyeceğini'' öne sürdü. 
     AP ile TBMM arasında diyalog organı olan Karma Parlamento Komisyonu KPK üyesi de olan Avusturyalı parlamenter, Avusturya'nın günlük yayınlanan resmi gazetesi ''Wiener Zeitung''a yaptığı açıklamada, ''Bugünkü koşullar göz önünde bulundurularak Türkiye'ye birkaç yıl içinde AB'ye üye olacağı konusunda açık çek verilemez'' görüşünü savundu. 
     ''Özel bir ortaklık gibi alternatiflerin bulunması gerektiğini'' öne süren Swoboda, ''tercihi Türkiye'nin yapacağını, AB'nin Türkiye ile iyi komşuluk ilişkilerine önem verdiğini'' belirtti. 
     ''Türkiye'nin AB yolunda yaptığı reformların uygulamasında eksiklikler bulunduğunu'' savunan Swoboda, ''Kürtçenin kabulü konusunda halen zorluk çıkarıldığını, karakollarda işkence vakalarına rastlandığını, reformlara rağmen ordunun halen siyasi ağırlığının bulunduğunu, Kürt partilerinin bölücülük gerekçesiyle kapatıldığını'' iddia etti. 
     
</TEXT>
</DOC>
