<DOC>
<DOCNO> 199524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/soneko18.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Dünyası, yabancı yatırımcıya seslendi Desteğinizi bekliyoruz 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, 11 Eylül saldırısının ardından tüm dünyanın teröre karşı dayanışma içine girdiğini belirterek ''Şimdi tüm ülkelerden aynı desteği bekliyoruz'' dedi. 
     II. Sanayi Kongresi'nde konuşan Hisarcıklıoğlu, gelinen noktada artık yeni devalüasyonlarla rekabet gücü artırımının mümkün görünmediğini belirterek, bu yolla sürdürülmüş olan üretimin doğal sınırlarına gelindiğini, çünkü bu düzeydeki rekabet gücünün dış ürünler karşısında tutunmayı mümkün kılmadığını ifade etti. 
     Hisarcıklıoğlu, şunları kaydetti 
     ''Sonuç itibarıyla deniz bitmiş, kara görünmüş, üçüncü üretim dönemi kapanmış ama dördüncü üretim dönemi başlamamıştır. Türkiye şimdi bir karar noktasındadır. Ya eski usul üretim tekniklerine devam ederek bir miktar zaman kazanacak ama yeni krizlere de davetiye çıkartmış olacak ya da dördüncü dönem üretim için gerekli yeni bir anlayışı benimseyecektir. Bu yeni anlayış rekabet gücü yüksek üretimdir.'' Türk sanayisinin halen dünyanın en yüksek kredi maliyetiyle finansman bulduğunu anlatan Hisarcıklıoğlu, girdi maliyetlerinin dünya ortalamalarına çekilememesi durumunda, rekabet şansının olmayacağını aktardı. 
     
     '' DEVLET BAŞKASINDAN ALSIN BİZE VERSİN ''- 
     Hisarcıklıoğlu, son 10 yılda yaşanan 5 ciddi ekonomik krizin temelinde rekabet gücü yüksek üretim yapmak yerine sınırlı olan üretimin kurnazlık yoluyla talan edilmesine dayalı bir mekanizmanın varolduğunu dile getirerek, ''Her krizden sonra daha çok bağırarak hınç almaya çalışma, yanlış koşullandırılan kitleleri tatmin için masaya yumruk vurma gösterileri aslında bir çaresizliğin işaretidir'' dedi. 
     Hisarcıklıoğlu, ülke ekonomisinin içinde bulunduğu durumun gerisinde bugüne kadar izlenen ''devlet başkasından alsın, bize versin'' anlayışının bulunduğunu ancak bunun devam etmemesi gerektiğini bildirdi. 
     Dünyayla rekabet edebilmek için Türkiye'de yeni bir sanayi politikası ve stratejisinin gerekli olduğunu vurgulayan Hisarcıklıoğlu, ''Madem ki büyümenin kaynağı özel sektör olacaktır, o zaman özel sektörün yatırım şevkini kıran engeller kaldırılmalıdır. Düşünün ki bir ordu savaşa gidiyor fakat elindeki silah ve mühimmatın miktarını bilmiyor. Türkiye şu anda bu durumdadır.'' TOBB Başkanı Rifat Hisarcıklıoğlu İtalya Üretim Faaliyetleri Bakanı Antanio Marzano'ya Türkiye'ye geldiği için teşekkür ederek, şunları kaydetti 
     ''Bizde bir söz vardır Dost kötü günde belli olur Ne yazık ki aynı hassasiyeti teröre karşı birlikte mücadele ettiğimizi düşündüğümüz diğer ülkelerden görmemenin de üzüntüsü içindeyiz. 11 Eylül saldırısının ardından tüm dünya teröre karşı dayanışma içine girmişken şimdi de tüm ülkelerden aynı desteği bekliyoruz ama 11 Eylül sonrası hiçbir ülke kendi vatandaşlarına ABD'ye gitmemesi yönünde telkinde bulunmazken, en çok desteğe ihtiyaç duyduğumuz bu günlerde ülkemize yönelik bu tavırları anlamamızı ve mazur görmemizi kimse beklememelidir. Teröre karşı mücadelede başarının, ancak uluslararası işbirliği ve dayanışmayla kazanıldığının artık anlaşılması gerekiyor. Bugün destek olmayanların yarın aynı desteği beklemeleri mümkün olmayabilir.'' İSO Meclis Başkanı Hüsamettin Kavi de Türkiye'nin dünyadan yeteri kadar yabancı sermaye çekemediğini belirterek, ''Yabancı sermaye teröre ve krizlere karşı sigorta poliçesidir. Bunun için daha fazla zaman kaybedilmemesi lazım. Bunu başarabiliriz'' dedi. 
     
</TEXT>
</DOC>
