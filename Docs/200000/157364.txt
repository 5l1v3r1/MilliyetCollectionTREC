<DOC>
<DOCNO> 157364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sontur43.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den Gül'e yanıt Görüş ayrılığı yok 
</HEADLINE>
<TEXT>

     ABD'nin Ankara Büyükelçiliği, Dışişleri Bakanlığı Müsteşarı Büyükelçi Uğur Ziyal ile ABD'nin Ankara Büyükelçisi Robert Pearson'ın görüşmelerinin içeriğine ilişkin dün ve bugün basında yer alan haberlerin gerçeği yansıtmadığını belirterek, iki ülke hükümetleri arasında iletişim problemi bulunmadığını belirtti. 
     Büyükelçilik Basın Bürosu'ndan yapılan yazılı açıklamada, Başbakan Yardımcısı ve Dışişleri Bakanı Abdullah Gül ile Pearson'ın bugün bir telefon görüşmesi yaptıkları ve söz konusu haberlerin Ziyal-Pearson görüşmesinde tartışılan konuları yansıtmadığı konusunda görüş birliğine vardıkları kaydedildi. 
     Açıklamada, ''Ankara ve Washington'daki pek çok liderin yaptığı açıklamalardan da görüleceği gibi, hem Türkiye hem de ABD, ilişkileri daha yakın ve verimli hale getirmek için çalışmaktadır'' denildi. 
     ABD Dışişleri Bakanı Colin Powell'ın Türkiye'yi ziyaret ettiği hatırlatılan açıklamada, Türk ve Amerikalı yetkililer arasında farklı düzeyde ziyaretlerin planlandığı da kaydedildi. 
     Açıklamada, Gül'ün ve çalışma programları uygun olan diğer yetkililerin ABD'yi ziyaret etmelerinin memnuniyetle karşılanacağı belirtilirken, dost ve müttefik olan Türk ve Amerikalı askeri yetkililerin de birlikte çalışmayı sürdürdükleri ifade edildi. 
     
</TEXT>
</DOC>
