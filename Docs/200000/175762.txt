<DOC>
<DOCNO> 175762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sontur07.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Arkadaşa şüphe kurşunu 
</HEADLINE>
<TEXT>

     Yalçın ATA AYDIN, DHA 
     

AYDIN'da eşiyle ilişkisi olduğundan şüphelendiği arkadaşı Servet Arslan'a ateş edip yaralayan Murat Bal, yoldan geçen bir kadının da yaralanmasına neden oldu. 
     Olay önceki gece saat 23.30 sıralarında kent merkezindeki Park Çay Bahçesi'nde meydana geldi. 31 yaşındaki Murat Bal, eşi 24 yaşındaki Senay Bal ile ilişkisi olduğundan şüphelendiği arkadaşı 28 yaşındaki Servet Arslan'la çay bahçesinde buluştu. Servet Arslan'ın bu konuda tartışmak istemediğini belirtip, gitmek istemesi üzerine sinirlenen Bal, silahını çekerek birkaç el ateş etti. Servet Arslan yaralanırken, seken kurşunlardan biri de kaldırımdaki betonuna saplandı. Betondan kopan parçalar, yoldan geçmekte olan 41 yaşındaki 41 yaşındaik Fahriye Kaya'nın yüzüne isabet etti. Yüzü kanlar içinde kalan Fahriye Kaya ve kalçasından vurulan Arslan, Aydın Devlet Hastanesi'ne kaldırıldı. 
     Murat Bal, olay yerinde kendisini bekleyen Orhan Duymaz'ın kullandığı 09 NK 766 plakalı otomobile binerek İzmir yönüne doğru kaçtı. Germencik ilçesi yakınlarında polisin takip ettiğini anlayan Murat Bal, karanlıktan da yararlanarak seyir halindeki otomobilden atladı. 
     Polis Ortaklar yakınında durdurduğu otomobilin sürücüsünü gözaltına alırken, yolda araçtan atladığı anlaşılan Murat Bal Germencik İlçesi'ndeki bir yakınının evinde yakalandı. Olayla ilgili soruşturma sürüyor. 
     
</TEXT>
</DOC>
