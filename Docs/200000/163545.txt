<DOC>
<DOCNO> 163545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sontur12.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Pakistan'da sordu ''Sokaklarda niye hiç kadın yok ..'' 
</HEADLINE>
<TEXT>

     Başbakan Recep Tayyip Erdoğan, Pakistan'daki temaslarının ikinci gününde, Ulusal Meclis Başkanı Çavduri Emir Hüseyin ve Senato Başkanı Muhammed Mian Sumru ile ayrı ayrı görüştü. 
     Erdoğan, ikametine ayrılan Punjab Hause'de ilk olarak Ulusal Meclis Başkanı Hüseyin ile biraraya geldi, ardından Senato Başkanı Sumru ile görüştü. Her iki görüşmede basının sadece görüntü almasına izin verildi. 
     Alınan bilgiye göre, Ulusal Meclis Başkanı Hüseyin ile yapılan görüşmede, parlamento çalışmaları ele alındı. 
     Hüseyin'in, parlamentolarında yüzde 33 kadın kotası uyguladıklarını ifade etmesi üzerine Erdoğan, Türkiye'de böyle bir kotanın söz konusu olmadığını, herkesin seçimlerde eşit şartlarda yarıştığını söyledi. 
     Böyle bir kotanın kadınlara haksızlık olacağını kaydeden Erdoğan, kadınların ve erkeklerin demokratik bir seçimde yarışarak parlamentoya geldiğini ifade etti. 
     Erdoğan'ın ''Neden sokaklarda kadın göremiyoruz '' diye sorması üzerine de Hüseyin, ''Onlar akıllı, sıcakta dolaşmıyorlar'' dedi. 
     Görüşmede, ticari ilişkilerin de ele alındığı ve Erdoğan'ın buna büyük önem verdiğini dile getirdiği öğrenildi. 

     
</TEXT>
</DOC>
