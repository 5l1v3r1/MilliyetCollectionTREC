<DOC>
<DOCNO> 179184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/son/sonspo13.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta salıya kadar izin var... 
</HEADLINE>
<TEXT>

     Birinci Süper Futbol Ligi'nde 2003-2004 sezonuna iyi bir başlangıç yaparak ilk 4 maçını da kazanan son şampiyon Beşiktaş'ta, dünkü Denizlispor maçı sonrası futbolculara verilen 3 günlük izin başladı. 
     Teknik Direktör Mircea Lucescu'nun, dünkü maçta skorun 3-0'dan, son anlarda 3-2'ye gelmesine tepki göstererek, futbolcuların iznini bir gün azaltacağını açıklamasına rağmen, daha sonra bu kararından vazgeçtiği ve oyuncularına 3 gün izin verdiği öğrenildi. 
     Siyah-beyazlılar, milli maçlar nedeniyle ligde gelecek hafta maç olmaması nedeniyle 3 gün izin yapacak. Beşiktaş, ligin 5. haftasında Malatyaspor ile kendi sahasında oynacayağı karşılaşmanın hazırlıklarına 2 Eylül Salı günü çift idmanla başlayacak. 
     Denizlispor maçında sakatlığı nedeniyle ikinci yarıda takımındaki yerini alamayan Ronaldo'nun durumunun ciddi olmadığı bildirildi. 
     Kulüp doktoru Ayhan Optur, dizinde sakatlığı bulunan Brezilyalı futbolcunun, Malatyaspor maçına dek hazır hale geleceğini söyledi. 
     Uzun süredir sahalardan uzak kalan İlhan Mansız ise kendisine verilen özel programı uyguluyor. 
     Golcü futbolcunun bugün de tek başına çalışmalarını sürdürdüğü öğrenildi. 
     
</TEXT>
</DOC>
