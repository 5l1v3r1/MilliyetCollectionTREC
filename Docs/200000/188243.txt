<DOC>
<DOCNO> 188243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/spor/spo04.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba iddialı 
</HEADLINE>
<TEXT>

   Trabzonspor Teknik Direktörü, çarşamba günü Avni Aker'de ağırlayacakları Villarreal'i eleyecekerini iddia etti, "90 dakika sonunda turu geçen taraf biz olacağız" dedi 
      BİLAL MEŞE 

   
   'Hücumda iyiyiz' 
   UEFA Kupası ilk tur rövanş maçında çarşamba günü İspanya'nın Villarreal takımıyla karşılaşacak olan Trabzonspor tura şartlandı. Teknik Direktör Samet Aybaba, Villarreal'in İspanya'nın en iyi 6 takımından biri olduğuna dikkat çekerek, "Buna karşın rakibimizi kupada saf dışı bırakacak güçteyiz. İyi savunma yapıyorlar, biz de hücumda çok iyiyiz" yorumunu yaptı. 
   
   'Kozumuz Fatih' 
   İLK maçta çok pozisyon ürettiklerine de söyleyen Aybaba, Villarreal karşısında hücum ağırlıklı bir taktikle oynayacaklarını söyledi. Kaptan Fatih Tekke'nin ofansda en büyük kozları olduğunu belirten Aybaba, "Savunmamızı sağlam tutacağız, ancak hücum ağırlıklı oynayacağız. Cezası biten Fatih Tekke bizim için çok önemli. Turu geçen biz olacağız" dedi. 
   
   Son aday Mahmut Koto    26 Ekim'de Olağanüstü Kongre yapacak olan Trabzonspor'da seçim çalışmaları giderek hızlanıyor. Ahmet Ağaoğlu ve Mehmet Öksüzoğlu'ndan sonra adaylığını açıklayan üçüncü isim Mahmut Koto oldu. Koto, "Rizeliyim ancak çok iyi bir Trabzonsporluyum. Bu yarıştan zaferle ayrılacağıma inanıyorum. Trabzonspor'un iyi bir yere gelmesi için mücadelem sürecek" diye konuştu. 
   
   Yönetimden prim jesti    TRABZONSPOR yönetimi, Villarreal maçı için kesenin ağzını açtı. Bordo - Mavililer'in, İspanyol ekibini devirip, turun geçilmesi durumunda 150 bin dolar prim dağıtacağı açıklandı. Bu arada Trabzonspor rövanş maçının hazırlıklarını dün yaptığı tek antrenmanla sürdürdü. Teknik Direktör Samet Aybaba, çift kale maç sırasında hata yapan oyuncularını sert bir dille uyardı. 
   
   
</TEXT>
</DOC>
