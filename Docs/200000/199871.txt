<DOC>
<DOCNO> 199871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sontur44.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bingöl'de yola yerleştirilen bomba bulundu 
</HEADLINE>
<TEXT>

     Bingöl'de terör örgütü PKK KADEK üyeleri tarafından yola yerleştirilen C-4 düzenekli bomba bulundu. Bombanın bulunarak imha edilmesi sonucu can kaybı olmadı. 
     Bingöl Valisi Hüseyin Avni Coş, düzenlediği basın toplantısında, Genç İlçesi Yeni Yazı Köyü yolunda terör örgütü PKK KADEK üyeleri tarafından yola yerleştirilen bombanın, devriye görevi yapan jandarma ekiplerince bulunduğunu söyledi. 
     Tahrip gücü yüksek C-4 düzenekli bombanın imha edildiğini anlatan Vali Coş, ''Son anda fark edilen bomba, olası can kaybını önledi'' dedi. 
     Bir süre önce Mardin'de yola yerleştirilen bomba sonucu 5 askerin şehit olduğunu anımsatan Coş, bombanın fark edilmemesi halinde üzücü bir olayın yaşanabileceğini bildirdi. 
     Yeniyazı Köyü'nde jandarma karakolu bulunduğuna dikkat çeken Vali Coş, şöyle devam etti 
     ''Bombalı eylem tamamen güvenlik güçlerine yönelik planlanmıştır. Ancak teröristler amaçlarına ulaşamadı. Bundan böyle de ulaşamayacaktır. Terör örgütlerinin bütün çabaları beyhudedir. Gelsinler, Topluma Kazandırma Yasası'ndan faydalanarak devletimize teslim olsunlar.'' Vali Coş, bombanın bulunmasından sonra çevrede geniş güvenlik önlemleri alındığını, olayla ilgili araştırmaların sürdürüldüğünü kaydetti. 
     
</TEXT>
</DOC>
