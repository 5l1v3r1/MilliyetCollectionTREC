<DOC>
<DOCNO> 194866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sontur14.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Manavgat'ta iki Alman turisti öldürenler suçlarını itiraf etti... 
</HEADLINE>
<TEXT>

     Antalya'nın Manavgat İlçesi'ne bağlı Taşağıl mevkiinde cesetleri bulunan iki Alman turist ile Türk rehberin cinayet zanlılarına olay yerinde tatbikat yaptırıldı. Zanlılar, cinayetleri para için işlediklerini itiraf ettiler. 
     Alman turistler Anja Höfken ile Sabina Bader ve Türk rehber Erdoğan Özdoğan'ın öldürülmeleri ile ilgili jandarma tarafından gözaltına alınan K.K. 33 ve G.T. 24 , Taşağıl Jandarma Karakolu'ndaki sorgularının ardından, cinayetlerin işlendiği Taşağıl mevkiindeki ormanlık alana getirildiler. Tatbikata götürülürken K.K, başını eğerek soruları yanıtsız bırakırken, G.T, ise ''arkadaşının kurbanı'' olduğunu, olay günü bölgeye gelinceye kadar cinayetten haberi olmadığını iddia etti. 
     Bu arada tatbikat alanına, Cumhuriyet Savcısı'nın talimatıyla gazeteciler yaklaştırılmadı. 
     
     OLAYIN ÇÖZÜMÜ 
     Cesetlerin 7 Kasım'da bulunmasının ardından, Antalya İl Jandarma Alay Komutanı Kıdemli Albay Erhan Güder komutasında 26 jandarmadan oluşan ekip tarafından geniş çaplı soruşturma başlatıldı. 
     Yetkililer, özellikle teknik yöntemle aydınlatılmaya çalışılan olayın, titizlikle üzerine gidildiği ve çok kısa süre içerisinde çözüldüğü belirtilerek, cinayetlerin para için işlendiğini kaydettiler. 
     Jandarma, soruşturmada, Alman turistlere eşlik eden Türk rehber Erdoğan Özdoğan'ın cep telefonu konuşmalarını inceledi ve Özdoğan'ın öldürülmeden önce cep telefonuyla en son K.K ile görüştüğü belirlenerek, K.K, çalıştığı ''rent a car'' şirketinde, arkadaşı diğer zanlı G.T ise evinde yakalandı. 
     
     K.K, DAHA ÖNCE DE PARA YÜZÜNDEN CİNAYET İŞLEMİŞ 
     Bu arada, Almanya doğumlu K.K'nın, yine para yüzünden daha önce yaşadığı Almanya'da, bir İtalyan vatandaşı öldürdüğü ve bu nedenle Straubing kentinde 8.5 yıl cezaevinde hapis yattığı öğrenildi. 
     Üç yıl önce Antalya'ya yerleşen K.K'nın, iki İngiliz ve bir Yeni Zelandalı vatandaşı da daha önce öldürme planı yaptığı ancak gerçekleştiremediği bildirildi. 
     
     CİNAYETLER NASIL İŞLENDİ 
     Jandarma yetkililerinden alınan bilgiye göre, Türkiye'ye bisikletle giriş yapan Alman turistler Anja Höfken ve Sabina Bader, Kemer'de kaldıkları pansiyonda, rehber Erdoğan Özdoğan ile tanıştılar ve Manavgat'ta rafting yapmak üzere Antalya Kaleiçi'nde araç kiralamak üzere K.K. ve onun aracılığıyla G.T. ile tanıştılar. 17 Ekim'de pansiyondan ayrılan ve K.K. ile G.T'den kiralanan araç ile Manavgat'a giden turistler ve rehber Özdoğan, geceyi burada bir pansiyonda geçirdiler. Ertesi gün rafting yaptıktan sonra Özdoğan, K.K'yı arayarak, kendilerini araçla buradan almalarını istedi. 
     Rehber Özdoğan'ın, araç kiralarken kadınların çok zengin olduğundan söz etmeleri üzerine K.K. ve G.T'nin cinayetleri planladıkları bildirilirken, K.K. olay öncesi iki adet bıçak, G.T. ise koli bandı ve naylon ip alarak araçla Manavgat'ın Beşkonak Beldesi'ne geldiler. 
     Önce rehber Erdoğan Özdoğan ile buluşan zanlılar, Özdoğan'ı Sağrın Köyü'ndeki Yusufun Mezarlığı mevkiine getirdiler ve bıçakla boğazını keserek öldürdüler. Zanlılar daha sonra, araçta bekleyen iki turist kadının yanına gittiler. 
     Turistler araca bindiğinde K.K. kadınlara Almanca, ''Bu bir soygundur'' diyerek, üzerlerinde bulunan 450 euro ile 4 kredi kartını alarak, şifrelerini öğrendikten sonra, ellerini bağlayıp ağızlarını bantlayarak ağaca bağladılar. Kartların şifrelerinin doğru olup olmadığını teyit etmek amacıyla G.T. Serik İlçesi'ne gitti ve bankadan hesaplarından 1 milyar 900 milyon lira çekerek, K.K'nın yanına geri döndü. 
     Zanlılar daha sonra, kendilerini ele verirler düşüncesiyle iki kadını boğazlarını keserek öldürdüler. Serik'e giderek kazma kürek alıp, geri dönen sanıklar, turistleri gömdüler. Antalya'ya dönerken suç aletlerini ormana ve havaalanı yolundaki su kanalına atan sanıklar, havalaanı karşısındaki ATM gişesinden de 3 bin 500 euro çektiler. 
     Zanlıların cinayet öncesi hap ve esrar kullandıkları belirlenirken, kredi kartlarından 22 ayrı işlem yaparak, yaklaşık 5 bin euroyu çaldıkları kaydedildi. 
     
     K.K. GÖZALTINA ALINIP SERBEST BIRAKILMIŞ 
     Zanlılardan K.K'nın, iki turist ve rehberin kaybolmasının ardından polis tarafından sorgulandığı ancak cesetler bulunmadığı için serbest bırakıldığı da belirtildi. 
     Tatbikat sonrası, K.K, gazetecilerin sorularını yanıtsız bırakırken, G.T, ''Cinayete ben karışmadım. Bu olaya K.K'nın yüzünden ortak oldum. Ben yapmadım, arkadaş kurbanı oldum'' yanıtını verdi. 
     Zanlıların bugün mahkemeye çıkarılması bekleniyor. 
     
</TEXT>
</DOC>
