<DOC>
<DOCNO> 169288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sondun23.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeniler'in son lobisi "Dünya Bankası Türkiye'ye kredi vermesin" 
</HEADLINE>
<TEXT>

     Amerika'da faaliyette bulunan, kısa adı ANCA olan Amerika Ermeni Ulusal Komitesi adlı kuruluş, üyelerine yolladığı bildirilerle, 2004 yılı ABD Dışişleri Bakanlığı bütçe yasa tasarısına, Ermeni soykırımı iddialarını da içeren bir ifadeyi ekletmek için Amerikan Senato ve Temsilciler Meclisi üyelerine baskı yapılmasını istedi. 
     ANCA'nın eylem planı içersinde Amerikalı kanun koyucuları baskı altına almanın yanı sıra ''Türk hükümetinin, öğrencilere sözde soykırımının uydurma olduğunu anlatmayı amaçlayan girişimlerinin protesto edilmesi'' talebi de yer alıyor. 
     
     DÜNYA BANKASI KREDİ VERMESİN 
     ANCA ayrıca, Dünya Bankası'nın Bakü-Ceyhan boru hattını finanse etmesini engellemeye yönelik bir kampanya başlattı. 
     ''Atatürk tüm ülkelere örnek olacak nitelikte bir reformcudur'' diye yazan Newsweek yazarlarından George Will'in protesto edilmesini de isteyen ANCA, ayrıca TÜSİAD'ın Washington temsilciliği tarafından yayınlanan son bildiriye de karşı çıktı. 
     ANCA, ''sözde soykırımın Amerikan Kongresince tanınmasının, Türklerle Ermeniler arasındaki uzlaşı çabalarına zarar vereceği yolundaki görüşün doğru olmadığı'' iddiasında bulundu. 
     TÜSİAD'ın yayınladığı bildiride, ''Senatoya ve Temsilciler Meclisine sunulan tasarıların kabulünün Türk-Amerikan ilişkilerini de olumsuz etkileyeceğine'' dikkat çekilmişti. 
     Amerika'da yaşayan Türk vatandaşları, sözde soykırımla ilgili tasarıların kabul edilmemesi için Kongre üyelerini e-posta ve mektup bombardımanına tutmuşlar, ayrıca bir TBMM heyeti geçen hafta bu konuda Washington'da temaslarda bulunmuştu. 
     
     BM'Yİ DE KARIŞTIRMAK İSTİYORLAR 
     Öte yandan ANCA'nın, uluslararası hukuk uzmanı olduğunu öne sürdüğü Alfred de Zayas'a, ''bugünkü Türk hükümetinin Ermenilere karşı işlenen suçlardan sorumlu olduğunu'' iddia eden bir rapor hazırlattığı ortaya çıktı. 
     Zayas'ın hazırladığı raporda, BM Soykırım sözleşmesinin, Ermeni iddialarına da uygulanabileceği iddiasının yer aldığı bildiriliyor. 
     
</TEXT>
</DOC>
