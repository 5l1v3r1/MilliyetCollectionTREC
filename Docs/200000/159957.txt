<DOC>
<DOCNO> 159957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/soneko14.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
DPT Ek niyet mektubunda belirtilen parasal hedeflere ulaşıldı 
</HEADLINE>
<TEXT>

     Devlet Planlama Teşkilatı DPT , 5 Nisan 2003 tarihli ek niyet mektubunda belirtilen parasal hedeflere ulaşıldığını bildirdi. 
     DPT'nin ''Mali Piyasalarda Gelişmeler'' raporuna göre, Hazine borçlanma ihaleleri aylık borçlanma faiz oranları, Mart seviyesi olan yüzde 59.7'den Nisan ayında yüzde 57'ye indi. 
     Aylık ortalama vade ise bir önceki aydaki seviyesini koruyarak Nisan'da da 2 gün oldu. TEFE'de yıllık oranda değişme olmazken, Hazine borçlanma maliyetinde yaklaşık 3 puan civarında düşüş gerçekleşti. 
     
     DÖVİZ KURU 
     Nisan'da TL karşısında hem dolar hem de euro değer kaybederken, euro dolar paritesi euro lehine artmaya devam etti. 
     Aylık ortalama dolar kuru değerine bakıldığında, Nisan ayı itibariyle 1 milyon 621 bin lira düzeyinde gerçekleşerek, 1 milyon 671 bin lira olan Mart ayı ortalamasına göre yüzde 3 değer kaybetti. 
     Mart ayında 83.9 katrilyon lira işlem hacminin gerçekleştiği Repo-Ters Repo Pazarında Nisan itibariyle bu tutar 78.5 katrilyon liraya geriledi. 
     Raporda, Repo-Ters Repo Piyasası işlem hacmindeki azalış için, yatırımcıların faiz düşme ihtimali beklentisi ile daha uzun vadeli pozisyon almalarından kaynaklandığı yorumu yapıldı. 
     
     TL MEVDUATINA YÖNELİŞ 
     Rapora göre, Ocak ayından itibaren, bankalararası hariç toplam mevduatlarda, yabancı para mevduatlardaki çözülmenin etkisiyle görülen düşüş Nisan ayında da sürdü. Ancak Nisan ayında yabancı para mevduatların TL değerindeki düşüş, kur etkisinden kaynaklandı. 
     TL mevduatlara da belirgin bir yöneliş olmakla birlikte yabancı para mevduatların ağırlığı devam etti. 
     Nisan ayında, uzun vadeli TL mevduatların ağırlığında nispi bir artış görülürken, kredi piyasalarında önemli bir canlanma görülmüyor. 
     Tüketici kredilerinde 2002 yılının ikinci yarısından itibaren görülen canlanma, 2003 yılı başında sınırlı şekilde sürdü. 
     2002 yılı boyunca artış gösteren mevduat bankalarının tahsili gecikmiş alacaklar toplam krediler rasyosu ise 2003 yılı başından itibaren düşüş gösteriyor. 
     
</TEXT>
</DOC>
