<DOC>
<DOCNO> 195032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/soneko04.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa'da bayram tatili 9 gün... 
</HEADLINE>
<TEXT>

     Borsa'da Ramazan Bayramı nedeniyle bayram tatili, yarım ve bir gün idari izinli sayılan 24 ve 28 Kasım tarihlerini de kapsayacak şekilde 9 gün uygulanacak. 
     Borsa Başkanlığı duyurusuna göre, 24 Kasım'ın yarım gün, 28 Kasım'ın tam gün idari izin sayılması nedeniyle 24-28 Kasım tarihleri arasında İMKB pazar ve piyasalarında uygulanacak işlem ve takas esasları yeniden düzenlendi. 
     Hisse Senetleri Piyasası'nda 24-28 Kasım tarihleri arasında işlem yapılmayacak. 20 Kasım'da yapılacak işlemlerin takası 1 Aralık'ta, 21 Kasım'da yapılacak işlemlerin takası 2 Aralık'ta gerçekleştirilecek. 
     Uluslararası Pazar Depo Sertifikaları Piyasası, Uluslararası Pazar Tahvil ve Bono Piyasası, Vadeli İşlemler Piyasası'nda da 24-28 Kasım tarihlerinde işlem olmayacak. 
     Tahvil ve Bono Piyasası Kesin Alım Satım ve Repo Ters Repo Pazarları'nda ise 24 Kasım'da saat 09.30-11.30 arasında işlem yapılacak. 24 Kasım 2003 valörlü işlemlere ilişkin nakit ve menkul kıymet takas yükümlülükleri en geç saat 12.30'a, repo karşılığı menkul kıymet bildirimleri ise en geç saat 11.50'ye kadar yerine getirilecek. 
     28 Kasım'da ise mevzuatla belirlenen saatler içinde işlem yapılacak ve takas işlemleri gerçekleştirilecek. 
     
</TEXT>
</DOC>
