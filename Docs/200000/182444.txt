<DOC>
<DOCNO> 182444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/soneko15.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine'nin referans bono ihalesinde faiz yüzde 30.75 oldu... 
</HEADLINE>
<TEXT>

     Hazine'nin bugün yapılan 91 gün vadeli TL cinsinden iskontolu referans bono ihalesinde, bileşik faiz yüzde 30.75 oldu. 
     Hazine'nin bono ihalesine, 1 katrilyon 751.3 trilyon liralık teklif gelirken, ihalede 1 katrilyon 240.4 trilyon liralık nominal satış gerçekleşti. 
     İhaledeki net satış tutarı ise planlandığı gibi 1 katrilyon 160 trilyon lira oldu. Bono ihalesinde basit faiz yüzde 27.73 olarak gerçekleşti. 
     İskontolu bono ihalesinde satılan kağıtların geri ödemesi, 17 Aralık 2003 tarihinde yerine getirilecek. 
     
     YARIN İKİ İHALE BİRDEN 
     Bu arada, Hazine, yarın da 371 gün vadeli iskontolu tahvil ile 3 ayda bir değişken faiz ödemeli devlet tahvil ihalesi düzenleyecek. 
     Hazine'nin yarın düzenleyeceği 371 gün vadeli Türk Lirası cinsinden iskontolu tahvil ihalesinde satılacak kağıtların ihraç tarihi 17 Eylül olarak belirlenirken, tahvil ihalesinde satılacak kağıtların geri ödemesi 22 Eylül 2004 olarak öngörüldü. 
     Hazine yarın, ihraç tarihi yine 17 Eylül olarak belirlenen 3 ayda bir değişken faiz ödemeli devlet tahvili ihalesi de yerine getirecek. Söz konusu ihalede satılacak kağıtların geri ödemesi 11 Mayıs 2005 olarak belirlendi. 
     Söz konusu tahvilin ilk kupon ödemesi 12 Kasım 2003 tarihinde yapılacak olup kupon ödemesine esas teşkil edecek faiz oranı 13 Ağustos 2003 ihraç tarihli referans bono ihalesinde belirlendi. 
     
</TEXT>
</DOC>
