<DOC>
<DOCNO> 166861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/soneko26.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçıran kaçırana... 24.8 trilyonluk vergi kaçağı... 
</HEADLINE>
<TEXT>

     Antalya Gelirler Bölge Müdürlüğü tarafından 4 ilde yılın 5 aylık döneminde yapılan vergi incelemelerinde, 24 trilyon 801 milyar liralık vergi kaçağı tespit edildi. 
     Antalya Gelirler Bölge Müdürü Sedat Duman, bu yılın Ocak-Mayıs döneminde Antalya, Denizli, Isparta ve Burdur illerinde, başta turizm ve tekstil sektörü olmak üzere çeşitli alanlarda faaliyette bulunan vergi mükelleflerinin vergi beyanlarının denetlemeye tabi tutulduğunu söyledi. 
     Yapılan incelemeler sonucunda Antalya ile Denizli ağırlıklı olmak üzere, 24 trilyon 801 milyar 357 milyon liralık matrah farkı ortaya çıktığını belirten Duman, bu fark nedeniyle vergi mükelleflerine toplam 9 trilyon 409 milyar 346 milyon lira da vergi cezası verileceğini bildirdi. 
     Duman, vergi denetimlerinde tespit edilen vergi kaçağının geçen yılın aynı dönemine göre yüzde 49, kesilen vergi oranının da yüzde 34 artış gösterdiğini kaydetti. 
     Duman'ın verdiği bilgiye göre, yılın ilk 5 aylık döneminde, bin 743 vergi inceleme raporu tutulurken, 118 vergi kaçakçılığı suçu raporu düzenlenerek ilgililer hakkında savcılıklara suç duyurusunda bulunuldu. 
     Yılın ikinci döneminden itibaren Antalya, Denizli, Isparta ve Burdur illerinde hizmet işletmelerinde ve toptan mal alım satımı ile uğraşan ticarethanelerde cari denetimlere ağırlık verilecek. 
     Antalya Gelirler Bölge Müdürlüğü sorumluluk alanında bulunan illerde geçen yıl 102 trilyon liralık vergi kaçağı tespit edilmişti. 
     
</TEXT>
</DOC>
