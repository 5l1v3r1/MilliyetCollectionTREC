<DOC>
<DOCNO> 185320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/soneko18.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek taşıt vergisi ödemek çileye dönüştü... 
</HEADLINE>
<TEXT>

     Ek motorlu taşıtlar vergisi ödemelerinde yaşanan aşırı izdiham ve fiziki koşulların yetersizliği, vatandaşların saatlerce kuyruklarda kalmasına yol açtı. 
     Ödeme süresi yarın akşam mesai saati bitiminde sora erecek olan ek motorlu taşıtlar vergisi, bu vergiyi ödemek isteyen vatandaşlar için çileye dönüştü. 
     Ankara Vergi Mahkemesi'nin, ATO Başkanı Sinan Aygün'ün başvurusu sonrası sözkonusu vergi ile ilgili yürütmeyi durdurma kararı vermesinin ardından, vatandaşlar ek vergiyi, motorlu taşıtlar vergisi vergi dairelerine gelerek ''İhtirazi kayıtla'' ödemeye başladı. 
     Motorlu taşıt konusunda sadece Yeğenbey Vergi Dairesi'nin görevlendirildiği Ankara'da da, vatandaşlar bu vergi dairesine hücum edince, aşırı izdiham ortaya çıktı, bilgisayar sistemleri arızalandı ve vergi tahsilatında zaman zaman kesintiler oluştu. 
     Cuma günü 12 bin kişinin vergi ödediği Yeğenbey'de, verginin son 2 günü bu sayının günlük 20 bini aşacağı belirtildi. Normal motorlu taşıtlar vergisinin yatırıldığı Ocak ve Temmuz aylarının son günlerinde de, günlük 22-23 bin kişinin vergi ödediğine işaret edildi. 
     Vergisini ödemek isteyen vatandaşların hınca hınç doldurduğu Yeğenbey'de, aşırı izdiham üzerine görevliler saat 11.30'dan itibaren kapıları kapatarak, vatandaşlara 13'ten itibaren gelmeleri çağrısında bulundu. Mesai saati süresi içinde kapıların kapatılması ise vatandaşların tepkisine yol açtı. 
     Fiziki koşulların da son derece yetersiz olduğu dikkati çeken Vergi Dairesine gelen vatandaşlar, ''Maliye Bakanları ve Gelirler Genel Müdürleri her zaman Vergisini veren vatandaş velinimetimizdir diyor. Ancak gelin görün ki, vergisini yatırmak isteyen vatandaş, saatlerce kuyruklarda çile çekiyor. Araba koyacak yer yok, vergi öderken, ceza yiyiyoruz. Devlet, vergisini ödemek isteyen vatandaşa daha iyi koşullar hazırlayamaz mı '' diyerek, yetkililerden sorunlarına çözüm istedi. 
     
</TEXT>
</DOC>
