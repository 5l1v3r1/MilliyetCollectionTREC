<DOC>
<DOCNO> 168715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sondun22.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz büyüyor...Bild, İtalyan Büyükelçiliğine üstsüz kızlar gönderdi 
</HEADLINE>
<TEXT>

     İtalya Ekonomi Bakanlığı Müsteşarı Stefano Stefani'nin Alman turistlere hakaret etmesiyle Almanya ve İtalya arasında ortaya çıkan turizm krizi sürüyor. 
     Alman Bild gazetesi, ''Almanların ne kadar güzel, seksi ve çekici olduklarını göstermek'' amacıyla Berlin'deki İtalya Büyükelçiliği önüne üstsüz kızlar gönderdi. 
     ''İtalya Büyükelçiliği önünde 1. sahil gösterisi'' başlığıyla birinci sayfada verilen haberde, üstsüz kızların fotoğrafı da yer aldı. 
     Haberde, iktidardaki Sosyal Demokrat Parti'nin SPD Genel Sekreteri Olaf Scholz'un da İtalya tatilini iptal ettiği, muhalefet partilerinin, Dışişleri Bakanı Joschka Fischer ile İçişleri Bakanı Otto Schily'den de İtalya'da yapmayı düşündükleri tatilleri iptal etmelerini istedikleri belirtildi. 
     Diğer bazı Alman gazeteleri de yapılan tüm kamuoyu yoklamalarında halkın büyük bölümünün, Başbakan Gerhard Schröder'in İtalya tatilini iptal etmesini desteklediğini yazdılar. 
     İtalya Ekonomi Bakanlığı Müsteşarı Stefani, İtalya Kuzey Ligi Partisi'ne yakınlığıyla bilinen ''Pedania'' gazetesine yaptığı açıklamada, Alman turistlerin ''sarhoş, kibirli, pervasız hareketlerle ve insanları rahatsız eden gürültüleriyle İtalya sahillerini doldurduklarını'' söylemiş ve iki ülke arasında bir krizin doğmasına neden olmuştu 

     
</TEXT>
</DOC>
