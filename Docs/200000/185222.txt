<DOC>
<DOCNO> 185222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/siyaset/siy20.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Genelge zoruyla sabah jimnastiği    Gençlik ve Spor Genel Müdürlüğü 'mesaiden önce spor genelgesi' yayımladı. 'Güne Sağlıkla Başlıyorum' uygulaması, yakında 81 ile yaygınlaştırılacak. Kurumda çalışan bütün elemanların sabah sporuna katılması gerektiğini belirten genelgede, 'Bu aktivitenin amacı kamu kurum ve kuruluşlarındaki personele spor yapma alışkanlığı kazandırarak, güne fiziksel açıdan hazır başlamalarını ve kaynaşmalarını sağlamaktır' ifadeleri yer alıyor. Memurlar, pazartesi, çarşamba, cuma günleri 08.30'da spor yapacak. 15 dakika yürüyüşün ardından 10 dakika aerobik ve 5 dakika esnetme hareketleri yapılacak. 
   
   Canlı kalkan Ünsal Malezya'ya gidiyor    Irak savaşı öncesinde canlı kalkan olarak Bağdat'a giden AKP Adıyaman milletvekili Faruk Ünsal'ın eşi Fatma Ünsal Bostan, Malezya'da ders verecek. Başörtülü olduğu için Türkiye yerine Malezya'yı tercih eden Bostan, Malezya Uluslararası İslam Üniversitesi'nde siyaset bilimi doktorası yapacak ve araştırma görevlisi olarak çalışacak. İstanbul Üniversitesi Siyaset Bilimi mezunu olan Bostan, Boğaziçi Üniversitesi'nde uluslararası ilişkiler ve siyaset bilimi mastırı yapmıştı... 
   
   Aksu'dan Fransa gezisine iptal    TOLGA ŞARDAN Ankara 

   İçişleri Bakanı Abdülkadir Aksu'nun güvenlik görüşmeleri için bu hafta Paris'e yapacağı ziyaret, Fransızlar'ın tavrı nedeniyle skandala dönüştü. İçişleri Bakanı Nicolas Sarkozy, iki ülke arasında güvenlik ve işbirliği anlaşması yapmak amacıyla Aksu'yu Paris'e davet etti. Aksu da daveti kabul etti. Teknik heyetler de Paris'te randevulaştı. Ancak Fransızlar son ana kadar programı vermeyince ilk kriz yaşandı. Fransız makamları otel rezervasyonlarının Türkiye tarafından ayarlanmasını istedi. Teknik heyetin gidişine iki gün, Aksu'nun gidişine altı gün kala gelen bu teklif Dışişleri Bakanlığı'nı kızdırdı. Bunun üzerine Fransızların tutumuna kızan Aksu, gezinin iptalini ve görüşmelerin askıya alınmasını istedi. 
   
   Özdemir Hükümet tribünlere oynuyor    GÜLAY FIRAT İstanbul 

   ANAP Genel Başkanı Ali Talip Özdemir, Türkiye'yi yönetenlerin iktidar sarhoşluğunu üzerlerinden atamadıklarını belirterek, "Sadece ve sadece tribünlere oynuyorlar. İdari yapının ürettiği krizle iktidara geldiler, böyle devam ederse aynı krizle giderler. Bunu bilmiş olsunlar" dedi. 
   İl Başkanı Şeref Ekşi'nin tek listeyle yeniden başkanlığa seçildiği ANAP 8. Olağan İl Konresi dün Cemal Reşit Rey Salonu'nda yapıldı. Aşırı izdiham yaşanan kongrede sinevizyon gösterisi sırasında ANAP Gaziosmanpaşa Halkla İlişkiler Başkanı Yılmaz Ertekin fenalaştı. Sahnenin kenarına çıkartılıp kalp masajı yapılan Ertekin, ilk müdahelenin ardından yaka paça taşınarak ambulansla Şişli Etfal Hastanesi'ne kaldırıldı. 
   
   Vekil okul müdürleri sorumluluk almıyor    SİBEL KAHRAMAN İstanbul 

   İstanbul'da 100'ü aşkın okulda müdür yerine vekilleri görev yapıyor. Eğitimciler, "Vekil müdürlerin büyük kısmı geçici olarak görev yaptığını düşündüğü için sorumluluk almak istemiyor" dedi. İstanbul Milli Eğitim Müdürü Ömer Balıbey, ilköğretim okullarındaki atamaların yapıldığını ancak lise atamalarının bakanlık tarafından yapılacağını söyledi. Balıbey, "Vekil, kendini asil kabul ettiği zaman gayet güzel gidiyor. Önemli olan görev ve sorumluluk duygusunu hissetmek" dedi. Eğitim - Sen Genel Başkanı Alaaddin Dincer de, "Birkaç ay sonra başka birinin müdür olacağını düşünen müdür vekili, işi elinin ucuyla tutuyor, sorumluluk almak istemiyor" dedi. 
   Vekillerle yönetilen okullar arasında Anadolu liseleri ve çok sayıda meslek lisesi de bulunuyor. En başarılı okullar listesinde üst sıralarda yer alan İstanbul Lisesi de vekaleten yönetiliyor. 
   
   Gazap fındıkları    MÜJDAT ÇETİN Sakarya DHA 

   Diyarbakır'dan, Sakarya'nın ilçelerine fındık toplamak için aileleriyle gelen yüzlerce fındık işçisi, Adapazarı Arifiye Tren Garı'na haftada iki kez sefer yapan Doğu Ekspresi'nde yer bulamayınca, geceyi valiliğin garda kurduğu çadırlarda geçirdi. Çadırlarda yer bulamayan fındık işçileri ise dışarda sabahladı. Çadırların yetersiz olduğunu belirten işçiler, "Aramızda 3-4 günden beri bekleyenler var. Günlük 8 - 9 milyon yevmiye ile çalıştık. Ucuz olduğu için trenle döneceğiz. Gece ateş yakıp çevresinde ısınıyoruz" dedi. 
   
   
</TEXT>
</DOC>
