<DOC>
<DOCNO> 181373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/guncel/gun00.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet yazarlarının Afyon izlenimleri 
</HEADLINE>
<TEXT>

   SİZE GELİYORUZ 

   
   Paranoyak Afyon    Afyon'da konuşmaların ortak konusu "güvensizlik". Hatta güvensizlikten namus cinayetleri bile işlenmiş 
   İLHAN UÇKAN 

   Afyon 200 binden fazla nüfusu olan, ama asla nüfus sayımlarında bu rakama ulaşamayan şehirlerden... Herkes sayım için toplanıp kendi köyüne gidiyor. Onur Yalçın'la 23 başlayan sohbetimizle birlikte bütün konuşmaların ortak konusu "güvensizlik" oldu... Mesela fazla dolandırılmaktan Belçika'da yaşayan işçiler çoğunluk Emirdağlı'ymış eskiden ha bire ülkelerine para gönderirken, şimdi korkudan yakınlarına bile para göndermekte zorlanıyorlarmış. 
   Mesela bir zamanlar siyah beyaz televizyonlar için tüp fabrikası kurulmuş ama fabrikanın açılmasından 2 yıl sonra televizyonlar renklenince öylece kalakalmış yatırımlar ortada. Yanlış yönlendirilmiş yatırım insanlarda paranoya yaratır elbette... 
   Hatta güvensizlikten namus cinayetleri bile işlenmiş. Erkeklerin karılarının kendilerini aldattığı düşüncesiyle işlediği cinayetler bunlar. Güvensizlik o kadar yaygın ki, mesela bir kız alışverişe gidecekse önce ailesiyle gidiyor. Aile birkaç defa refakatte gittikten sonra artık tanıdık hale gelen tezg htara yeterince güven duyduktan sonra kızını yalnız göndermeye başlıyor. 
   Konuştuğum genç kızlardan Rukiye Aytekin 18 , kendisinin ve daha birçok arkadaşının da ortak bir "hayata karşı kendini güvene alma" ihtiyacıyla "ideal meslek olarak öğretmenlik" tercihi yaptığını anlatıyor. Yaklaşık 4 - 5 yıldır erkek öğrenciler de öğretmenliği tercih ediyor. Eskiden erkekler iktisat, bankacılık gibi meslekleri seçerken "bankaların başına gelenlerden sonra" öğretmenliğe doğru dümen kırmışlar. 
   Hemen sormazsam olmaz "Kızlar için 'ideal erkek' nasıldır burada " Cevabını bir erkekten alıyorum "Kızlar için tercih edilecek erkeğin ayağında 'kırmızı Puma' bu çok önemli olursa ne ala, üstüne de Levi's ya da Rodi marka bir jean iyi gider, alıcı gözüyle bakanı bol olur..." Peki kızlar "Kızın iyisi, kapalı, kimseyle çıkmamış olanıdır" cevabı hali hazırda mevcut yerini alıyor. 
   E, Afyon'un Galerisi de var ama... Üstelik "Bu şehre ne lazım " soruma ilk yanıt "kültürel yatırımlar" oluyor. Galeri şimdiye kadar görüp duyduğum en aktif galerilerden. 4 ayda 16 sergi çok etkileyici geliyor vallahi kulağa. "Peki kimler sergi açıyor " diye soruyorum Emre Yunus Sanat Merkezi'nin yönetici ikiz kardeşlerinden Yunus Tekin'e. Kimler açmıyor ki, Süleyman Saim Tekcan, Necip Savcı, Gonca İlbeyi... 
   "Peki hiç satın alan oldu mu " diyorum. Olmaz mı En son Gonca İlbeyi'nin bir resmini satmışlar 3 hafta kadar önce... Velhasıl lafımı güzel bitireyim dersem, söyleyecek en güzel şey "Bu kültürel yatırımlara hazır ilimize doğru yola çıkalım" demek olacak. Öptüm bütün Afyonluları... 
   
   Sizin sevginiz benim afyonum    AHMET TULGAR 

      Siz benim afyonumsunuz. Gelirken kat ettiğim karayollarının kıyılarındaki sevgili evlerinizde muntazaman sürdürdüğünüz, akşam oldu mu erkenden yaktığınız lambalarla birbirinize yeniden müjdelediğiniz hayatlardan bir tane de benim olsaydı belki de bu kadar önemli olmazdınız benim için. Ne siz ne de size yaranayım diye bana sevinçle gelen kelimeler. Eğer dost kapısında dilenci olmasaydım. Siz busunuz işte. Sizin sevginiz bu. Yalnız gazetecinin Afyonu. 
   Neyse ki yine geliyorsunuz işte. 
   Eprimiş ama tertemiz pardesülerini kanatlandırarak evlerine ekmek taşıyan ekonomik kriz kahramanları Babalar. 
   Bilekleri çocuklarına patates kızartırken sıçrayan yağdan yüzlerce kez yanık, su toplamış mutfak masrafı gazileri Anneler. 
   Sonra gençler, çocuklar Alacaklılarımız. Terbiyenizden isteyemiyorsunuz alacağınızı. 
   Bana güzel şeyler anlatın bugün, her şeye rağmen ne kadar mutlu olduğunuzu bu kentte, bu hayatta birbirinizle. Anlatın ki, neleri kaçırmış, neleri olmamış bunu bilsin bari bu yalnız gazeteci, bu sevgi dilencisi. 
   "54 sene evli kaldım kocamla. İki kız, iki de erkek evlat verdik birbirimize. Onları gelin ettik, damat ettik. Sonra kocamı kaybettim" diye anlatıyor Emine Yeter. Ve mutluluk veren şeyi ekleyiveriyor "Bir gün bile ağlatmadı beni kocam, biliyor musun, evladım. Öteki tarafta onu yine arayıp, bulacağım." 
   Emine Yeter 200 milyon emekli maaşı ile kirada tek başına yaşıyor. Ve çok güzel gülüyor. 
   "Yalnızlık zor değil mi " diye soracak oluyorum. "Yalnız değilim ki, Allah'layım" diyor. 
   Yasemin Dündar, İngilizce öğretmenliği okuyor üniversitede. Kardeşi de bu yıl elektronik mühendisliğini kazanmış. Babaları ilköğretim müffetişiymiş. "Burada fazla sosyal etkinlik olmaz. Benim Afyon'da en sevdiğim şey ailece piknik yapmaktır mesire yerlerinde. Ama bu sene pek yapamadık çünkü babam okul masraflarımızı karşılamak için arabasını sattı." 
   Yasemin Dündar hiç takmıyor arabalarının satılmasını. "İki kardeş okullarımızı bitirince biz babamıza daha iyisini alırız" diyor. O da gülüyor, daha doğrusu gülümsüyor işte. 
   Devletin burnunu polis kamerasından, hastane ve okul veznelerinin camının ardından gösterdiği Anadolu kentlerinde insanlar birbirlerine dokunarak, tutunarak mutlu oluyorlar. Böyle sivilleşiyor Türkiye. Kardeşlerle. Dostlarla... 
   
   'Ispartalı ne yaptıysa'    MURAT SABUNCU 

   Benim gibi araba kullanmayı sevenler için İstanbul'dan Antalya'ya giderken tam ortadaki bir kavşak noktası Afyon. Konu komşunun, "geçerken kaymağından, sucuğundan" alıver dediği, ama nedendir bilinmez bir türlü "kalınacak bir yer" gözüyle bakamadığım bir kent. Hızla geçilen kilometrelerde "termal kaplıcalı otellere" bir göz atma mesafesinde kaldım hep. Ancak bu gezide "banyosundan lokum üretme tesislerine" pek çok yerini gezme, renkli insanlarıyla Afyonlu Cumhurbaşkanı Ahmet Necdet Sezer'den Haydar Dümen'e uzanan geniş bir yelpazede konuşma fırsatını buldum. 
   Önce Cumhurbaşkanı hakkında konuştuğum insanların ortak bir izlenimini aktarayım "Cumhurbaşkanımız ne kadar Afyonluysa en az o kadar Bingölllü, bir o kadar Artvinli, Erzurumlu." 
   
   Gururla sitem karışımı 
   Yani Sezer'in tarafsız konumunu kendisinin doğup büyüdüğü il lehine hiç kullanmadığını söylüyorlar. Gururla sitem karışımı bir söylem bu. Çünkü dile getirdikleri pek çok sorunları var. "Sanayileşememek, termal tesislerini tam kapasite çalıştıramamak, şekerciliğin temeli saydıkları 'manda sütçülüğünü geliştirmeyle ilgili okulun kapanma tehlikesiyle karşı karşıya olması' ve ülkenin genelindeki sorunlar geçinememek, işsizlik..." 
   Peki "Cumhurbaşkanı ne yapsın ki" diyorum, "Ispartalı ne yaptıysa" diyorlar. Ispartalı kim mi Tabii ki Süleyman Demirel. 
   Afyonlular aslında Demirel'i de kendilerinden sayıyorlar. Çünkü Demirel de, Sezer, eski Genelkurmay Başkanı İsmail Hakkı Karadayı, şarkıcı Emel Müftüoğlu, cinsel konular uzmanı Dr. Haydar Dümen gibi Afyon Lisesi mezunu. 
   Ancak söz dönüp dolaşıp Isparta mevzusuna geliyor "Isparta Afyon arası 110 kilometre. Ne tarafa baksanız 'Süleyman Demirel' ismini görürsünüz. Yollar, kavşaklar, üniversite, havaalanı... İsmini de vermiş, yatırım da sağlamış. Bizim Cumhurbaşkanımız mütevazı bir insan. Afyon'a gelmeden önce herkesi uyardı. 'Büyük pankart yok, aşırı tezahürat yok' diye. Zaten adının öyle her yere verilmesini de istemiyor. Sadece üniversite ve hastane için isminin kullanılmasına izin verdi. Ama yine de acaba Isparta gibi bizim için de bir şey yapılamaz mı " 
   
   Afyonspor mosmor    ERCAN GÜVEN 

   Yerden göğe kadar haklılar Afyonlular... Mesela hemşehri dayanışması için bir dernek kursalar, adını nasıl koyacaklar "Afyonsevenler Derneği" mi Afyon, adı narkotik çağrışımlar yapıyor ve Afyonlular bundan pek hoşlanmıyor vesselam. Hatta Vali Muzaffer Dilek'in gayretiyle TBMM'deki yedi milletvekili başkanlığa bir önerge vermiş ve kentin adının Cumhuriyet'in ilk dönemindeki gibi Afyonkarahisar olarak değiştirilmesini talep etmiş. 
   Aslında Karahisar Afyon'un kalesi. 226 metre yüksekliğinde volkanik bir kayayı "kaide" yapmış bir tarih heykeli. Ozan Arif Nihat Asya'nın benzetmesiyle "Gökyüzünde bir balkon" Afyon kalesi. Tam dibine Milliyet'in TIR'ı park etmiş. Masalar Vilayet Meydanı'na yayılmış. Afyonkarahisarlılar başlıyorlar anlatmaya. 
   Fakat o da ne .. Hemen her Anadolu kentinin en can alıcı sorunu işsizlik, sağlık sigortası gibi problemlerden bahseden yok. Varsa yoksa siyaset. AKP'nin doğum yeri olan kent, iyice politize. 
   Söze Saadettin Alıcı başlıyor. Orta yaşlı bir işadamı kendisi. Röportajı o yapıyor ve "Irak'ta bataklığa mı saplanacağız Ercan Bey " diyor. Milletin teveccühüne mazhar olmuş partilerin bilemediğini biz nasıl bilelim, bilsek de nasıl anlatalım yarım saatte. 
   
   Osman'a dikkat 
   Neyse imdada Osman yetişiyor. Bu adı unutmayın, Osman Kuran... 2053'de Osman Çankaya'ya, bu röportaj gündeme... Malum bu bölge cumhurbaşkanı yetiştirmesiyle ünlü, neden olmasın. Osman Dumlupınar Okulu orta 1'de. Şu anda Osman'ın aklında Galatasaray'da top koşturmak gibi fanteziler de var ama, geçer umalım. Sahi, Osman'ın aklına futbol ve Galatasaray nasıl girdi acaba Çünkü Afyon'un çoğunluğu Fenerbahçeli. 
   Afyonspor denilen ve renklerini Afyon çiçeğinden alan Mor - Beyaz bir takım mevcut. Lakin bu günlerde sadece mor. Hatta mosmor. Ağustos sonuna kadar lisans paralarını ödeyemediği için az daha üçüncü ligden de atılacak Afyonspor'a son anda AKP milletvekili Reyhan Balandı sahip çıkıp Vakıfbank'tan teminat mektubu alamasa, bir zamanlar Ümit Davala'nın, FB'li Selahattin'in top koşturduğu ve 96'da 1. lige çıkma şansını kılpayı kaçıran takımın kapısına kilit vurulacakmış bu sene. 
   
</TEXT>
</DOC>
