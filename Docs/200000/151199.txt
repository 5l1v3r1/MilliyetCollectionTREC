<DOC>
<DOCNO> 151199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/son/sonspo08.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbiden notlar... 
</HEADLINE>
<TEXT>

     Fenerbahçe'nin Beşiktaş ile oynayacağı derbi maçı izleyecek olan sarı-lacivertli taraftarlar, geniş güvenlik önlemleri altında BJK İnönü Stadı'na getirildiler. 
     Özellikle Kadıköy olmak üzere, İstanbul'un çeşitli yerlerinden Kabataş İskelesi'nin önüne gelen taraftar grupları, burada çevik kuvvet kordonuna alınarak, bir süre bekletildi. Bütün grupların buluşma yerine gelmesinin ardından detaylı üst araması yapan polis ekipleri, daha sonra taraftarları kordon içine alarak, stada getirdiler. 
     Stat çevresinde de iki takım taraftarlarını karşı karşıya getirmemek için geniş önlemler alınırken, sarı-lacivertli taraftarlar, karşılaşmayı izleyecekleri eski açık tribüne alınmaya başlandı. 
     Bu arada, Kadıköy'den motorla Kabataş'a gelen yaklaşık 400 kişilik bir taraftar grubu, motora binerken, kendilerine laf atan Beşiktaşlı taraftarlarla tartıştı. Ancak iskele çevresinde önlem alan polis, herhangi bir olay yaşanmasına engel oldu. 
     Öte yandan, biletsiz olmalarına rağmen stada gelen 100 kadar Fenerbahçeli taraftar ise emniyet güçleri tarafından belediye otobüsüne bindirilerek, Kadıköy'e gönderildi. 
     
     İbrahim maskeyle oynuyor 

     Beşiktaş'ta, Denizlispor ile yapılan lig maçında sol elmacık kemiği kırılan İbrahim Üzülmez, 2 maç sonra özel bir maskeyle Fenerbahçe maçında forma giydi. 
     Teknik direktör Mircea Lucescu, İbrahim'i sol kanatta görevlendirirken, forvette ise Ahmet Dursun'un yerine Pascal Nouma'yı oynattı. Nouma, İlhan ile birlikte ileri ikilide görev alırken, cezası nedeniyle Diyarbakırspor maçında forma giyemeyen Sergen ise ilk 11'de sahaya çıktı. 
     Bu arada savunmada Ali Eren'i yedek soyunduran Rumen çalıştırıcı, geri üçlüde Zago, Ronaldo ve Ahmet Yıldırım'a forma verdi. 
     Siyah-beyazlılarda yedek kulübesinde Göksel, Tolga, Yasin Sülün, Ahmet Dursun, Giunti, Ali Eren ve Tümer otururken, Tamer, Niyazi, Serdar, Zafer, Eser ve Ali Cansun maç kadrosuna alınmadı. 
     Beşiktaş'ta, yedek oyuncular da maç öncesi ısınmak için sahaya çıkarken, yalnızca Ahmet Dursun sahaya çıkmayıp, soyunma odasında kalmayı tercih etti. 
     
     Steviç sürprizi 

     Fenerbahçe'de ise teknik koordinatör Tamer Güney, sürpriz bir kararla Miroslav Steviç'i ilk 11'de sahaya sürdü. 
     En son 16. haftada Fenerbahçe'nin Diyarbakırspor ile yaptığı maçta forma giyen Steviç, böylece 11 hafta sonra forma şansı buldu. 
     Beschastnykh ve Zoran Mirkoviç'i yedek soyunduran Güney, forvette Tuncay ve Semih ikilisine şans tanıdı. 
     Öte yandan sarı-lacivertlilerde, sağ arka adalesinde sakatlığı bulunan Rebrov ise kadroya alınmadı. 
     
     Tribünlerden Rüştü'ye sevgi gösterisi 

     Beşiktaş taraftarları, maç öncesi ısınmak için sahaya çıkan Fenerbahçe'nin milli kalecisi Rüştü Reçber'i adeta bağrına bastı. 
     Siyah-beyazlı taraftarlar, Rüştü'yü tribünlere çağırırken, deneyimli kaleci de tribünlere dek giderek Beşiktaşlı taraftarlara alkışlarla karşılık verdi. Ayrıca taraftarlar, Rüştü'ye bir de çiçek verdi. 
     





</TEXT>
</DOC>
