<DOC>
<DOCNO> 163743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sonspo23.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Cavcav Rezerve ligi kendim için istiyorsam namerdim 
</HEADLINE>
<TEXT>

     Gençlerbirliği Kulübü Başkanı İlhan Cavcav, rezerve lig konusunda kulüplerin kararlı olduğunu söyledi. 
     Cavcav, 3 Beşiktaşlı futbolcunun transferi nedeniyle düzenlenen imza töreninden sonra yaptığı açıklamada, Türkiye liglerinde rezerve lig kurulmasının zorunluluğuna değinerek, şöyle konuştu 
     ''Rezerve ligi uygulamaya koymamız lazım. Çünkü sezon başında 26 kişilik bir kadro kuruyorsunuz, bunlardan en çok 18'i oynama şansını buluyor. Kalan oyuncularınızdan yararlanamadığınız gibi bu futbolcuların performansı hakkında da yeterince bilgiye sahip olamıyoruz. Geçen sezon biz Korhan'a 200 bin Euro para ödedik. Ancak kendisini oynatamadığımız için hem paramız, hem de oyuncunun geleceği açısından 1 sezon boşa gitti.'' İlhan Cavcav, Milli Takım düzeyinde bu uygulamanın başlatıldığına da dikkat çekerek, ''Milli takım rezerve lig uygulamasına B millileri kurarak başladı. Böylece A Milli'de oynatamadıkları futbolcuları burada deniyor, oyunculara da kendilerini ispatlamaları için bir şans verilmiş oluyor. Bu uygulamanın bir diğer avantajı da transfer etmek istediğimiz yabancı oyuncuları önce bu rezerve ligde oynattıktan sonra almaktır. Böylece iyice tanımadığımız yabancı futbolculara boş yere avuç dolusu paralar vermemiş oluruz'' diye konuştu. 
     
     ''KENDİM İÇİN İSTİYORSAM NAMERDİM'' 
     Başkan Cavcav, Türk futbolunun ve futbolcusunun geleceği için rezerve lig uygulamasına geçilmesinin şart olduğunu ifade ederek, ''Kulüpler olarak bu uygulamayı hayata geçirirsek, belki de hiç transfer yapmamıza bile gerek kalmayacak. Her oyuncumuz oynama şansını bulacak. Transfere boş yere para harcanmayacak. Türk futbolunun ve kulüplerimizin geleceği için ben bunu istiyorum. Rezerve ligi kendim için istiyorsam namerdim'' dedi. 
     İlhan Cavcav, PAF takımları mahalli yapmaya çalıştıklarını, böylece takımların altyapılarını teşkil eden PAF takımların hem maç yapmak için uzun ve yorucu yollara gitmeyeceklerini, hem de kulüplerin kasasından ekstra bir masraf olmayacağını belirtti. 
     
     5 YILLIK BAŞKANLAR DÖNEMİ 
     İlhan Cavcav, dernekler yasasında yer alan ve 2 yıllığına seçilen kulüp başkanlığı süresinin az olduğunu, bu sürenin 5 yıla çıkarılması gerektiğini söyledi. 
     Cavcav, sözlerini şöyle tamamladı 
     ''Devlet Bakanı ve Başbakan Yardımcısı Sayın Mehmet Ali Şahin ile görüştüm. Kendisine dernekler yasasında yer alan başkanlık süresinin çok az olduğunu, bunun 2 yıldan 5 yıla çıkarılması gerektiğini söyledim. Çünkü dernekler yasasına tabi olan kulüp başkanları 2 yıl sürede ne altyapı, ne de tesis yönünden bir çalışma yapamıyor. Ancak bu sürede daha çok nasıl başarılı olurum diye düşünüyor ve çalışmasını da o yönde yoğunlaştırıyor. Oysa bu süre uzatılırsa, kulüpte her türlü kalıcı başarıyı yakalama şansına sahip olur.'' 
     
</TEXT>
</DOC>
