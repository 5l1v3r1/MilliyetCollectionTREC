<DOC>
<DOCNO> 173128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/spor/spo03.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaş Benim yılım olacak 
</HEADLINE>
<TEXT>

   Tecrübeli yıldız, hiçbir şekilde değişmediğinin altını çizdi, "Kaybetmeye tahammülüm yok" dedi. "Bu sezon kupa bırakmayacağız" sözleriyle iddialarını da ortaya koydu 
      ERHAN TELLİ 

   
   'Yürek var' 
   GALATASARAY'IN yıldız oyuncusu Hasan Şaş, taraftarların gönlüne su serpti. Umut dolu mesajlar veren Şaş, "Kimse merak etmesin bu sene kupa bırakmayacağız. Kupaların hepsini almak istiyoruz. Buna Şampiyonlar Ligi de dahil" dedi. Kariyerinde birçok başarıya imza atan milli yıldız, "Hocamız ve bizde Şampiyonlar Ligi Kupası'nı kaldıracak yürek var. Daha önce 'imkansız' denileni başardık. Er ya da geç bunu da başaracağız" diye konuştu. 
   
   'İyi ki kaldım' 
   HASAN Şaş, geçen sezon yaşadığı durgunluk dönemini transferde yaşadığı zorluklara bağlarken, "Bu yıl benim yılım olacak. Hiç değişmedim, aynı Hasan Şaş'ım. Monaco'yla anlaşamadım. İyi ki de yuvamda kalmışım, burada çok mutluyum. Artık bedenim ve ruhum rahat, sadece ligi bekliyorum" açıklamasını yaptı. Kaybetmeyi hiç sevmediğini vurgulayan Hasan, futbolculuğuna dil uzatmaya kalkanlara sahada cevap vereceğini ifade etti. 
   
   Şaşkın Emre    INTER forması altında eski takımı Galatasaray'a karşı ter döken Emre'nin heyecanı görülmeye değerdi. Maç öncesi, Bülent'in yedek soyunması üzerine sahaya kaptan olarak çıkan Hakan Şükür'e sarılarak başarılar dileyen Emre, maçın ilk dakikalarında bir pozisyonda karşı karşıya kaldığı Ergün Penbe'ye ayağındaki topu ezerek kaptırınca, heyecanını ele verdi. Genç yıldız, Cihan'a sert giren takım arkadaşı Materazzi'ye de devre arasında tepki gösterdi. Hasan Şaş dün 27 yaşına basarken, Volkan, Ayhan, Murat, Lukunku, Ömer ve kaleci Mehmet 18 kişilik maç kadrosuna alınmadı. 
   
   
</TEXT>
</DOC>
