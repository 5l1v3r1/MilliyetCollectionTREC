<DOC>
<DOCNO> 180718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/son/sondun15.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gönül "Terör örgütlerini destekleyen ülkelerin listesi yapılsın" 
</HEADLINE>
<TEXT>

     Milli Savunma Bakanı Vecdi Gönül, günümüzde ortak güvenliği tehdit eden en önemli konunun terörizm olduğunu belirterek, ''Terör örgütleri ve bu örgütleri destekleyen ülkelerin kapsamlı bir listesi yapılması gerektiğini'' söyledi. 
     Bulgaristan'ın başkenti Sofya'da dün başlayan ''Güneydoğu Avrupa için ortak bir güvenlik gündeminin şekillendirilmesi, yeni yaklaşımlar ve paylaşılan sorumluluklar'' konulu uluslararası konferans bugün sona erdi. 
     Konferansın bu sabahki bölümünde bir konuşma yapan Milli Savunma Bakanı Gönül ''küreselleşme ve ortak güvenliğe yönelik yeni tehditler'' ve ''terörizm ile mücadelede başarılı olmanın yolları'' konularında görüşlerini dile getirdi. 
     Günümüzde ortak güvenliği tehdit eden en önemli konunun uluslararası terörizm olduğunu vurgulayan Gönül, terörizm ile mücadelede tüm ülkelerin tam bir işbirliği içinde bulunmaları gerektiğini söyledi. 
     Gönül, her şeyden önce terörizmin, herkes tarafından kabul edilecek genel bir tanımının yapılması gerektiğini bildirdi ve teröristler, terör örgütleri ve bu örgütleri destekleyen ülkelerin kapsamlı bir listesinin yapılmasını istedi. 
     Terör ile mücadelede başarılı olmak için terör örgütleri ve bu örgütleri destekleyen ülkelerin gelir kaynaklarının durdurulması gerektiğini ifade eden Gönül ayrıca, terörizm ile mücadeleye ilişkin belge ve anlaşmaları değerlendirip geliştirecek uluslararası bir yapı oluşturulması önerisini getirdi. 
     Vecdi Gönül, oluşturulacak bu yapının NATO veya Birleşmiş Milletler BM bünyesinde görev yapabileceğini söyledi. 
     Gönül, terörizm ile kararlı bir şekilde mücadeleyi sürdüren Türkiye'nin bu alanda her türlü işbirliği ve desteğe sonuna kadar açık olduğunu dile getirdi. 
     
</TEXT>
</DOC>
