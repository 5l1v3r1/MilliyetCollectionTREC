<DOC>
<DOCNO> 161534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/sonspo42.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula 1'de projenin çoğu tamam 
</HEADLINE>
<TEXT>

     Türkiye Otomobil ve Motor Sporları Federasyonu TOMSFED Başkanı Mümtaz Tahincioğlu, Formula 1 Türkiye için öngörülen projenin önemli bölümünün tamamlandığını söyledi. 
     Tahincioğlu, İzmit'te katıldığı ''Sporda Sponsorluk, Uygulama ve Arayışlar'' konulu panel öncesi yaptığı açıklamada, ''Formula 1 Türkiye''nin İstanbul Kurtköy'de gerçekleştirileceğini belirterek, ''projelendirmenin önemli bölümü tamamlandı'' dedi. 
     Pistin inşası için önlerinde engel kalmadığını bildiren Tahincioğlu, şöyle konuştu 
     ''En büyük sıkıntıyı yer konusunda yaşadık. Vakıflar Genel Müdürlüğü, pist için gereken araziyi ihaleyle İstanbul Ticaret Odası'na verdi. Proje, tamamıyla İstanbul Ticaret Odası'nındır. TOMSFED olarak projeye destek veriyoruz. Dünyadaki tüm pistlerden farklı, geçiş noktaları rahat, sürate ve saat yönünün tersine dönüş imkanı tanıyan bir pist olacak. Bu sayede, dünyada saat yönünün tersine dönen ikinci pist olma özelliği bulunacak. Mimari yapısı Osmanlı ve Türk motiflerini barındıracak olan pisti, Türk firmaları yapacak.'' Mümtaz Tahincioğlu, Formula 1 Türkiye'nin 2005 yılında yapılması için çalışmaları aralıksız sürdürdüklerini de sözlerine ekledi. 
     
</TEXT>
</DOC>
