<DOC>
<DOCNO> 181957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sonspo27.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bülent Korkmaz Başarı yaşla değil, tecrübeyle ilgili... 
</HEADLINE>
<TEXT>

     Galatasaray ve A Milli Futbol Takımı'nın kaptanı Bülent Korkmaz, başarıda sınır ve ölçü olmadığını, kendini daha da geliştirerek, elinden gelenin en iyisini yapmaya çalıştığını belirterek, ''Bana göre başarı yaşla değil, tecrübeyle ilgili'' dedi. 
     35 yaşındaki deneyimli futbolcu, Futbol Federasyonu'nun aylık yayın organı ''Futbol''daki röportajında, Avrupa'da da futbolcuların 34-35 yaşına dek oynayabildiğini, kendisinin de profesyonelce, ama amatör ruhu yitirmeden, işini layıkıyla yaptığına inandığını söyledi. 
     Bir futbolcunun çok çalışması ve emek harcaması gerektiğini ifade eden Bülent, Türkiye koşullarında iyi para kazandıklarını, ancak Avrupa ile kıyaslandığında, çok daha az kazançları olduğunu kaydetti. 
     Çok yetenekli futbolcuların, eğitimli olmadıkları için erken yaşta kaybolup gittiklerini anlatan Bülent Korkmaz, şöyle konuştu 
     ''Futbolcu, herşeyden önce eğitimli ve iyi bir karaktere sahip olmalı. Ama esas eğitim aileden geliyor ve sonrasında insanın kendisini geliştirerek yetiştirmesi gerekiyor. Futbolcunun saha dışı yaşantısı da çok önemli. Başarının sınırı ve ölçüsü yok. Kendimi daha da geliştirerek, her zaman en iyisini yapmaya çalışıyorum. Türk futbolcusunun daha da ileri gitmesi ve büyük başarılara imza atılması için inancım, kapasitem ve tüm performansımla çalışacağım.'' 
     
     MİLLİ FORMA HEYECANI 
     Korkmaz, milli takımda en uzun süre forma giyip, takımda yer alan bir futbolcu olmanın, milli takımın kaptanlığını yapmanın gurur ve mutluluk verici olduğunu söyledi. 
     Milli formayı her giyişinde çok heyecanlandığını belirten Bülent, ''Biz bir temel attık. Şimdi o bina inşa ediliyor. Bizler, kendimizi ve ülkemizi daha iyi tanıtarak, hakkımızdaki olumsuz düşünceleri yok etmeliyiz. Avrupa bizi yeterince tanımıyor. Kendimizi ifade ederek, beyinlerdeki yanlış imaj ve düşünceleri silmeliyiz'' dedi. 
     Aktif sporculuğu bıraksa da futbolun içinde yaşamayı sürdüreceğini vurgulayan milli oyuncu, ''Futbolsuz bir yaşam düşünemiyorum. Sanıyorum futboldan asla kopamayacağım'' diye konuştu. 
     Bülent, sporseverlere de futbolu bir eğlence olarak görerek tadını çıkarmaları, futbolun bir gösteri olduğunu unutmadan, birbirlerine saygılı ve tatlı rekabet duygularıyla maçları izlemeleri tavsiyesinde bulundu. 
     
</TEXT>
</DOC>
