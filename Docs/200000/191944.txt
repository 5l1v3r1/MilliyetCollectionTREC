<DOC>
<DOCNO> 191944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/spor/aspo.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
BÜYÜK HAKAN OLDU 
</HEADLINE>
<TEXT>

   Galatasaray'ın yıldızı Hakan Şükür, geçmişten büyük dersler aldığını söyledi, "İsyan ettiğim dönemlerde başıma çok şey geldi. Artık daha mantıklı düşünüp, karar veriyorum" dedi 
      ÖZEL RÖPORTAJ HALİL ÖZER 

   
   'Değişim yaşıyor' 
   GALATASARAY'DA "Büyük Hakan" olarak anılan Hakan Şükür, tavırları, davranışları ve olaylara yaklaşımlarıyla artık lakabının hakkını vermeye başladı. Bir dönemler sivri açıklamalarıyla gündeme gelen tecrübeli oyuncu, değişmesinde zaman içinde kazandığı tecrübenin önemli bir rolünün olduğunu söyledi. Hakan Şükür, "Yaşadığım herşeyden memnunum. İsyan ettiğim dönemlerde başıma çok şeyler geldi. Artık mantıklı karar veriyorum" dedi. 
   
   'Kafamı öne eğdim' 
   BUGÜNE kadar çok eleştirildiğini dile getiren Galatasaray'ın yıldızı, artık kafasını öne eğip, işini yapmayı öğrendiğini belirtti. Hakan Şükür şöyle konuştu "Belki bu ağır eleştiriler olmasaydı, bugün 300 ya da 350. golümü kutluyor olurdum. Herkesle iyi geçinmeye çalışıyorum. Medyası ve taraftarıyla artık bir aile içinde yaşıyorum. Lig çok uzun bir maraton. Gol kaçırabilirim. Hepsini toplayıp, böldüğünüz zaman ortaya başarı çıkıyorsa bu önemli" diye konuştu. 
   
   'Heyecanım bitmedi' 
   HAKAN Şükür, yeniden yuvaya dönüş yaptığı gün yaşadığı heyecanı unutamadığını belirtti. Başarılı oyuncu, "O heyecanı duymak, bir şeyleri yapabilmeye aday olmak demektir. Her zaman başarıyı çok isterim. Yapım böyledir. Şimdi şartlar çok zor. Yeni stat ve yeni arkadaşlar. Kendimi yeterince başarılı görmüyorum. Belki gollerimi atıyorum ama, takım olarak bir şeyler yapmanın zamanı artık geldi" ifadelerini kullandı. 
   
   'Alpay'ı isterim' 
   ALPAY konusuna da değinen golcü futbolcu, "Keşke Alpay da gelse. İyi bir oyuncu. Profesyonelliği, futbol hırsı, çalışması çok önemli. İngiltere maçında hırsının kurbanı oldu. O maçta hepimizden daha hırslıydı. Eğer maçı kazansaydık, İngiltere'ye milli takım forması ile gidecekti" dedi. Hakan, Yıldıray Baştürk'ün de alınması durumunda takıma çok büyük katkı sağlayacağını iddia etti. 
   
   'Terim yine aynı' 
   HAKAN, Fatih Terim'in değiştiği yolundaki iddiaların anlamsız olduğunu dile getirdi. Sarı - Kırmızılılar'ın yıldızı, "Herkes değişti diyor, ama hocamız hiç değişmemiş. Yine o başarılı dönemlerimizdeki gibi. Sadece yeni gelen arkadaşlar, onu tam olarak tanıyamadı. Ama hep birlikte öz eleştiri yaparak, karşılıklı görüşerek, hocamızı daha iyi tanıma şansı buldular" dedi. Hakan Şükür, kaleci Mondragon'a tükürmediğini, olayın çarpıtıldığını da açıkladı. 
   
   'Ümit beni üzdü'    HAKAN Şükür, Ümit Karan'ın kendisi için söylediği "Ağabeylik yapmıyor" sözüne üzüldüğünü dile getirdi. Yıldız futbolcu, "Ümit ile aramızda sorun yok. Sezon başından bu yana doğru dürüst bir araya gelemedik. Söylediklerine kızmadım, ama ağabeylik yapmıyor sözüne üzüldüm. Niye ağabeylik yapayım Galatasaray'a gelmiş, buraları haketmiş birine ağabeylik yapılır mı " diye konuştu. 
   BU tip olaylarda hep kendisinin mağdur duruma düştüğünü iddia eden Hakan, "Ümit açıklamalarımı neden üstüne alındı bilmiyorum" dedi. Golcü futbolcu sözlerini şöyle sürdürdü "Ümit'in ismini kullanmadım. Çevresi onu yönlendirdi. 9 numaralı formanın ondan gelmesini beklerdim, ama gelmedi. Çok istediği için sesimi çıkarmadım. Sırtımı görmüyorum ki. 10 numarayı giymek de şeref." 
   
   Unutamadığı golleri 
   Beşiktaş'a 48 maç yenilmediği dönemde attığı gol. 1992 Fenerbahçe'ye son dakikada attığı gol ve 2 - 1 kazanılan derbi. 1994 Samsunspor'a karşı 1-0 mağlupken son 15 dakikada attığı iki gol. 1998 Fenerbahçe'nin puan kaybettiği bir haftada, Çanakkale'de maç 1 - 1 iken fileleri havalandırması ve ardından gelen şampiyonluk. 1998 Ali Sami Yen'de Bursaspor'a hat - trick yapması. 1998 Samsunspor maçında rövaşata ile attığı 200. golü. 2003 
   
   Hakan Şükür'ün G.Saray karnesi SEZON MAÇ GOL 1992 - 1993 30 19 1993 - 1994 27 16 1994 - 1995 33 19 1995 - 1996 25 16 1996 - 1997 32 38 1997 - 1998 34 32 1998 - 1999 33 19 1999 - 2000 32 14 2003 - 2004 10 6 TOPLAM 256 179 
   
   
</TEXT>
</DOC>
