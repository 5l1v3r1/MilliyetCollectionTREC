<DOC>
<DOCNO> 172243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/siyaset/siy05.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık kitaplar yakılmayacak saklanacak 
</HEADLINE>
<TEXT>

   GÖKÇER TAHİNCİOĞLU Ankara 

   
   TBMM'ye sunduğu 7. Uyum Paketi'yle devletin "yayın ve kitap yakma" ayıbını sona erdirmeye çalışan hükümet, müstehcen yayınların bundan sonra "yakmak yerine müsadere edilmesi" şeklinde düzenle-meye yer verdi. Buna göre devlet, müstehcen bulunan tüm yayınları depolarda saklamak zorunda kalacak. Pakette yapılan değişiklikle, TCK'nın "müstehcen" yayın ve kitapların müsaderesi ve imhasına ilişkin 426. maddesine, "bilim ve sanat eseriyle edebi değerlere sahip eserler bu maddenin kapsamı dışındadır" ifadesi eklenerek, kitapların "müstehcen" sayılmasının önüne geçilmeye çalışıldı. 
   
   İmha sözcüğü çıkarıldı 
   TCK'nın 426. maddesinde bir değişiklik daha yapılarak "imha" sözcüğü metinden çıkarıldı. Değişiklik gerekçesinde, "suça konu eşyayı yakmak suretiyle yok etmeyi de çağrıştıran ve bu yönüyle kamuoyunda eleştirilen müsaderenin yanında ve onunla birlikte uygulanan imha hükmü ortadan kaldırılmakta, böylece suça konu eşyanın sadece müsaderesine karar verilmesi öngörülmektedir" denildi. Buna göre devlet yayınları yakmayacak, el koyup saklayacak. "El koyma" anlayışını değiştirmeyen devlet "erotik yayın" deposu haline gelecek. Kitapların 'eser' olarak nitelendirilmesi ise Fikir ve Sanat Eserleri Kanunu'na göre yapılacak. Savcılıkça "müstehcen" bulunarak yasaklanan bir yayın önce emniyette, sonra imha edilmek için Adliye emanetinde bekletiliyordu. İmha kalktığı için artık kitaplar, adliye depolarında bekletilecek. 
   
   
</TEXT>
</DOC>
