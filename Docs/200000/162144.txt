<DOC>
<DOCNO> 162144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/siyaset/asiy.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK ilk kez kendisini tartışacak 
</HEADLINE>
<TEXT>

Genel Sekreterlik, kurulun neden gerekli olduğunu dünyadaki örnekleriyle gösteren bir çalışma hazırladı. MGK, kritik konuyu 26 Haziran’daki toplantıda gündeme getirecek... 
     BARKIN ŞIK Ankara 

     Milli Güvenlik Kurulu’nun MGK 26 Haziran’da gerçekleştirilecek toplantısında Türkiye’nin Avrupa Birliği AB için atacağı adımların yol haritasını oluşturan Ulusal Program UP ele alınacak. Ancak kulislere yansıyan bilgilere göre, AB’nin de üzerinde durduğu MGK’nın yapısı ve askerin devlet içindeki yeri gibi kritik konular da bu toplantıda tartışılacak. 
     MGK Genel Sekreterliği, kurulun neden gerekli olduğunu dünyadaki örnekleriyle gösteren bir çalışma hazırladı. MGK’nın çalışmasında, "Yönetildikleri rejime, karşı karşıya oldukları tehdit ve risklere ve veya gelişmişlik seviyelerine bağlı olarak milli güvenlikle ilgili kurullar farklılık göstermektedir" denildi. Söz konusu çalışmanın başlıkları şöyle 
     "Kanada, Fransa, İtalya, Bulgaristan, Polonya, Romanya, İran İslam Cumhuriyeti, Güney Kore, Hindistan, Cezayir, Makedonya ve Suriye’nin Milli Güvenlik kuruluşları, anayasalarındaki ilgili maddelere istinaden çıkarılan özel yasalarla belirlenmiştir. ABD, Almanya, Rusya Federasyonu, Yunanistan, Belçika ve Japonya’da milli güvenlik kuruluşları anayasalarında yer almamış, ancak ihtiyaca binaen çıkarılan yasa ve kararnamelerle teşkil edilmiştir. 
     
     Doğrudan bağlılar 
     Söz konusu ülkelerin milli güvenlik kuruluşları genel olarak doğrudan Cumhurbaşkanı Devlet Başkanı veya Başbakan’a bağlı müstakil kuruluşlardır. Farklı olarak Almanya Cumhuriyeti’nde hükümet içinde bir kurul, Kanada’da hükümet teşkilatı içinde yer alan özel konseyin bir alt komitesi, Yunanistan’da Milli Savunma Bakanlığı’nın bir alt ünitesidir. 
     Milli Güvenlik kuruluşlarının toplantılarına katılan üyeler farklı olmakla birlikte Savunma, İçişleri, Dışişleri, Maliye bakanlıklarıyla Genelkurmay Başkanı, istihbarat servis başkanları, söz konusu kuruluşların toplantılarına katılan ortak üyeler olarak sayılabilir. 
     Ayrıca tüm ülkelerde görüşülecek konulara bağlı olarak ilgili bakan ve yardımcılarıyla kuvvet komutanları milli güvenlik kuruluşlarının toplantılarına katılabilmektedir. Ülkelerin çoğunda toplantılarda alınan kararlar bağlayıcı nitelikte olmayıp hükümetlere teklif tavsiye mahiyetindedir." 
     

</TEXT>
</DOC>
