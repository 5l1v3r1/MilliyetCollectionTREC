<DOC>
<DOCNO> 153388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/magazin/amag.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Atıldığı okulda söyleşiye çıktı 
</HEADLINE>
<TEXT>

İnşaat bölümünden atıldığı İTÜ'de söyleşen Yılmaz Erdoğan, boş protokol sıralarını görünce sitem etti 
     İLKNUR GÜLMEZ 

     Yılmaz Erdoğan, yıllar önce İnşaat bölümünden atıldığı İstanbul Teknik Üniversitesi'nde İTÜ Genç Mizahçılar Kulübü'nün söyleşisine katıldı. Bu nedenle İTÜ'de söyleşmenin farklı bir duygu olduğunu belirten Erdoğan, boş protokol koltuklarına da, "Bu okulda görevli olsaydım ve ünlü biri söyleşiye gelseydi o koltuklarda otururdum. Herhalde çok önemli bilimsel araştırmalar yapıyorlar" diyerek tepki gösterdi. Erdoğan, söyleşide, kendisi, geçmişi ve sanat hayatıyla ilgili de özetle şu ilginç açıklamalarda bulundu 
     
     'Kitap çalmak iyidir' 
     - Tiyatroya başlayınca babam evlatlıktan reddetti, anneme benimle konuşursa boşayacağını söyledi. Sonra bana tiyatro açmam için 2 milyon lira verdi. 
     - Öğrencilik yıllarımda kitap çalardım. Kitap hırsızlığı takdir edilecek bir şey. Bu sayede harıl harıl kitap okudum. Ünlü olmasam yine kitap çalarım. 
     - Türkiye'de kadın komedyen yok. Çok kadına rol yazdım ama mizah üretmek çok zor. Perran Kutman, Demet Akbağ, Yasemin Yalçın olabilir ama onlar yapmıyor. 
     
     'Cem'le aramız çok iyi' 
     - Dışarıdan iyi bir proje gelirse oynayabilirim. Keşke biri yazıp getirse, ben de oynasam. Onları yazarken içim çürüyor. Paket paket sigara içiyorum. 
     - "Cem'in gölgesi altında kalıyor" haberlerini Cem'le birlikte okuduk ve çok güldük. Cem'le aramız bozulursa herkes 'Komedi Bayramı' ilan edecek. Ama maalesef istedikleri bir türlü olmuyor. 
     


MAGAZİN 











</TEXT>
</DOC>
