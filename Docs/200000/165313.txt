<DOC>
<DOCNO> 165313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/yazar/bila.html </URL>
<DATE> 2003/06/25/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Güler Maalesef bağımlıyız 
</HEADLINE>
<TEXT>

     Türkiye'nin doğalgaz nedeniyle enerjide dışa bağımlılığının maalesef arttığını belirten Bakan Güler, dünkü görüşmemizde, Türkiye'nin enerji kaynaklarını çeşitlendirmesi ve mümkün olduğunca yerli kaynaklarını ekonomiye kazandırılması gerektiği üzerinde durdu. 
     Zonguldak kömürünün 45 kilometre uzaklıktaki demir çelik fabrikalarına satılamayacak kadar pahalı üretilmesinin nedenleri üzerinde duracaklarını kaydetti. Bu kömür yerine Avustralya'dan kömür ithal edilmesinin üzücü ve düşündürücü olduğunu da ekledi. Ancak Bakan Güler, Avustralya'dan gelen kömürün Zonguldak kömüründen ucuz olduğunu da belirtti. 
     Enerji Bakanı, kömürde sorunun çözülebileceğine inanıyor. Bu amaçla Zonguldak kömür havzası için bir program üzerinde çalıştıklarını vurguladı. Derin yeraltı madenciliğinde maliyeti azaltacak önlemler üzerinde araştırmalar yapıldığını da kaydetti. 
     Güler'e göre Zonguldak kömürünün maliyeti düşürülürse, Ereğli ve Karabük demir çelik fabrikaları tarafından kullanılması ve ayrıca proje aşamasında olan Çatalağzı'na daha büyük kapasiteli termik santral kurulmasıyla havza kurtarılabilir. 
     Doğalgaz konusuna gelince... 
     Enerji Bakanı, Türkiye'nin doğalgaz bağlantıları nedeniyle büyük ölçüde Rusya'ya bağımlı hale geldiğini düşünüyor. Yapılan anlaşmaların da Türkiye açısından düşündürücü olduğunu vurguluyor. Doğalgaz anlaşmalarının Türkiye'ye gaz alsa da almasa da, tüketse de tüketmese de belirli bir miktar gazın parasını ödeme taahhüdünde bulunduğuna dikkat çekiyor. Bu yönteme "al veya öde" adı verildiğini, gazı almasa da bu parayı ödemek zorunda olduğunu belirtiyor. 
     Bakan Güler, bu anlaşmaları değiştirmeye çalıştıklarını, bunu yaparken bir yandan abartılı gaz fiyatını indirmeyi, bir yandan da Türkiye'nin enerji kaynağını çeşitlendirmesini sağlamayı hedeflediklerini kaydediyor. Enerji kaynaklarımıza ve enerji politikalarımıza projektör çevirmenin zamanının çoktan geldiği ve hatta geçtiği anlaşılıyor. 
     Türkiye'nin borç batağından kurtulmasının en önemli yollarından biri ulusal kaynaklara yönelmek... Ankara, enerji ve enerji kaynaklarını masaya yatırmalı. 
     Bunu yaparken bu sektördeki yolsuzluk iddialarını da gün ışığına çıkarıp yargıya teslim etmeli... Sektör temizlendikten sonra, yeniden planlanmalı... 
     
     

</TEXT>
</DOC>
