<DOC>
<DOCNO> 178248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sonspo12.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Taraftar tartışması bitmiyor... Sümer Fenerbahçe utanmalı 
</HEADLINE>
<TEXT>

     Trabzonspor Kulübü Başkanı Özkan Sümer, Fenerbahçe'nin geçen hafta Elazığspor ile yaptığı karşılaşmada sarı-lacivertli taraftarın kendisine yönelik yaptığı olumsuz tezahüratların çirkin bir davranış olduğunu söyledi. 
     Mehmet Ali Yılmaz Tesisleri'nde gazetecilerin sorularını yanıtlayan Özkan Sümer, Fenerbahçe taraftarlarının müsabaka öncesi yaptığı tezahüratlarla ilgili olarak, ''Bu büyük çirkinliği takip etmiyorum. Ancak Fenerbahçe taraftarlarının hakkımdaki kötü tezahüratı bizim üzüntümüz değil, Fenerbahçe'nin utancı olarak algılanmalıdır'' dedi. 
     Sümer, bordo-mavili takımın kaleci transferi arayışlarını sürdürdüğünü de belirterek, ''Petkoviç'in takası gündemde. Hasan, Adanaspor maçında iyi oynadı ancak yanında bir kaleciye daha ihtiyacı var. Transfer döneminin bitmesine kısa bir süre kaldı. Bu süre içinde Petkoviç'in takasıyla bir kaleci transferi gerçekleştirebiliriz. Eğer, takas olmazsa başka alternatiflerimiz de var'' diye konuştu. 
     Adanaspor maçı öncesi, takımda, Gökdeniz'in önderliğinde futbolcuların paralarını alamadıkları için kampa girmedikleri biçimindeki iddiaları araştırdıklarını da ifade eden Sümer, şöyle konuştu 
     ''Gökdeniz'in ifadesi alınacak. Yönetimde bu konuda görevlendirmeler yaptık. Sonuç değerlendirilecek. Bu da belirlenen eyleme göre değişecek. Hçibir oyuncunun kulübün otoritesini kullanmaya ve otoritesine zarar vermeye hakkı yoktur.'' 
     
</TEXT>
</DOC>
