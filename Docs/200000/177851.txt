<DOC>
<DOCNO> 177851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sonspo20.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor - Diyarbakırspor 3-1 
</HEADLINE>
<TEXT>

     Birinci Süper Futbol Ligi'nde Konyaspor, sahasında Diyarbakırspor'u 3-1 yendi. 
     
     İLK YARI 

     Birinci Süper Lig'de Konyaspor, sahasında Diyarbakırspor karşısında ilk yarıyı 1-1 eşitlikle tamamladı. 
     Maçtan önce Konyaspor Kulübü Başkanı Mehmet Köseoğlu ile Diyarbakırspor Kulübü Başkanı Mücahit Can, elele tutuşarak sahada tur attı. Her iki takımın da taraftarlarını birlikte selamlayan kulüp başkanları fair-play örneği sergiledi. 
     Her iki takımın da kontrollü başladığı maçın ilk yarısı, orta alan mücadelesi biçiminde geçti. 
     Özellikle Cem Karaca ve Altan ile geliştirilen ataklarla gol arayan Konyaspor, bu amacına 8. dakikada ulaştı. 
     Bu dakikada Altan'ın derinleme pasında, sol çaprazdan Diyarbakırspor ceza alanına giren Zafer'in, sol ayağıyla kalecinin üzerinden aşırdığı top ağlarla buluştu 1-0. 
     11. dakikada sol çaprazdan 2 oyuncuyu çalımlayarak ceza alanına giren Cenk'in pasında topla buluşan Altan'ın cılız vuruşunda, kaleci Şenol gole izin vermedi. 
     29. dakikada Niyazi'den aldığı topla orta alanı geçen Zafer, sağ çaprazdan girdiği ceza alanında kaleci Şenol ile karşı karşıya kaldı. Zafer'in sert vuruşunda, meşin yuvarlak kaleci Şenol'da kaldı. 
     40. dakikada Murat'ın kullandığı köşe atışında, Konyaspor ceza alanı içinde yükselen Saffet'in kafa vuruşunda, top kalenin sağından auta gitti. 
     44. dakikada Konyaspor ceza alanında yaşanan karambolde, Murat'ın vurduğu top sol direkten geri döndü. Pozisyonu izleyen Bakadal'ın güçlükle dokunduğu meşin yuvarlak ağlarla buluştu 1-1. 
     İlerleyen dakikalarda gol olmayınca, ilk yarı 1-1 eşitlikle bitti. 
     
     İKİNCİ YARI 

     İkinci yarıda golü daha çok düşünen Konyaspor, 45 dakika boyunca oyunun kontrolünü elinde tuttu. Geliştirdiği organize ataklarla rakip savunmanın açıklarını değerlendiren yeşil-beyazlı ekip, 10 yıl aradan sonra yükseldiği ligdeki ilk galibiyetini aldı. 
     Konyaspor, ikinci yarıya Niyazi'nin yerine Hasan xx , Cem Karaca'nın yerine de Ersin'i xx oyuna dahil ederek başladı. 
     54. dakikada Altan'ın kullandığı köşe vuruşunda, Ömer'in ceza alanı içinde düşürülmesiyle kazanılan penaltıyı Cenk kullandı. Cenk'in vuruşunda, top ağlarla buluştu 2-1. Aynı dakikada, Diyarbakırspor kalecisi Şenol sarı kart gördü. 
     62. dakikada Altan'a yapılan faulle kazanılan serbest vuruşu Cenk kullandı. Ceza yayının biraz dışından kullanılan serbest vuruş direkten dönünce, Konyaspor bir golden oldu. Aynı dakikada, Diyarbakırsporlu Hikmet sarı kart gördü. 
     64. dakikada Diyarbakırspor'da, Bakadal'ın yerine Çetin xx , Cem'in yerine ise Sinan x oyuna dahil oldu. 
     72. dakikada Diyarbakırsporlu Jupi sarı kart gördü. 
     77. dakikada Konyaspor'u 3-1 öne geçiren golü Zafer Biryol kaydetti. Bu dakikada, orta alanda Yasin'in yaptığı ortaya Diyarbakırspor ceza alanı içinde yükselen Zafer Biryol kafa vuruşunda, meşin yuvarlak kalecinin üzerinden gol oldu 3-1. 
     78. dakikada Diyarbakırspor'da, Tayfun'un yerine Ümit , Konyaspor'da Cenk'in yerine ise Hayri oyuna girdi. 
     85. dakikada Diyarbakırsporlu Jupi, ikinci sarı karttan gördüğü kırmızı kartla oyun dışında kaldı. 
     88. dakikada orta alandan aldığı topla Konyaspor ceza yayına gelen Ümit'in vuruşunda, top auta gitti. 
     Karşılaşma, evsahibi ekip Konyaspor'un 3-1 üstünlüğüyle sona erdi. 
     
</TEXT>
</DOC>
