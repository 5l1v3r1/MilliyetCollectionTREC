<DOC>
<DOCNO> 160821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/sonspo09.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen milli takımdan çıkartıldı... 
</HEADLINE>
<TEXT>

     A ve Ümit Milli Futbol Takımları, Slovakya ile yapacakları Avrupa Şampiyonası grup eleme maçı öncesi çalışmalarını sürdürmek üzere THY'ye ait özel bir uçakla Avusturya'ya gitti. 
     Milli Takımlar Teknik Direktörü Şenol Güneş yapacakları iki maçın da zor olduğunu kaydederek, sakatlıkları nedeniyle Fatih Tekke ve Sergen Yalçın'ı kadrodan çıkardığını söyledi. 
     Futbol Federasyonu Başkanı Haluk Ulusoy, Atatürk Havalimanı'nda yaptığı açıklamada, Slovakya ve Makedonya ile iki önemli maç yapacaklarını belirterek, bu iki maçın Avrupa Şampiyonası Finalleri'ne doğrudan katılacak takımın belirleyicisi olacağını söyledi. 
     Slovakya'yı mutlaka yenmek zorunda olduklarını ifade eden Ulusoy, şöyle konuştu 
     ''Zor bir dönemde gidiyoruz. Çünkü Türkiye ve Avrupa'da birçok ligin bittiği bir dönem. Ne olursa olsun çok önemli bir maç. Futbolcularımız en iyi şekilde bu maça hazırlanacaklar, kendilerine ve ülkemize yakışır futbolu ortaya koyacaklar. Slovakya'yı orada yenip yolumuza emin adımlarla devam etmek istiyoruz. Bu maçı kazandığımız takdirde Avrupa Şampiyonası Finalleri'ne grup lideri olarak gideceğimize inanıyorum.'' Bu futbolcular dışında bir eksiğin bulunmadığını ifade eden Güneş, futbolcuları fiziksel ve zihinsel olarak maça hazırlamaya çalışacaklarını kaydetti. 
     Şenol Güneş, ''Onların zaten varolan gücünü tekrar devreye sokmak zorundayız. Bunu başarırsak sahaya güzel futbol yansıtırız. Temennimiz o ve bu amaçla Slovakya'ya gidiyoruz. Maçın zorluğundan çok kazanıp dönmeyi düşünüyoruz'' diye konuştu. Fatih Tekke'nin sol baldırında bir sertlik meydana geldiğini belirten Güneş, Sergen Yalçın'ın ise dizinde eskiden varolan sakatlığının tekrarladığını ifade etti. 
     Futbolculardan Tayfun ise maçtan 3 puanla dönerek grup liderliği şansını sürdürmek istediklerini söyledi. 
     Bülent Korkmaz da hedeflerinin galip gelmek olduğunu kaydetti. 
     
</TEXT>
</DOC>
