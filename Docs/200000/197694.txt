<DOC>
<DOCNO> 197694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/guncel/gun01.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük 'eve dönüş' için gözler yolda 
</HEADLINE>
<TEXT>

   10 yıldır Irak'taki Mahmur Kampı'nda göçebe hayatı yaşayan 12 bin Kürt, anket niteliğindeki form çalışmasının ardından, 'aşamalı olarak' köylerine yerleşecek 
      SALİHA ÇOLAK Ankara 
   
   PKK propagandasıyla Türkiye'yi terk eden, yaklaşık 10 yıldır Irak'taki Mahmur Kampı'nda göçebe hayatı yaşayan yaklaşık 12 bin Kürt, eve dönüş için anket niteliğindeki form çalışmasının sonuçlanmasını bekliyor. Çalışmayla devlet binlerce Kürt'e ilişkin ayrıntılı bilgi edinecek. Böylece Türkiye'ye tam olarak, kaç kişinin geleceği, ailelerin nereye yerleşmek istedikleri, kaç kişinin asker kaçağı olduğu gibi sorulara yanıtlar alınarak, yerleşim planı yapılabilecek. 
   AKP Diyarbakır Milletvekili İnsan Hakları Komisyonu üyesi Cavit Torun, Türkiye'nin, BM gözetiminde yaşayan Kürtlerin dönüşünü desteklediğini, güvenlik ve fiziki koşulların yetersizliği nedeniyle ilk etapta tam olarak "köye dönüşün" gerçekleşemeyeceğini belirtti. 
   
   İlk etapta farklı yerlere 
   Torun, aradan geçen yıllar içinde birçok kişinin evlendiğini, doğumlar olduğunu, buna karşılık Türkiye'de de birçok köyün yerleşime elverişsiz hale geldiğini anlattı. Bu nedenlerle Türkiye'nin binlerce Kürt'ü daha önce yaşadığı köye hemen yerleştirmesinin mümkün olmayacağını ifade eden Torun, "İlk etapta güvenlik ve fiziki koşullar nedeniyle farklı yerlere yerleştirilecekler. Bunları tutup İstanbul'a gönderecek değiliz, yine bölgede olacaklar. İleri bir aşamada köylerine dönecekler" dedi. 
   
   PKK gönderdi 
   Kürtler, 1990'ların başında, PKK'nın dünyaya, "Türkiye artık yaşanmaz bir yer haline geldi" propagandası yapmak için başlattığı göç kampanyası sonucu yurdu terk etti. BM'nin ihtiyaçlarını karşıladığı Kürtler, kamp içinde kendi yasalarını oluşturdu, kendi yöneticilerini seçti. 
   Türkiye ve Irak Geçici Yönetimi arasında yürütülen çalışmalarla dönüşün hukuki altyapısı hazırlandı. Ancak evlilikler ve doğumlara ilişkin Türkiye'de nasıl bir işlem yapılacağı, haklarında soruşturma olanlarla asker kaçaklarının durumu gibi sorunlar ortaya çıktı. 
   
   'Şartlarımız kabul edilirse geliriz'    NAMIK DURUKAN 
   Baskıya maruz kaldıkları gerekçesiyle 1993'te Kuzey Irak'a giden 12 bin Kürt, şartlarının kabul edilmesi halinde Türkiye'ye geri dönebileceklerini, aksi halde Irak vatandaşlığına geçeceklerini söyledi. 
   Türkiye sınırındaki Seraniş, ardından Atruş Kampı'nda barınan aileler, PKK - KDP çatışması nedeniyle Ninnova ve Dokuzağaç bölgesinden sonra Saddam Hüseyin'in yer vermesi üzerine 1999'da Musul'un Mahmur kasabasına yerleşti. 
   
   Halk meclisi yönetiyor 
   BM'nin denetiminde bulunan ve güvenliği Kürt polislerce sağlanan Mahmur Kampı, aralarında kadınların da bulunduğu 45 kişilik halk meclisi ve 40 kişiden oluşan belediye meclisi tarafından yönetiliyor. Belediye başkanı her yıl seçimle yenileniyor. Kampta BM'nin yaptırdığı okullarda, bir bölümü kadın toplam 100 gönüllü öğretmen görev yapıyor. Eğitimde Türk müfredatı uygulanıyor, Türkiye'den getirilen ders kitapları Kürtçe'ye çevrilip öğrencilere dağıtılıyor. 
   
   
</TEXT>
</DOC>
