<DOC>
<DOCNO> 152868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/guncel/agun.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençler geleceği yurtdışında arıyor 
</HEADLINE>
<TEXT>

58 üniversiteden 37 bin 680 öğrenciyle yapılan bir araştırmaya göre her yüz öğrenciden yaklaşık 80'i yurtdışına göç etmeyi düşünüyor 
     SİBEL KAHRAMAN İstanbul 

     Üniversite öğrencileri arasında yapılan araştırma gençlerin büyük çoğunluğunun yurtdışına gitmek istediklerini ortaya çıkardı. Her yüz öğrenciden yaklaşık 80'i, gelecek umudunu yurtdışına bağladı. Gazi Üniversitesi İktisadi ve İdari Bilimler Fakültesi öğretim üyesi Dr. Erdinç Yazıcı başkanlığında gerçekleştirilen araştırma, 58 üniversiteden 17 bin 414'ü kız 37 bin 680 öğrenciyi kapsıyor. 
     Özel üniversitelerde öğrenim gören öğrencilerin yaklaşık yüzde 84.4'ü, devlet üniversitelerindeki öğrencilerin de yüzde 75'i çalışmak ya da yaşamak üzere yurtdışına göç etmeyi düşünüyor. 
     Özel üniversitede öğrenim görenlerin yaklaşık yüzde 20'si, devlet üniversitesi öğrencilerinin de yüzde 18'i Türkiye'ye geri dönmek de istemiyor. 
     
     ÖĞRETİM DİLİ TÜRKÇE OLMALI 
     Üniversiteli gençlerin, Türkiye'nin dış politika bütünleşme perspektifi olarak ilk tercihi Avrupa Birliği AB . Kamu üniversitelerinde AB tercihi yüzde 41.7 iken, özel üniversitelerde bu oran yüzde 61.2'ye yükseliyor. 
     Geleceklerini yurtdışında arayan gençler, öte yandan öğretim dili olarak Türkçe'ye sahip çıkıyor. Özel üniversitede okuyan öğrencilerin yüzde 54.4'ü, devlet üniversitelerindeki gençlerin de yüzde 70'i, öğretim dilinin Türkçe olması gerektiğine inanıyor. 
     Üniversite öğrencilerinin mezuniyet sonrası iş beklentisi, öncelikle prestijli bir özel sektör kuruluşunda çalışmak. Özel üniversitelerde ikinci sıradaki iş beklentisi, kendi kuracağı bir iş. Devlet üniversitelerinde ise ikinci ağırlıklı beklentiyi bir kamu kuruluşunda çalışmak oluşturuyor. 
     
Dünya görüşleri bambaşka      Araştırma, özel üniversitelerle devlet üniversitesi öğrencileri arasında pek çok yönden farklılıklar olduğunu da ortaya koydu. Özel üniversite öğrencilerinin kendileri için en önemli gördükleri özellik yaşamdan zevk almak. Devlet üniversitesi öğrencilerinin kendileri için en önemli gördükleri özellik ise dürüstlük. Öğrencilerin evleneceği kişide arayacağı en önemli özellik bakımından kamu üniversitesi - özel üniversite boyutunda önemli farklılaşmalar ortaya çıkıyor. Özel üniversite öğrencileri bekaret ya da cinsel bakirliğe yüzde 7.5 oranında önem verirken, devlet üniversitesi öğrencileri için bu önem yüzde 12.8'e çıkıyor. Özel üniversite öğrencileri eş seçiminde güzellik ve maddi serveti devlet üniversitesi öğrencilerine göre daha fazla dikkate alıyor. Devlet üniversitesindeki öğrenciler yerli müzik dinlerken özellerde okuyanlar yabancı müziğe ilgi duyuyor. 
     


GÜNCEL 

















</TEXT>
</DOC>
