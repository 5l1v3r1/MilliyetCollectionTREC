<DOC>
<DOCNO> 167339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sonspo26.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Karşıyaka Beşiktaşlı Onur Aydın'ı aldı... 
</HEADLINE>
<TEXT>

     Türkiye Basketbol Ligi'nin İzmirli temsilcisi Pınar Karşıyaka, Beşiktaş'ın genç oyuncularından Onur Aydın ile 1 yıllık sözleşme imzaladı. 
     Kulüp binasındaki sözleşme töreninde konuşan Karşıyaka Kulübü Basketbol Şubesi Başkanı Levent Aziz Güngil, dış transfer çalışmalarında hızlı hareket etmediklerini ve en iyi kadroyu oluşturabilmek için titiz bir çalışma yaptıklarını söyledi. 
     Güngil, ''Taraftarlarımız Basketbol sıkıntı yaşar mı diye düşünmesinler. Ama bütçe sıkıntısı nedeniyle de çok iddialı konuşmayacağımızı bilsinler '' dedi. 
     İzmir'in diğer temsilcisi Troy Pilsner ve antrenörü Mete Babaoğlu'nu da eleştiren Güngil, sözlerini şöyle sürdürdü 
     ''Kendileri Karşıyaka'nın hiçbir oyuncusuna talip olmadıklarını söylemelerine rağmen, Hakan Köseoğlu ile görüşmelerini sürdürüyor. Bu bizim hürmetimizi de derinden yaralıyor. Biz Köseoğlu ile maddi konularda zaten anlaşamadık. Bu oyuncu İzmir'de kalacak ama büyük olasılıkla bu takım Pınar Karşıyaka olmayacak. İzmir kulüplerinin bu konuda daha hassas davranmasını bekliyoruz.'' Onur Aydın'ın Pınar Karşıyaka'ya büyük katkılar sağlayacağını inandığını kaydeden Güngil, transferlerle ilgili olarak şu bilgileri verdi 
     ''Güven, sözleşmesi sürdüğü halde ikili anlaşma gereği TED Kolejliler'e gitti. Burak ve Buğra kardeşlerin sözleşmesi sürüyor. Hüseyin ile bir kez daha görüştük, onun durumu da henüz netlik kazanmadı. Ufuk Kaçar ile de yollarımızı ayırdık. Hakan Köseoğlu, bu sezon takımda yer almayacağı için yabancı transfer kontenjanımızı 3'e çıkarabiliriz. Bu arada Jefferson ile de anlaşma konusunda büyük bir ilerleme kaydettik.'' Transfer sözleşmesi imzalayan Onur Aydın ise 13 yıldır Beşiktaş'ta oynadığını ve bunun 8 yılını A takımda geçtiğini belirterek, ''Sözleşmem bitti. Bundan sonra seyircili takım istediğim için Pınar Karşıyaka'yı seçtim. Türkiye'nin seyircili bu tek kulübünde büyük başarılara imza atacağıma inanıyorum'' diye konuştu. 
     Öte yandan yeni sezon hazırlıklarını sürdüren yeşil-kırmızılı ekibin 10 gün içinde yerli oyuncu transferini bitireceği ve altyapıdan 2 oyuncuyu A takım bünyesine katacağı öğrenildi. 
     
</TEXT>
</DOC>
