<DOC>
<DOCNO> 159977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/soneko34.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Transtürk Holding Aleyhimizdeki tüm takip ve davalar durduruldu... 
</HEADLINE>
<TEXT>

     Transtürk Holding'in TTH mal varlıkları ve kefil olduğu grup şirketleri aleyhindeki tüm takip ve davaların durdurulduğu bildirildi. 
     Transtürk Holding'ten yapılan yazılı açıklamada, kuruluşun 2002 yılı faaliyet dönemiyle ilgili Olağan Genel Kurul Toplantısı faaliyet raporunda yer alan Bağımsız Denetim Raporu'nda, şirketin ekonomik sıkıntı ve ödeme zorluğu içinde bulunduğu, bu nedenle bankalar ve piyasa alacaklıları tarafından mal varlıkları ve kefil olduğu grup şirketlerinin üzerinde haciz ve icra yoluyla takip bulunduğu bildirildi. 
     Raporda dile getirilen hususların, şirketin 31 Aralık 2002 tarihli bilançosuyla ilgili olduğu belirtilen açıklamada, şöyle denildi 
     ''Bu tarihten sonra, 21 Şubat 2003 tarihinde Alacaklı Bankalar Konsorsiyumu ile imzalanan Finansal Yeniden Yapılanma Sözleşmesi ile TTH ve grubunun banka borçları 18 ay ödemesiz, toplam 7 yıl vadeli olarak yapılandırılmıştır. Bu kapsamda bankaların Transtürk Holding'in mal varlıkları ve kefil olduğu grup şirketlerinin aleyhindeki tüm takip ve davalar, durumun korunması ilkesi gereğince durdurulmuştur.'' 
     
</TEXT>
</DOC>
