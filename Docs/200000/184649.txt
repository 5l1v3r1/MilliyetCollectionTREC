<DOC>
<DOCNO> 184649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sontur33.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Üniversitesi rektörlüğünden Erdoğan'a yanıt... 
</HEADLINE>
<TEXT>

     İstanbul Üniversitesi İÜ Rektörlüğü, Başbakan Recep Tayyip Erdoğan'ın, üniversite rektörlerine yönelik sözlerinin ''üzüntü verici'' olduğunu bildirdi. 
     Rektörlük'ten yapılan yazılı açıklamada, ''Sayın Başbakan'ın üniversite rektörlerine yönelik sözleri üzüntü vericidir. Bu konuşma üslubu ile bir yere varılamayacağı, siyasal erkin gücünü kullanarak tehdit, baskı, dayatma, soruşturma, denetleme kıskaçlarıyla üniversiteleri ürkütüp, yıldırmanın mümkün olamayacağı açıktır'' denildi. 
     ''Üniversitelerin siyaset üstü kurumlar olduğu, demokrasinin kuralları içinde toplumu aydınlatma görevlerini sürdürmelerinin yasanın onlara verdiği görevlerinin gereği olduğu'' belirtilen açıklamada, ''Ancak siyaset üstü kurum olmak, Türkiye'nin geleceğini ilgilendiren, laik cumhuriyete yönelik girişimlerde suskun kalmak anlamına gelmez. Üniversite özerkliğinin anlamı da budur'' ifadesine yer verildi. 
     ''Cumhuriyet üniversitelerinin yöneticilerinin, her dönemde Atatürk ilke ve devrimlerine karşı olan duyarlılıklarını belirttikleri, her koşulda iktidara yol gösteren, ışık tutan düşüncelerini ve toplumsal konulardaki uyarılarını Türk ulusu ile paylaşmayı görev bildikleri'' kaydedilen açıklamada, şöyle denildi 
     ''Cumhuriyet üniversitelerinin rektörleri, kişisel çıkarlarına Sayın Başbakan'ın yakışıksız ifadesi ile 'çomak sokulduğu' için değil, ulusal çıkarlarımız tehdit altına sokulduğu için, Türk ulusunu gerçekler doğrultusunda bilgilendirme işlevlerini onurla yerine getirmektedirler.'' Açıklamada, 8.5 milyar dolarlık ABD kredisi konusunda da eleştiride bulunuldu. 
     
</TEXT>
</DOC>
