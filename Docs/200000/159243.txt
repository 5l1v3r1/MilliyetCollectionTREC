<DOC>
<DOCNO> 159243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/soneko15.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Wolfensohn Almanya, ekonomide yeni bir denge sağlamak zorunda 
</HEADLINE>
<TEXT>

     Dünya Bankası Başkanı James Wolfensohn, Almanya'nın, ekonomide yeni bir denge sağlamak zorunda olduğunu söyledi. 
     Wolfensohn, Stern dergisine yaptığı açıklamada, Almanya'nın ekonomik reformlar yapması gerektiğini belirtirken, ''Almanlar, çok fazla yük taşıyan bir toplum mu yoksa değişiklikler ile daha iyi şanslara sahip bir toplum mu olmak istedikleri konusunda karar vermeliler'' dedi. 
     Alman hükümetinin ekonomik reformlarını destekleyen Wolfensohn, ''Almanlar sorunların üzerine gittikleri sürece, Almanya'nın ekonomik güç olarak kalmaması için bir neden görmüyorum'' diye konuştu. 
     Bu arada Uluslararası Para Fonu'nun, düşük büyüme hızından dolayı Almanya'da deflasyon olabileceği şeklindeki endişesine katılmadığını ifade eden Wolfensohn, ''Bu tür riskleri kontrol edebilmek için günümüzde ekonomik yönlendirme imkanlarının bulunduğunu düşünüyorum'' dedi. 
     
</TEXT>
</DOC>
