<DOC>
<DOCNO> 181226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sondun19.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmed Korey İsrail'den yardım istedi mi 
</HEADLINE>
<TEXT>

     İsrail gazetesi Yediot Aharonot, Filistin'in yeni Başbakanı Ahmed Korey'in İsrail'den yardım istediğini yazdı. 
     Gazetedeki haberde, Korey'in İsrail Başbakanı Ariel Şaron'a hitaben yaptığı yardım çağrısında, ''Barış süreci sizin politikanıza ve İsrail'in bölgedeki eylemlerine bağlıdır. Başarılı olmamı istiyorsanız bana yardım edin'' ifadesini kullandığı belirtildi. 
     Haberde, Korey'in İsrail'den özellikle Filistinli eylemcilere yönelik ''nokta saldırılarına'' son vermesini, işgal edilen topraklardaki barikatları kaldırmasını, Filistinli mahkumları serbest bırakmasını, birliklerini Batı Şeria'dan çekmesini ve Filistin lideri Yaser Arafat'a dolaşım özgürlüğü vermesini istediği kaydedildi. 
     Atanan Filistin Başbakanı Korey'in ayrıca, İsrail ile Filistin Yönetimi arasındaki ateşkesi uygulamak istediğini ifade ettiği belirtilen haberde, Korey'in uluslararası barış planı yol haritasının uygulanmasına yönelik olarak İsrail'in taahhütlerini yerine getirmesi için Amerikalılar ve Avrupalardan baskı yapmasını istediği ve ''Başarısız olmak istemiyorum, bir barış anlaşması imzalanmasının mümkün olup olmayacağını anlamak istiyorum'' dediği belirtildi. 
     
</TEXT>
</DOC>
