<DOC>
<DOCNO> 181129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/ekonomi/aeko.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar ikinci vatanlarında da dolandırıcılıktan davalık oldu 
</HEADLINE>
<TEXT>

   Ürdün'de ankesörlü telefon projesini üstlenen Uzanlar bu iş için Ürdün Telekom'dan aldıkları telefon cihazları ve kartların parasını ödemedi. Uzanlar'ın şirketi borcunu ödemeyip iflas edince, karşısında muhatap bulamayan Ürdün Telekom yaklaşık 7 milyon dolarlık alacağı için dava açtı 
      CİHAN HABER AJANSI 
   
   İmar Bankası soruşturması kapsamında aranan Uzanlar'ın, Ürdün Telekomu'nu da dolandırdığı ortaya çıktı. Ürdün Telekom, Amman Mahkemesi'nde yaklaşık 7 milyon dolarlık dolandırıcılık davası açtı. Mahkeme tutanaklarında Hakan Uzan, Ürdün vatandaşı olarak geçiyor. 
   Uzanlar'a ait Ürdün Telefon Hizmetleri Limited Şirketi, Ürdün Telekomünikasyon Genel Müdürlüğü'ne Ürdün Telekom yaklaşık 7 milyon dolar borcunu ödemediği için mahkemelik oldu. Ürdün'de ankesörlü telefon işi yapan Uzanlar'ın kurdukları şirket aracılığıyla Ürdün Telekom'dan aldıkları cihaz ve telefon kartlarının parasını ödemedikleri, daha sonra da şirketin iflasını ilan ettikleri belgelendi. 
   
   Ürdün'de şirket kurdular 
   Alacaklarını tahsil etmek için mahkemeye giden Ürdün Telekom, Motorola ve Nokia'nın Uzan ailesine Amerika'da açtığı 4.2 milyar dolarlık dolandırıcılık davasının ardından aileyi uluslararası dolandırıcılıkla suçlayan ikinci davayı açmış oldu. 
   Ürdün'de Hakan Uzan tarafından 1997'de kurulan Ürdün Telefon Hizmetleri şirketi, Ürdün Telekomünikasyon Genel Müdürlüğü'nden 'sokaklara ankesörlü telefon kabini yerleştirme' ihalesini aldı. 3 bin 63 hattan oluşan ihaleyi alan şirket, Ürdün Telekom'dan aldığı telefon cihazları ve telefon kartlarından dolayı yaklaşık 7 milyon dolar borçlandı. Ürdün Telekom'a olan borçlarını ödeyemeyen şirket 2001'de iflasını ilan etti. 
   Karşısında hiçbir şirket yetkilisi bulamayan Ürdün Telekom, Amman Mahkemesi'ne başvurarak alacaklarının tahsil edilmesi için Uzanlar aleyhine 30 Ağustos 2001'de dava açtı. 
   Ürdün Telekom'un avukatları aracılığıyla mahkemeye başvurmasıyla açılan davada Uzanlar'dan 7 milyon dolar faiziyle birlikte talep ediliyor. 
   
   Şirketi Hakan Uzan kurdu Cem Uzan da ortak oldu    Uzanlar'ın Ürdün serüveni 1996'da başladı. Hakan Uzan 3 Eylül 1996'da Ürdün'de Alfa adında bir şirket kurdu. 31 milyon 609 bin dolar sermayeyle kurulan şirketin ortakları arasında Ürdün uyruklu Hakan Uzan ve ülkenin tanınmış ailelerinden Raad Gazi Al Rifai, Hüseyin Gazi Al Rifai yer aldı. Şirketin Türk ortağı olarak yine Uzanlar'a ait Rumeli Telekom gösterildi. Uzanlar 9 ay sonra Alfa şirketi aracılığıyla Ürdün'deki ikinci şirketlerini, yani Ürdün Telefon Hizmetleri Limidet şirketini kurdu. 29 Mayıs 1997'de 4891 sicil numarasıyla kurulan bu şirketin ortakları olarak Alfa International, Rumeli International gösterildi. Yönetim kurulunda Hakan Uzan, Antonio Luna, Enver Aypek yer aldı. Yönetime daha sonra Cem Uzan da girdi ve bu değişiklikler Ürdün Sanayi ve Ticaret Bakanlığı'na bildirildi. Yüzde 97.5 Uzanlar'ın ortaklığıyla kurulan şirketin birinci derecede imza yetkisinin Yönetim Kurulu Başkanı Hakan Uzan ve yardımcısı Cem Cengiz Uzan'a ait olduğu belirtildi. 
   
   İŞTE BELGELER    1 - Ürdün vatandaşı olduklarının kanıtı 
   Amerika'daki Motorola ve Nokia davası sırasında Cem ve Hakan Uzan, Ürdün vatandaşı oldukları ve bu ülkenin pasaportuna sahip olduklarına dair belgeleri mahkemeye sunmuştu. Hakimin, "Nasıl Ürdün vatandaşı oldunuz " sorusuna, Hakan Uzan, "Kral, arkadaşım" cevabını vermişti. Babası öldükten sonra Ürdün Kralı olan Abdullah ile okul arkadaşı olan Hakan Uzan, Ürdün'de 1996'dan itibaren telekomünikasyon, gıda, turizm alanında iş yapmaya başladı. 
   Uzanlar, Ürdün'de Ürdün Telefon Hizmetleri JPP , Alfa International, Alfa Int. LLC ve Amoun Tel Inv. Co adlı şirketleri kurdu. DSP - MHP - ANAP hükümeti 'izinsiz Ürdün vatandaşı oldukları gerekçesiyle Hakan ve Cem Uzan'ın vatandaşlıktan çıkartılması' için kararname hazırlamıştı. Bu kararname MHP lideri Devlet Bahçeli'nin imza atmaması üzerine rafa kaldırıldı. Uzanlar'ın Türk vatandaşlığından çıkartılması AKP hükümeti döneminde yeniden gündeme geldi. Genç Parti lideri olarak mitingler düzenleyen Cem Uzan, gazetecilerin "Ürdün vatandaşı olduğunuz doğru mu " sorusu üzerine Kral Abdullah'tan aldığı öne sürülen 'Ürdün vatandaşı olmadığına dair' belgeyi göstermişti. İmar Bankası soruşturması kapsamında aranan Kemal Uzan, Hakan Uzan, Yavuz Uzan ve Bahattin Uzan'ın Ürdün'e kaçmış olabilecekleri ihtimali gündeme gelmişti. 
   
   2 - Ürdün'de açılan davanın belgeleri 
   Amman Mahkemesi tarafından hazırlanan iddianamede, davacı Ürdün Telekom, davalı Hakan Uzan ve Cem Uzan'ın yönetim kurulunda yer aldıkları Uzanlar'a ait Ürdün Telefon Hizmetleri Limited şirketi gösterildi. 3776 numaralı dava dosyasında şu ifadeler yer alıyor 
   Davacı Ürdün Telekom 
   Davalı Ürdün Telefon Hizmetleri Limited şirketi Uzanlar'a ait 
   Dava konusu 
   1- Davalı şirkete tahsis edilen telefonların kullanımından hasıl olan fatura değeri 3 milyon 549 bin 446 Ürdün Dinarı'nı talep etmek. Haziran 2001 tarihine kadar ödeneceği faturanın kanuni tutarıyla birlikte. 
   2- 30.5.2001 tarihine kadar telefon görüşmelerinden hasıl olan 112 bin 101 Ürdün Dinarı yasal faiziyle birlikte. 
   3- Davacı Ürdün Telekomünikasyon Genel Müdürlüğü'nün uğradığı zararların ve cihazların kullanım bedelini talep etmek. 
   Bu arada Ürdün Telekom'un alacaklarını tahsil edebilmek için Türkiye'deki mahkemelere Uzan ailesiyle ilgili olarak suç duyurusunda bulunma hazırlığı içinde olduğu öğrenildi. 
   
   
</TEXT>
</DOC>
