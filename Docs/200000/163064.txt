<DOC>
<DOCNO> 163064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/astro/index.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Okyanusa düşen savaş tanrısı 
</HEADLINE>
<TEXT>

Savaş gezegeni Mars 17 Haziran’da Balık burcuna geçecek. Mars’ın bu burçtaki uzun yolculuğu hayatımızı birçok açıdan etkileyecek 
     17 Haziran tarihinden başlamak üzere son derece dikkat çekici bir astrolojik olayla karşı karşıyayız. Bu tarihte Balık burcuna geçecek olan Mars, hepimiz için ilginç sonuçlar getireceğe benzer. Zira Mars bu burçtaki yolculuğu sırasında geri hareket yapacağı için etkisini oldukça uzun bir süre, 16 Aralık tarihine kadar sürdürecek. Bu özel durum hem kendi haritalarımızda hem de dünyasal olaylar üzerinde etkili olacak. 
     Mars bizim fiziksel enerji harcadığımız, savaş verdiğimiz konuları açıklar. Bu gezegen sayesinde kendimizi savunabilir, öne çıkarak kendimizi gösterebiliriz. Bununla birlikte, söz konusu gezegenin geri hareket edecek olması girişimlerimizde beklemeleri, düzeltmeleri ve yeni kararlar vermemizi de zorunlu kılacak. Mars’ın Balık burcunda geri harekette kalacağı 29 Temmuz-27 Eylül tarihleri arasında devam eden problemlere sabırla yaklaşmak ve daha önceden verdiğimiz hatalı kararları yeniden düşünmemiz gerekecek. Doğal olarak böyle bir dönemde önemli projeler ancak üzerinde çok durularak başarı getirecektir. Akıcı başarılar beklemek yerine, sorunlar karşısında değişik alternatifler geliştirmemiz gerekiyor. 
     Mars’ın Balık burcundan geçişi İkizler, Başak, Yay ve Balık burçları tarafından çok daha belirgin bir biçimde hissedilecek ama doğal olarak, astrolojik haritamızda Balık burcunun bulunduğu evle ilgili olarak zaman alan uğraşlar beklemeliyiz. Bu konuyla ilgili detayları size daha önceki yazılarımda iletmiştim. 
     Bu ilginç transit ülkemiz açısından da önem taşıyor. Zira Balık burcu ülkemizin haritasında tepe noktasında bulunmakta. Tepe noktası hükümet, yönetim ve idari işlerle ilgilidir. Bu dönemde yönetime ilişkin tartışmalar öne çıkabileceği gibi ülkemizin sesini daha fazla duyuracak olaylar, savunma konuları da gündeme gelecek. 
     
     Kötücül gezegenler el ele 
     Mars, Balık burcunda kendini çok rahat biçimde ortaya koyamaz. Kararsızlıklar ve karmaşa yaşar, suçluluk duygusu ile hareket ederek kendini kurban haline getirmeye eğilim gösterir. Mars aynı zamanda zorlayıcı ve yaşam karşıtı Malefik, savaş gezegeni bir doğaya da sahip olduğu için tehlikeli sonuçlara da her zaman açıktır. Özellikle diğer zorlayıcı bir gezegen olan Satürn’le temas ettiğinde. Bu dönemde böylesine tehlikeli bir görünümün de ortaya çıktığını görüyoruz. Zira Mars, Balık burcuna geçtikten sonra Yengeç burcundaki Satürn’le rahat açı yapacak ama bu rahat açının tehlikeleri daha fazla kolaylaştıracağını söylemeliyiz. Çünkü iki kötücül gezegen el ele vermiş olacaklar. Bu tehlikeli sonuçlar neler olabilir Öncelikle Balık su elementinden olduğu için bu tehlikeler doğada su, denizler ya da sıvılarla ilişkili olabilir. Aynı zamanda Balık sağlık ve tedavi ile de ilgilidir. Mars bu geçişte 21-30 Haziran arasında Satürn’le temas ederken, Uranüs’le de yan yana olacak. 23 Haziran bu etkilerin en yüksekte seyrettiği gün durumunda. 
     Uranüs ise aniden gelen, patlamalara işaret eden, hızla değiştiren bir enerjiye işaret eder. Uranüs’ün Balık burcuna geçmesi ile birlikte beliren SARS hastalığı böyle bir riskin işaretiydi. Ayrıca böylesine güçlü uranüsyen bir enerji sıvılar, denizler, petrol ya da gazlarla ilişkili patlamalara da işaret edebilir. Benzer ilişkiler özellikle ağustos ayı ortasında yine etkin halde olacak. Bu arada Mars kasım ayının ortalarında bu kez Jüpiter’le karşıt duracak. Bu dönemde Balık burcunun temsil ettiği diğer konular olan inançlar, dünya görüşleri ve ruhsal konular içinde çatışmalar ya da örneğin dini konuları içeren hızlı gelişmeler bekleyebiliriz. Bu gelişme Avrupa’da Vatikan’a ilişkin olabileceği gibi Ortadoğu’da yıllardır süregelen İsrail-Filistin çatışmasını da daha fazla kaşıyabilir. 
     Kısacası ilginç bir döneme girmekteyiz. Okyanusa düşen savaş tanrısı Mars, Balık burcunun temsil ettiği pek çok alanda kontrol etmemize pek fırsat tanımayan gelişmeleri tetikleyebilecek güçte. 
     

</TEXT>
</DOC>
