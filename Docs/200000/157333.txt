<DOC>
<DOCNO> 157333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sontur12.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkçe öğrenirken tiyatrocu oldular... 
</HEADLINE>
<TEXT>

     Türk Cumhuriyetleri ve topluluklarından yüksek öğrenim için Türkiye'ye gelen yabancı öğrenciler, eğitimlerinin ilk yılında öğrendikleri Türkçe ile tiyatro oyunu sergilediler. 
     Ankara Üniversitesi TÖMER Bursa Şubesi'nde Türkçe eğitimi alan, Kazakistan, Kırgızistan, Kırım, Bulgaristan ve Ukrayna uyruklu 13 öğrenci, 1.5 ay süren provaların ardından Müjdat Gezen'in yazdığı ''Salakoğlan'' adlı tiyatro oyununu sergilediler. 
     Yabancı uyruklu öğrenciler, profesyonel tiyatrocuları aratmayan sahne performansları ve Türkçe diyaloglarıyla izleyenlerin beğenisini kazandılar. 
     TÖMER Bursa Şube Müdürü Halil Çağlar, 12 yıldır süren ''Büyük Öğrenci Projesi'' ile Türk Cumhuriyetleri ve topluluklarından 25 bin öğrencinin dil öğrenmek üzere Türkiye'ye geldiğini söyledi. 
     Üniversite eğitimi yapmak üzere Türkiye'yi tercih eden öğrencilerin önce 1 yıl dil eğitimi aldıklarını anlatan Çağlar, ''Bu yıl Bursa'da 109 öğrenci, TÖMER'de Türkçe eğitimi aldı. Bir yıl süren Türkçe hazırlık eğitimini tamamlayan öğrenciler, lisans eğitimi almak için çeşitli üniversitelere gidiyorlar'' dedi. 
     Türkçe eğitimini, tiyatro, sinema veya oyunlarla gerçekleştirdiklerini ifade eden Çağlar, tiyatronun Türkçe dersinin bir parçası olduğunu, öğrencilerin oyunu başarılı şekilde sahnelediklerini kaydetti. 
     Çağlar, öğrencilerin tiyatro gösterilerini, 23 Mayıs'ta Bursa Polis Okulu'nda, 30 Mayıs'ta Huzurevi'nde, 9 Haziran'da da Adile Naşit Tiyatro Salonu'nda sahneye koyacaklarını bildirdi. 
     
</TEXT>
</DOC>
