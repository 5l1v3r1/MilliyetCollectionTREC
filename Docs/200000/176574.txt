<DOC>
<DOCNO> 176574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sontur36.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Nişanlısını görmeye gitti, kayınpederi tarafından öldürüldü.. 
</HEADLINE>
<TEXT>

     Çorum'un Alaca İlçesi'nde nişanlısını görmeye giden genç, müstakbel kayınpederi tarafından bıçaklanarak öldürüldü. 
     Edinilen bilgiye göre, Kadir Çeltek 23 , nişanlısı Dilek Karakaya'yı görmek üzere kayınpederinin evine gitti. Bir süre sonra babası Muhittin Çeltek'i arayan Kadir Çeltek, kayınpederi Abidin Karakaya'nın evinde olduğunu ve kayınpederinin, elindeki baltayla kendisini öldürmek istediğini söyleyerek yardım istedi. 
     Diğer oğlu Ümit Çeltek ile birlikte Abidin Karakaya'nın evine giden Muhittin Çeltek, Karakaya'nın elindeki baltayı aldıktan sonra, ''Düğün yapmıyoruz, bu iş burada bitti'' diyerek, oğulları Kadir ve Ümit ile birlikte evden ayrıldı. 
     Ancak Dilek Karakaya'nın, ''Ben Kadir'den vazgeçmem'' diyerek nişanlısının yanına gitmeye kalkışması üzerine mutfaktan bıçak alan Abidin Karakaya, Kadir Çeltek'i göğsünden bıçakladı. Kadir Çeltek, olay yerinde yaşamını kaybetti. 
     Olayın ardından karakola giden Abidin Karakaya, Kadir Çeltek'i kendisinin değil, babası Muhittin Çeltek'in öldürdüğünü iddia etti. 
     Abidin Karakaya, Kadir ile birlikte evde otururken, babası Muhittin Çeltek ile kardeşi Ümit Çeltek'in evlerine gelerek, tartışma çıkardıklarını ve düğün yapmayacaklarını söylediklerini ifade etti. Çeltek ailesinin, evden ayrılırken kızı Dilek'i zorla pencereden çıkarmaya çalışırken, kızını tutması üzerine Muhittin Çeltek'in bıçakla kendisine saldırdığını öne süren Karakaya, geri çekilmesi sonucu bıçağın Kadir Çeltek'e isabet ettiğini söyledi. 
     Abidin Karakaya'nın kızı Dilek Karakaya ise ifadesinde, olay sırasında babasının elinde bıçak olduğunu ve nişanlısı Kadir Çeltek'i babasının bıçakladığını söyledi. 
     Polis de Abidin Karakaya'yı gözaltına aldı. Olay yerinde yapılan incelemede, cinayet aleti bıçak bulunamazken, olayda kullanıldığı tespit edilen bir balta ve kesere el konuldu. 
     
</TEXT>
</DOC>
