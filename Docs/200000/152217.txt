<DOC>
<DOCNO> 152217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/guncel/gun01.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
SARS kurbanları 254'e çıktı 
</HEADLINE>
<TEXT>

Hastalığa yakalanan kişilerin sayısı 4 bin 488'i buldu 
     DIŞ HABERLER SERVİSİ 

     Tedavisi henüz bilinmeyen ve hemen teşhis edilemeyen SARS, kasım ayında Çin'in güneyindeki Guangdong eyaletinde ortaya çıktıktan sonra başta komşu ülkeler olmak üzere dünyada 20'den fazla ülkeye yayıldı. Çin'i, hastalığı dünyadan saklamak ve geç bildirmekle suçlayan uzmanlar, SARS'a Çin'deki beslenme tarzının neden olabileceğini ileri sürüyor. Hastalık yüzünden meydana gelen ölümler, şu ana kadar Çin dışında Hong Kong, Kanada, Singapur, Vietnam, Tayland ve Malezya'da yaşandı. 
     
     HONG KONG İKİNCİ 
     SARS vakalarıyla ilgili en son rakamlarsa şöyle Çin 106 ölü, 2305 vaka, Hong Kong 105 ölü, 1458 vaka, Singapur 17 ölü, 189 vaka, Kanada 16 ölü, 330 vaka, Vietnam 5 ölü, 68 vaka, Tayland 2 ölü, 8 vaka, Malezya 2 ölü, 6 vaka, ABD 39 vaka, Tayvan 38 vaka, Almanya 6 vaka, İngiltere 6 vaka, Fransa 5 vaka. Ayrıca İsveç, Hindistan ve Endonezya'da 4'er, İtalya ve Avustralya'da 3'er, Brezilya, Japonya ve Filipinler'de 2'şer, İrlanda, Kuveyt, Romanya, Güney Afrika, İspanya ve İsviçre'de de 1'er vaka görüldü. 
     
Herkesin ateşi ölçülüyor      SARS'ın büyük bir hızla yayılması üzerine güvenlik önlemlerini artıran Çinliler, tek kullanımlık aletlerle uçaktan inen herkesin ateşini ölçüyor. Ateşi yüksek bulunanlar, hemen kapsamlı bir sağlık kontrolünden geçiriliyor. 
     
SARS virüsüne 'zoom' yapıldı      Uzakdoğu ülkeleri başta olmak üzere tüm dünyada büyük paniğe yol açan "akut solunum yetmezliği sendromu"nun SARS çarpıcı görüntüleri basına sunuldu. SARS'ın bulaştığı bir hastanın akciğer dokusundan alınan örneğin resimlerini dağıtan "Hastalık Kontrol Merkezleri" Centers for Disease Control uzmanları, ölümlere yol açmaya devam eden virüsün kısa sürede genetik haritasının çıkartıldığını ve bu başarı sayesinde yakın gelecekte hastalığın yayılmasının önüne geçilebileceğini ifade etti. 
     
'Tedavisi yok ama iyileşenler var...'      PINAR AKTAŞ İstanbul 

     SARS'la ilgili bilgilendirme toplantısında konuşan Sağlık Bakanlığı Temel Sağlık Hizmetleri Genel Müdürü Mehmet Uğurlu, "38 derecenin üzerinde ateşi olan kişi veya bulguların bir ya da birkaçına sahip olan her hasta SARS vakası olarak değerlendirilemez. Zaten bu şekilde şüpheli olarak bildirilen vakaların çok büyük kısmı elimine edildi" diye konuştu. Uğurlu, dün sabah 04.30 itibariyle varolan 4 bin 488 vakanın 254'ünün hayatını kaybettiğini, 2 bin 32'sinin ise iyileştiğini söyleyerek, "Net bir tedavi yok ama genel destek tedavisiyle bu vakaların çoğu şifa buluyor" dedi. Sağlık Bakanlığı Müsteşarı Necdet Ünüvar da bugüne kadar Türkiye sınırları içinde SARS vakasına rastlanmadığını vurguladı. 
     


GÜNCEL 


















</TEXT>
</DOC>
