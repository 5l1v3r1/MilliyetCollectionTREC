<DOC>
<DOCNO> 158787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/spor/spo02.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kanım kırmızı-beyaz' 
</HEADLINE>
<TEXT>

Fenerbahçe'nin teknik direktör arayışında ilk sırada bulunan Christoph Daum, transferi konusunda önemli mesajlar iletti, tercihinin de Türkiye olacağını söyledi 
     HAKAN CAN - MEHMET DEMİRCAN 

     "Türkiye ikinci vatanım" 
     TEKNİK direktör arayışındaki Fenerbahçe'nin liste başı ismi Christoph Daum, birçok konuyu MİLLİYET'e konuştu. Sarı - Lacivertli takım hakkında özel sorular sorulmamasını isteyen Alman çalıştırıcı, yine de önemli mesajlar verip, Sarı - Lacivertliler'e yakın olduğunu gösterdi. Fenerbahçeliler ile yüzyüze pozitif bir görüşme yaptığını belirten Daum, "İlk tercihim Türkiye. Çünkü Türkiye benim ikinci vatanım ve hep öyle kalacak" dedi. 
     
     "Aklım sadece futbolda" 
     BUNU "Kolumu kesseniz, kanım Sarı - Lacivert akmaz. Benim kanım her Türk gibi Kırmızı - Beyaz akar" sözleriyle aktaran Christoph Daum, "Daha önce Beşiktaş'ta çalıştım ama, ben herkesi seviyorum. Fatih Terim'i de, Ahmet Ağaoğlu'nu da, Celal Doğan'ı da" dedi. Beşiktaş'ı çalıştırdığı dönemde davası nedeniyle kendisini futbola tam veremediğini söyleyen Alman hoca, "Şimdi ise artık aklım hep futbolda. Başarısızlık söz konusu olamaz" diye konuştu. 
     
     "Fenerbahçe dünya devi" 
     DAUM, Fenerbahçe'nin Real Madrid, Barcelona, Manchester United gibi dünyanın en önemli kulüplerden biri olduğunu ifade etti. Daum, sözlerini şöyle sürdürdü "Türkiye'de beni neyin beklediğini, Fenerbahçe'nin, benim gibi başarı arzuladığını ve bütün bu zorlukların altından kalkabileceğimi de biliyorum. Kiminle anlaşırsam anlaşayım, tecrübe ve bağlantılarımla 48 saat içinde gerekli kararları verebilir ve transferi gerçekleştiririm." 
     
     "Başkan bazen müdahale eder" 
     FENERBAHÇE Yönetimi'nin kendisine karşı çok dürüst davrandığını da belirten Daum, dünyanın her yerinde başkanların teknik adamla müdahale ettiğini açıkladı. Alman hoca, "Kulübün faydasına olacağını veya zarar vermeyeceğini gördüğüm müdahalelerde sesimi çıkarmam. Ancak öyle müdahaleler vardır ki, ben ona da saygı gösteririm ama 'Bunu siz yapın, ben artık yokum' derim. Austria Wien'den tazminatım yok ama problem var. Bu problem benim" dedi. 
     
Paşa'dan ilginç mesaj      ASBAŞKAN ve Kulüp Sözcüsü Atilla Kıyat, teknik direktör arayışları konusunda, camianın baskısı nedeniyle zorluk çekmediklerini söyledi. Fenerbahçe Kupası Yat Yarışlarının ödül töreninde, gazetecilerin "Daum'a camia soğuk bakıyor. Bir baskıdan dolayı karar vermekte zorlanıyor musunuz " sorusu üzerine Kıyat, "Fenerbahçe Yönetim Kurulu olarak hiçbir kararı vermekte zorlanmayız. Ancak kararı verirken, camianın sesine de kulak veririz" dedi. 
     
Bingöl için stada      Diyarbakır karşılaşmasının hasılatını Bingöl'deki depremzedelere bırakacak olan Fenerbahçe Yönetimi, taraftarı maça davet etti 
     Herkes para verecek 
     UEFA Kupası'na katılma umudunu son maçlara bırakan Fenerbahçe'nin taraftarı bugünkü karşılaşmaya giderek hem takımını destekleyecek, hem de yardım yapacak. Sarı-Lacivertli yönetim, hasılatı Bingöl'deki depremzedelere aktaracak. İdareciler başta olmak üzere karşılaşmaya gelen herkes bilet parasını ödeyip, tribüne çıkacak. 
     
     Öğrenciler de maçta 
     YÖNETİM, herkesi bu karşılaşmaya davet ederek, yardımda bulunmalarını istedi. Bu arada Fenerlist de Bingöl depreminde yıkılan okulda öğrenim gören çocuklar için bir organizasyon düzenledi. 107 Bingöllü çocuk ve 8 öğretmenleri, Darüşşafakalı 40 arkadaşları ile birlikte Fenerbahçe - Diyarbakırspor maçını izleyecek. 
     
Rüştü'ye baskı      Fenerbahçe Teknik Koordinatörü Tamer Güney, tecrübeli eldivenin Diyarbakır karşısında oynamasını istedi 
     YUSUF KOBAL 

     Maç saati beklenecek 
     SAKATLIĞI nedeniyle Diyarbakırspor karşılaşmasında oynaması tehlikeye giren kaleci Rüştü'ye teknik heyet büyük baskı yapıyor. UEFA Kupası'na katılma hesapları yapan Sarı - Lacivertliler'in Teknik Koordinatörü Tamer Güney, tecrübeli eldivenin mutlaka oynamasını istedi. Ancak Rüştü'nün oynayıp oynamayacağı maç saatinde yapılacak kontrollerde belli olacak. 
     
     Kebap yediler 
     GÜNEY, Diyarbakır maçının önemi nedeniyle de İstanbul'daki son maçında sahaya aslardan kurulu bir takım sürecek. Gençler ise yedek kulübesinde oturacak. Bu arada Başkan Aziz Yıldırım'ın dün Samandıra'da Rüştü ile biraraya geldiği ve transferini görüştüğü öğrenildi. Yıldırım ayrıca Diyarbakır maçı öncesi futbolculara moral verdi. 
     

</TEXT>
</DOC>
