<DOC>
<DOCNO> 178270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sontur06.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İlaç fiyatlarına yeni düzenleme... 
</HEADLINE>
<TEXT>

     İlaç fiyatlarını, 3 aylık Toptan Eşya Fiyat Endeksi'ne TEFE göre belirleyen Sağlık Bakanlığı, fiyatları bundan sonra ilaç girdilerine göre hesaplayacak. 
     Sağlık Bakanı Recep Akdağ, gazetecilere yaptığı açıklamada, daha önceki hükümet döneminde hayata geçirilen, ilaç fiyatlarının 3 aylık TEFE oranına göre belirlenmesinin artık uygulanmadığını bildirdi. 
     İktidara geldiklerinden bu yana geçen 9 ayda ilaç fiyatlarına yalnızca yüzde 7 zam yapıldığını anımsatan Akdağ, ''Daha önceki hükümetin uygulamaları tabiatıyla o hükümetin uygulamalarıdır'' dedi. 
     İlaç fiyatlarının, ilaç girdilerine göre belirlenmesi konusunda, Sağlık Bakanlığı ile ilgili bakanlıklar ve sektör temsilcilerinin katılımıyla ortak kurul oluşturulduğunu ve çalışmaların devam ettiğini bildiren Akdağ, konuyla ilgili düzenlemeleri birlikte yeniden gözden geçirdiklerini ifade etti. Akdağ, fiyatların belirlenmesinde, konunu uzmanı, farma-ekonomi uzmanları ve maliyecilerin çalışmalar yürüttüklerini kaydetti. 
     Bakan Akdağ, ''İlaç fiyatlarının TEFE'ye ve TÜFE'ye endekslenmesi aslında çok doğru bir uygulama değil. Önemli olan ilaç fiyatlarındaki girdiler olmalıdır. Bu şekilde yeni bir düzenleme içine girdik'' diye konuştu. 
     İlaç alıcısının yüzde 80'inden fazlasının kamu olduğuna işaret eden Akdağ, bu nedenle ilaç fiyatlarının daha çok kamu maliyesini ilgilendirdiğini de vurguladı. 
     
</TEXT>
</DOC>
