<DOC>
<DOCNO> 158732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/son/sontur08.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğayla iç içe tatilin maliyeti 600 milyon... 
</HEADLINE>
<TEXT>

     Havaların ısınmasıyla birlikte tatil planlarının başladığı bugünlerde, doğa ile iç içe olmak isteyenler kamp malzemelerine yöneliyor. 
     Özellikle şehir gürültüsü, hava kirliliği ve iş stresinden kurtulmak isteyenler, tatil hazırlıklarına başlarken, tatilcilerin önemli bir kısmı doğanın tadını tam olarak çıkarmak için eşsiz güzellikteki kamp mekanlarını tercih ediyor. 
     Bolu Abant, Sapanca Aygır Deresi, Bursa Cumalıkızık, Antalya Güver Uçurumu, Sakarya Kazkıran, Yalova Erikli, gibi kampçıların gözdesi olan merkezlerin yanı sıra, farklı sahil kentlerinde konaklayarak, deniz ve güneşin tadını çıkarmak da kampçıların vazgeçemedikleri alışkanlıkları arasında yer alıyor. 
     Son günlerde büyük alışveriş merkezlerindeki standtlarda sergilenmeye başlanan kamp malzemeleri havaların ısınmasıyla birlikte büyük talep görüyor. Uzun yıllar kullanılabilecek kamp malzemelerinin başında gelen çadırın 4 kişilik boyutları ortalama 50 milyon liraya alınabilirken, şişme yatak ve uyku tulumu 25'şer milyon liraya mal oluyor. 
     İsteğe göre alınacak hamak 10 milyon, katlanabilir masa ve 4 sandalye 65 milyon, yer minderi için ise 15 milyon lira harcamak gerekiyor. 
     Pusula ve kamp feneri gibi ufak malzemeleri ile yaz aylarında kamp yaparak doğayla bütünleşme ise yol ve yemek giderleri hariç sadece 600 milyon liraya mal oluyor. 
     
     RUH SAĞLIĞI İÇİN DE YARARLI 
     Selçuk Üniversitesi Psikiyatri Anabilim Dalı Öğretim Üyesi Prof. Dr. Rahim Kucur, doğayla baş başa kuş ve böcek sesleri içinde geçirilecek bir günün bile ruh sağlığı üzerinde çok olumlu etki yaratacağını söyledi. 
     Özellikle büyük kentlerde yaşayan kişilerin, gürültü, hava kirliliği ve iş yoğunluğu nedeniyle strese girdiklerini vurgulayan Kucur, şunları söyledi 
     ''Kamp yapmak, ruh sağlığı için de son derece yararlı bir aktivitedir. Televizyonsuz, gazetesiz, gürültüsüz bir doğa, kişiyi aylar süren yorgunluktan, stresten kurtarmak için en iyi araçlardan biridir. Kamp yaparak yeşil mekanların içinde aile bireyleri ile geçirilecek zamandan sonra kişi, hayata yeniden başlayabilecek enerjiyi toplamış olur. Olanağı olan herkese 10 günlük kampa gitmelerini öneriyorum.'' 
     
</TEXT>
</DOC>
