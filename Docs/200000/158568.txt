<DOC>
<DOCNO> 158568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/dunya/dun02.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İran, El Kaide'yi itiraf etti 
</HEADLINE>
<TEXT>

     DIŞ HABERLER SERVİSİ 

     ABD'nin El Kaide militanlarını barındırmakla suçladığı Tahran yönetiminin, dün bazı El Kaide yöneticilerini gözaltında tuttuğunu kabul ettiği bildirildi. CNN'in Bush yönetimi kaynaklarına dayandırdığı haberine göre, İran, Cenevre'de ABD'nin de katıldığı görüşmeler sırasında Birleşmiş Milletler yetkililerine konuyla ilgili bilgi verdi. Tahran yönetimi uzun zamandır ABD'nin suçlamalarını reddederek, sınırları içerisinde El Kaide militanı olmadığını savunuyordu. 
     
     Bush, yeni politika belirleyecek 
     İran'ın gözaltı kavramına açıklama getirmesi gerektiğini belirten bir Amerikalı yetkili, "Eğer bu insanlar serbestçe dolaşıp saldırı planları yapıyorsa bu gözaltı değil, güvenli bir sığınaktır" dedi. Örgütün yeni askeri lideri ve Suudi Arabistan'daki intihar saldırılarının sorumlusu olduğu iddia edilen Saif El Adel'in de İran'da olduğunu savunan yetkili, Bush yönetiminin önümüzdeki hafta İran politikasını belirlemek üzere toplanacağını söyledi. Üzerinde durulan seçenekler arasında İran'ın BM'de tecrit edilmesi de var. 
     

</TEXT>
</DOC>
