<DOC>
<DOCNO> 173789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sonspo43.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş cimnastik şubesi açıyor... 
</HEADLINE>
<TEXT>

     Beşiktaş Kulübü, 100. yılında cimnastik şubesini yeniden açma kararı aldı. 
     Kulüp iletişim komitesi başkanı Prof.Dr.Mete Düren, bugün gerçekleştirilen yönetim kurulu toplantısının ardından yaptığı açıklamada, 100. kuruluş yıldönümünü kutladıkları bu yıl başta cimnastik olmak üzere, birçok branşta faaliyete geçme ve bazı branşları da genişletme kararı aldıklarını söyledi. 
     Düren, ''Türk sporunda birçok branşta öncülük görevini üstlenmiş olan kulübümüz, isminde yer alan cimnastik branşının şubesini açacaktır. Türk sporuna hayırlı olmasını diliyorum'' dedi. 
     Transfer konusuna da değinen Düren, basında birçok ismin geçtiğini hatırlatarak, ''Şu ana kadar transfer için netleşmiş bir isim yok. Transfer komitemiz, bu konuda teknik heyetimizle koordine olarak çalışmalarını sürdürmektedir'' diye konuştu. 
     
</TEXT>
</DOC>
