<DOC>
<DOCNO> 195661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/spor/spo15.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Kartal yasta    SİYAH - Beyazlı kulübün eski başkanlarından Enver Kaya vefat etti. 78 yaşında hayata gözlerini yuman Kaya, 1940 yılından itibaren üye olduğu Beşiktaş'ta 1958 - 1959 döneminde başkanlık yapmıştı. Kaya, bugün 10.30'da Akaretler'deki kulüp binası önünde yapılacak törenden sonra son yolculuğuna uğurlanacak. 
   
   Denizli'de iki fire    DENİZLİSPOR, tecrübeli oyuncuları İsmet ve Cafer ile yollarını ayırdı. Futbol Şube Başkanı Turgut Dalaman, takımdan ayrılmak isteyen İsmet ile bir türlü bekleneni veremeyen Cafer'in sözleşmesini feshettiklerini açıkladı. Stutgart'tan transfer teklifi alan Ersen Martin ise, "Sezon sonuna kadar buradayım" dedi. 
   
   Laporta'ya tehdit yağıyor    BARCELONA Başkanı Laporta'nın evinin karşısındaki duvara Mad Boys taraftar grubu tarafından yazılan "Seni öldüreceğiz Laporta" ve "Nou Camp bizim evimiz, senin ise mezarın olacak" yazıları İspanya'yı ayağa kaldırdı. Polis, Laporta döneminde bedava bilet alamadıkları için böyle bir tehdide başvuran taraftarları tutukladı. 
   
   Migros şaşkın    AVRUPA Kupası Güney Konferansı'nda mücadele eden Migrosspor Bayan Basketbol Takımı'nı Bulgaristan'a getiren otobüs çalındı. Bulgaristan İçişleri Bakanlığı, bir şirketten kiralanan aracın kafilenin kaldığı otelin önünden çalındığını, polisin bölgede geniş çaplı operasyon başlattığını açıkladı. 
   
   Boliç'e operasyon    İSTANBULSPORLU Boliç dün İzmir'de Op.Dr.Bülent Zeren tarafından ameliyat edildi. Op.Dr.Bülent Zeren, "Boliç, başarılı bir operasyon geçirdi. Her iki ayağının arka üst adalesindeki sorunları giderdik. İki ay sonra forma giyebilecek duruma gelecek" dedi. 
   
   Kournikova büyüledi    HİNDİSTAN'DA bulunan Rus tenisçi Anna Kournikova, gelecek mart ayında yeniden kortlara dönmeyi planladığını açıkladı. Sakatlığı nedeniyle aylardır tenisten ayrı kalan, sporu bırakması bile gündeme gelen Kournikova, Lonavala kentindeki toplantıda giydiği yerel kıyafetiyle tüm dikkatleri üzerinde topladı. 
   
   Yeni yıldızlar Soyak Yenişehir'de    FENERBAHÇE Kulübü'nün alt yapı antrenörleri yönetiminde, A Takım oyuncularının da katkıda bulunacağı Kış Basketbol Okulu, Bilge Soyak İlköğretim Okulu'nda başladı. Altı yaş grubunun bulunduğu okulda başarı gösteren genç sporcular, basketbol maçlarını ücretsiz izleme şansı bulacaklar, özel eğitimler alacaklar. 
   
   
</TEXT>
</DOC>
