<DOC>
<DOCNO> 177314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/ekonomi/eko02.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Nitelikli dolandırıcılık' 
</HEADLINE>
<TEXT>

   Haklarında dava açılacak delillere ulaşılan Uzanlar, 'nitelikli dolandırıcılık', 'usulsüz off - shore hesapları' ve 'bilgi saklama' suçlarıyla ilgili sorgulanacak 
      NEZİH GÜROL, BÜLENT ÖZDEMİR İstanbul 
   
   El konulan İmar Bankası ile hesap kayıtlarının tutulduğu Merkez Yatırım ve Ticaret AŞ hakkındaki soruşturmayı yürüten Şişli Cumhuriyet Başsavcılığı, BDDK'nın gönderdiği son raporlarla Uzanlar hakkında dava açabilecek delillere ulaştı. 
   Polis tarafından aranan Kemal Uzan, Yavuz Uzan ve Hakan Uzan'ın da aralarında bulunduğu 26 kişi savcılıkta "nitelikli dolandırıcılık", "zimmet", "usulsüz açılan off - shore hesapları" ve "bilgi saklamak" suçlamalarıyla ilgili sorgulanacak. 
   
   'Zimmet' suçlaması da var 
   Bankacılık Düzenleme ve Denetleme Kurumu'nun BDDK Şişli Cumhuriyet Başsavcılığı'na gönderdiği raporlar Hazine bonoları, bilgilerin saklanması ve off - shore hesap konularını içeriyor. Ayrıca cumhuriyet savcıları Sait Kunt, Mecit Ceylan ve Sudi Güner tarafından yürütülen soruşturmada her gün yeni deliller toplanıyor. 
   Uzanlar hakkında, ellerinde bulunmayan Hazine bonolarını vatandaşlara sattıkları için "banka aracı kılarak nitelikli dolandırıcılık" suçundan TCK'nın 504. maddesi gereğince beş yıla kadar hapis cezası istenebilecek. Ayrıca bonolardan topladıkları paraları şahsi hesaplarına geçirerek kayıtlardan yok ettikleri gerekçesiyle de "zimmet" suçundan, Bankalar Kanunu'nun 22 3'üncü maddesi gereğince 12 yıldan aşağı olmamak üzere ağır hapis ve zararın üç katı ağır para cezası talep edilebilecek. 
   Usulsüz off - shore hesaplarıyla ilgili Bankalar Kanunu'nun 22 2 maddesi uyarınca 6 aydan 2 yıla kadar, yetkililerden bilgi sakladıkları için 1 yıldan 3 yıla kadar hapis istemiyle dava açılabilecek. 
   
   'Çifte hesaplar'dan da soruşturma 
   Bu nedenle zanlılar hakkında dört ayrı suçtan toplam 22 yıla kadar hapis cezası istenebilecek. 
   Savcılığın, uzanlar ve diğer zanlıları, delilleri karartmaya yönelik tutumlarından dolayı ve suçlamaların üç yıllık hapis cezasının üzerinde olması nedeniyle sorgularının ardından, tutuklanmaları istemiyle mahkemeye sevk edebileceği öğrenildi. 
   Mali Şube Müdürlüğü'nün ulaşamadığı 26 kişinin, kaçmayı sürdürmeleri halinde, haklarında gıyabi tutuklama kararının çıkmasının gündeme gelebileceği kaydedildi. Savcılık, "çifte hesaplar", "vergi kaçakçılığı" ve "karapara" suçlamalarıyla ilgili de MASAK'tan gelecek rapor doğrultusunda soruşturma başlatacak. 
   
   22 yıla kadar hapis cezası istenebilecek    TCK'nın 504. maddesi, banka aracı kılınmak suretiyle nitelikli dolandırıcılık suçunu işleyelere beş yıla kadar hapis cezası öngörüyor.Bankalar Kanunu 22 - 3 maddesi "zimmet" suçlaması Banka Yönetim Kurulu Başkanı ve üyeleriyle diğer mensupları, görevleri dolayısıyla muhafazaları, denetim veya sorumlulukları altında bulunan, bankaya ait para ve varlıkları zimmetlerine geçirmişlerse, 6 yıldan 12 yıla kadar hapis cezası ile bankanın uğradığı zararın tazminine mahkum edilir. Bu suç bankayı aldatacak ve fiilin açığa çıkmasını sağlayacak her türlü hileli faaliyette bulunmak suretiyle işlenmişşe, faile 12 yıldan aşağı olmamak üzere ağır hapis ve meydana gelen zararın üç katı ağır para cezası verilir.Bankalar Kanunu 22 - 4 Kanunda gösterilen yetkili mercilerin ve denetim görevlilerinin istedikleri bilgi ve belgeleri vermeyen ya da denetim görevlerini yapmalarına engel olan gerçek kişiler ile tüzel kişilerin görevli ve ilgilileri 1 - 3 yıla kadar hapis ve 1 milyar lira para cezasına mahkum olur.Bankalar Kanunu 22 - 2 Mevduatların sahiplerinin birikimlerini geri almalarını kasıtlı olarak engelleyen bankaların görevli ve ilgili mensupları 6 aydan 2 yıla kadar hapis ve 1 milyar lira para cezasına çarptırılır.Zanlılar hakkında dört ayrı suçtan toplam 22 yıla kadar hapis cezası istenebilecek. 
   
</TEXT>
</DOC>
