<DOC>
<DOCNO> 157450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/sondun02.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kudüs'teki intihar saldırısı 7 ölü, 20 yaralı... 
</HEADLINE>
<TEXT>

     İsrail'in Kudüs kentinde bir intihar eylemcisinin üzerindeki bombayı otobüsün içinde patlatması sonucu intihar eylemcisiyle birlikte 7 kişi öldü, en az 20 kişi yaralandı. 
     İsrail Radyosu'nun haberinde, yerel saatle 06.00'da TSİ 06.00 6 numaralı otobüse, kentin kuzey ucunda bir kavşak noktasındayken düzenlenen intihar saldırısında ölenlerden 4'ünün cesetlerinin henüz otobüsten çıkarılamadığı ve yaralananlardan 4'ünün durumunun ağır olduğu belirtildi. 
     Görgü tanıkları, Kudüs'ün Araplar'ın kaldığı kesimindeki Şuafat ve Yahudiler'in bulunduğu kesimindeki French Hill semtleri arasında meydana gelen olayda otobüsün bombanın patlamasıyla ikiye ayrıldığını kaydettiler. 
     Kudüs'teki polis yetkilisi Mickey Levy de İsrail Radyosu'na yaptığı açıklamada, saldırıda çok güçlü bir patlayıcının kullanıldığını ve otobüsün paramparça olduğunu söyledi. 
     
     İKİNCİ SALDIRIDA SADECE EYLEMCİ ÖLDÜ 

     Polis, ilk saldırının hemen ardından düzenlenen ikinci intihar eyleminin, Kudüs'ün dış mahallelerinden Dahiya el Barid'de olduğunu, saldırı sonucu sadece eylemcinin öldüğünü, yaralanan olmadığını söyledi. 
     Saldırıların sorumluluğunu henüz üstlenen olmadı. 
     
     RAMALLAH'TA SOKAĞA ÇIKMA YASAĞI 

     İsrail ordusu, Batı Şeria'nın Ramallah kentinde sokağa çıkma yasağı ilan etti. 
     Kentteki AFP muhabiri, kararın Kudüs'te düzenlenen intihar saldırılarının ardından alındığını bildirdi. 
     Filistin lideri Yaser Arafat'ın karargahı, Filistin Yasama Konseyi ve Filistin hükümetinin merkez binası Ramallah'ta bulunuyor. 
     
     BARIŞ SÜRECİNE GÖLGE DÜŞTÜ 

     İsrail'in Kudüs kentinde düzenlenen intihar saldırıları, yol haritası çözüm önerisiyle hız kazanması beklenen Ortadoğu barış sürecinin üzerine gölge düşürdü. 
     İsrail Başbakanı Ariel Şaron, yol haritası önerisini görüşmek üzere gideceği ABD ziyaretini bilinmeyen bir tarihe erteledi. 
     İsrail devlet radyosunun haberine göre, İsrail Başbakanlığı, Şaron'un bu kararı Kudüs'te düzenlenen iki intihar saldırısının ardından aldığını açıkladı. 
     Şaron'un Salı günü Washington'da ABD Başkanı George W. Bush ile görüşmesi bekleniyordu. 
     
     FİLİSTİN HÜKÜMETİ SALDIRILARI KINADI 

     Filistin hükümeti, Kudüs'te düzenlenen intihar saldırılarını kınadı. 
     Filistin Enformasyon Bakanı Nebil Amr, 7 İsrailli ve 2 intihar komandosunun öldüğü saldırıların ardından Gazze'de Filistin hükümeti adına yaptığı açıklamada, İsrail'e itidalli olması çağrısında bulundu. 
     Sivillere yönelik her türlü şiddet eylemini kınadıklarını belirten Amr, ''İsrail hükümetini sakin olmaya çağırıyoruz. Filistin hükümeti ve yönetimi, bu tarz saldırılara son verilmesi ve barış görüşmelerine başlanması için önlem alacağını taahhüt etmiştir'' dedi. 
     
     ABBAS-ŞARON GÖRÜŞMESİ 

     Filistin Başbakanı Mahmut Abbas ile İsrail Başbakanı Ariel Şaron arasında yapılan doruk toplantısının sona ermesinin ardından Şaron'un ofisinden yapılan basın açıklamasında, Abbas'ın, terörizmi durdurmanın, herhangi bir ilerleme kaydetmenin ilk şartı olduğunu kabul ettiği bildirildi. 
     Açıklamada, görüşmenin başında Şaron'un El Halil kentinde yapılan intihar saldırısından duyduğu öfkeyi dile getirdiği, Abbas'ın da terörizmi durdurmanın herhangi bir ilerleme kaydetmenin ilk şartı olduğunu konusunda Şaron ile aynı fikirleri paylaştığını ilettiği belirtildi. 
     Öte yandan, doruğa katılan Filistin Meclis Başkanı Ahmed Qureia, görüşmeden sonra yaptığı açıklamada, toplantı sırasında Şaron'un, Batı Şeria ve Gazze Şeridi'ndeki bazı bölgelerden asker çekme önerisinde bulunduğunu belirtti. 
     Filistin delegasyonunun Şaron'dan, yol haritasını kabul etmesini istediğini kaydeden Qureia Şaron'un, bu isteği geri çevirdiğini söyledi. 
     Qureia, Şaron'un bu konudaki tereddütlerini ABD Başkanı George W. Bush ile Beyaz Saray'da yapacağı görüşmede dile getireceğini Filistin tarafına ilettiğini belirtti. 
     Abbas'ın Şaron'dan, başta Filistin lideri Yaser Arafat olmak üzere Filistinlilere getirilen seyahat yasağını kaldırmasını ve Filistinlilerin silahlı gruplara karşı mücadele etmesine imkan sağlamak için İsrail'in başlattığı militan avına son vermesini istediğini kaydeden Qureia, bu teklifin de geri çevrildiğini ifade etti. 
     Qureia İsrail'in, Abbas silahlı gruplara karşı tutuklamalar ve silahtan arındırmalar da dahil olmak üzere gerçek adımlar atana kadar bu konuda bir şey yapmayacağını Filistin tarafına ilettiğini belirtti. 

     
</TEXT>
</DOC>
