<DOC>
<DOCNO> 195600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sontur22.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP'yi sarsan kriz böyle patladı... 
</HEADLINE>
<TEXT>

     Bursa krizini Mehmet Ali Bayar ve Lokman Kondakcı'nın istifaları ile geride bırakan DYP'de krizin perde arkası netleşmeye başladı. 
     Edinilen bilgilere göre, aynı zamanda Büyük Kongre delegelerinin de saptandığı Bursa İl Kongresi'nde Genel Başkan Mehmet Ağar'ın girmesini istediği bazı isimler listede yer bulamadı. 
     Bu duruma DYP yönetiminden partinin teammülerine aykırı olarak büyük kongre delegesi yazıldığı eleştirisi yükselirken, Mehmet Ali Bayar ve Lokman Kondakçı tarafından hazırlandığı belirtilen listeye ilk tepki haftabaşında Teşkilat Başkanı Mümtaz Yavuz'dan geldi. 
     Görevinden istifa etmek isteyen Yavuz'un bu girişimi Genel Başkan Ağar tarafından önlenirken, Ağar Yavuz'un değiştirilmesini savunan Lokman Kondakçı'dan danışmanlıktan istifa etmesini istedi. 
     Kondakçı dün akşam istifasını Ağar'a sunarken, Kondakçı'nın istifası Bayar cephesine de sıçradı. Mehmet Ali Bayar da bugün görevinden ayrıldı. 
     İstifalar ile gözler Mehmet Ali Bayar'ın DTP Genel Başkanlığı döneminde bu partide GİK'e aldığı, DYP'ye gelmesi ile birlikte kendisi ile birlikte DYP'de yeralan isimlere çevrildi. 
     Bunlardan GİK üyesi Reha Çamuroğlu istifayı düşünmediğini söylerken, yönetimde herhangi bir görevleri olmayan Ömer Külahlı, Hakan Şimşek gibi isimlerin tavrı merak ediliyor. 
     Krize neden olan Bursa'da DYP yönetimi yeni kongre hesapları yapıyor. İl Başkanı İlker Özarslan'ın istifa edebileceği belirtilirken, bu yönde bir girişim olmaması durumunda görevden alınarak, Bursa'da yeniden kongreye gidilebileceği konuşuluyor. 
     
</TEXT>
</DOC>
