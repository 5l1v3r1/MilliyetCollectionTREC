<DOC>
<DOCNO> 155244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/spor/spo01.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hesap bilmiyorlar 
</HEADLINE>
<TEXT>

Beşiktaş'ın kaptanı Tayfur, Galatasaray'ı şampiyon ilan edenlerin hayal kırıklığına uğrayacağını açıkladı, "Üç puan farkı nasıl yok sayarlar anlamıyorum" dedi 
     BİLAL MEŞE 

     'Tek aday Beşiktaş' 
     ZİRVE yarışında mutlu sona en yakın adayın Beşiktaş olduğunu iddia eden Tayfur, çarpıcı açıklamalar yaptı. Tecrübeli oyuncu, "Trabzonspor maçından sonra Galatasaray'ın şampiyon ilan edilmesine anlam veremiyorum. Hiç kimse heveslenmesin, şampiyonluk hesapları yapmasın. Şampiyonluğun en büyük ve tek adayı Beşiktaş'tır. Üç punlık avantajımızı en iyi şekilde kullanacağız" dedi 
     
     'Gerçeği görsünler' 
     GALATASARAY'IN güçlü bir ekip olduğuna da dikkat çeken tecrübeli kaptan, erken konuşanların hayal kırıklığına uğrayacağını iddia etti. Tayfur şunları söyledi "Üç puan önde olduğumuzu nasıl yok sayarlar Nasıl bir hesaptır, anlaşılır gibi değil. Ya hesap bilmiyorlar, ya da Beşiktaş gerçeğini unutuyorlar. En iyi çözüm Galatasaray'ı rövanşta da yenmek olacak." 
     
     'Hedefimiz 4'te 4' 
     TAYFUR, sergilenen futbolla ilgili olumsuz eleştirilere de değindi. Başarılı futbolcu, "Zaman zaman iyi oynamadık, bunun bilincindeyiz. Şimdi önümüzde çok kritik dört maç kaldı. Hedefimiz dört maçta 12 puan. İlk etapta Adanaspor engelini aşacağız, ardından da Gençlerbirliği. Galatasaray derbisinde de son noktayı koyacağız ve şampiyonluğumuzu perçinleyeceğiz" dedi. 
     
Protesto yürüyüşü      PFDK'NIN Galatasaray'a sadece para cezası vermesine Beşiktaş cephesinin tepkileri sürüyor. Siyah - Beyazlı taraftarlar kararı protesto etmek için Futbol Federasyonu'nun Levent'teki merkez binasının önünde toplandı. 1903 Kara Kartallar Derneği'nin üyeleri tepkilerini tezahüratla dile getirdikten sonra, kapıya siyah çelenk bıraktı. Tepkiler olay çıkmadan sona erdi. 
     
Pancu'da sorun yok      ALTAY karşılaşmasında sol ayağında oluşan ödem nedeniyle forma giyemeyen Pancu dün takımla birlikte ilk çalışmasına çıktı. Ağrılarının tamamen geçtiği ifade edilen yıldız oyuncunun, Adanaspor maçında forma giyebileceği açıklandı. Rumen yıldız "Beşiktaş'ın Hagi'si olacağım. İlk yılımda şampiyonluk yaşayacağım. Bundan adım gibi eminim" dedi. İdmana Sergen ve Ahmet Dursun katılmadı. Çalışmada yer alan ve kendini test eden İlhan Mansız, Lucescu ile de görüştü. "Sakatlığım oynamama engel değil" diyen milli futbolcuyu Rumen hoca maç kadrosuna dahil etti. 
     
Nouma'dan son veda      SİYAH - Beyazlı kulüple yolları ayrılan Nouma yarın ülkesine dönüyor. Türkiye'de oturma izni dolan Fransız futbolcunun, işlerini menajerinin takip edeceği açıklandı. Nouma, transferinde önemli bir rol oynayan ve "Babam" dediği Kıvanç Oktay'ın oğullarıyla vedalaştı. Tecrübeli futbolcu, "Ben gidince Beşiktaş'tan vazgeçmişlerdi. Onları ikna ettim" dedi. 
     
Gençler tam yol      SEZONU İstanbul Şampiyonu olarak kapatan Beşiktaş Süper Genç Takımı, Bölge Şampiyonu'nun belirleneceği organizasyonda da finale kaldı. Bilecik'te oynanan maçta Denizlispor'u Hüseyin, Mustafa ve Emre'nin golleriyle 3 - 1 yenen genç Kartallar mutlu sona bir adım daha yaklaştı. Antrenör Ömer Gülen, Beşiktaş'ın alt yapı olarak büyük adımlar içinde olduğunu dile getirdi. 
     

</TEXT>
</DOC>
