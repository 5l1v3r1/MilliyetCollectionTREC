<DOC>
<DOCNO> 166390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/soneko29.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyüme rakamlarının yankıları... 
</HEADLINE>
<TEXT>

     Oyakbank Ekonomik Araştırmalar Bölümü tarafından hazırlanan Ekonomi Notları'nda, Türkiye ekonomisinin 2003 yılının birinci çeyreğinde, piyasa beklentilerinin üzerinde büyüdüğü belirtildi. 
     Yalnızca bilgi vermek amacıyla hazırlanan ve Oyakbank'ı bağlayıcı niteliği olmayan Ekonomik Notlar'da, DİE tarafından bugün açıklanan büyüme rakamları değerlendirildi. 
     2003 yılı birinci çeyrek ekonomik büyüme verilerinin olumlu bir sürpriz yaptığı ifade edilen Ekonomik Notlar'da şöyle denildi 
     ''DİE, Birinci çeyrek reel Gayri Safi Milli Hasıla GSMH artışının yüzde 7,4, Gayri Safi Yurt İçi Hasıla GSYH reel artış oranının ise yüzde 8 olduğunu açıklarken, piyasa beklentileri GSMH'da yüzde 6,2, GSYH'da ise yüzde 6,3 ortalama artış yönündeydi.'' Notlarda, Türkiye'nin 2003 yılının ilk çeyrek büyüme rakamlarındaki bu olumlu sürprizin, piyasanın yıllık büyüme beklentilerindeki iyileşmeyi de destekler nitelikte olduğu kaydedildi. 
     
</TEXT>
</DOC>
