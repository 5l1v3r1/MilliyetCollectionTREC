<DOC>
<DOCNO> 165797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/sondun01.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz Savunma Bakanı "İngiltere ABD olmadan savaşa giremez" 
</HEADLINE>
<TEXT>

     İngiltere Savunma Bakanı Geoff Hoon, İngiltere'nin ABD olmaksızın bir savaşa girmesi ihtimalinin son derece düşük olduğunu bildirdi. İngiltere'nin gelecekteki savunmasını değerlendirirken, ülkenin silahlı kuvvetlerinin son derece dengeli ve esnek bir yapıya sahip olduğunu belirten Hoon, İngiltere'nin savaş kapasitesinin azaltılacağı ve Challenger II tankları gibi ağır zırhlı silahların devreden çıkartılacağı yolundaki söylentileri ise yalanladı. 
     Günümüz dünyasında askeri kapasite ve gücün artık tank-top sayısıyla değil, bunların etkinliğiyle ölçüleceğini de belirten Hoon, ''Bunu söylerken de bir şeyleri azaltacağımızı ima etmiyorum, sadece etkinliğin arttırılacağını vurguluyorum'' dedi. Kraliyet Birleşik Hizmetler Enstitüsü'nde bir konuşma yapan Hoon, büyük miktarda silaha ya da askere sahip olmanın, krizlere zamanında ve gerektiği gibi müdahale edemedikten sonra büyük önem taşımadığını belirtirken, İngiltere'nin gelecekte de ABD'nin askeri yönden angaje olmadığı bir savaşa girmesinin ihtimal dahilinde görünmediğini bildirdi. Bu görüşe, geçmişte yaşanan deneyimlerden yola çıkarak sahip olduğunu da belirten Hoon, ''Ortak çıkarlarımız ve stratejik trendler konusundaki ortak anlayışımız da bunu gerektiriyor'' diye konuştu. Dünyanın hala beklenmeyen ve şok olaylarla karşı karşıya bulunduğunu ve bu durumda İngiltere'nin Irak operasyonu gibi kapsamlı bir operasyonu kaldıracak güçte olduğundan emin olması gerektiğini de belirten Hoon, ''Her türlü operasyonel rolü oynayabilecek durumda olmalıyız'' dedi. 
     Hoon, İngiliz ordusunun lojistik, mühendislik, istihbarat gibi alanlarında daha çok askere ihtiyacı bulunduğuna işaret ederken, bu alanlarda elman yetiştirmeye özen göstereceklerini de ifade etti. 
     
</TEXT>
</DOC>
