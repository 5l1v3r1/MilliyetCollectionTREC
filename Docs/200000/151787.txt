<DOC>
<DOCNO> 151787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/yasam/yas02.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Mikroba karşı çay için 
</HEADLINE>
<TEXT>

Milli içeceğimiz çaydaki L-theanine maddesi, vücudun bağışıklık sistemi için gerekli savunma hücrelerinin sayısını artırıyor 
     DIŞ HABERLER SERVİSİ 

     Hücre sayısı artıyor 
     ÇAY hakkında bugüne kadar çok şey yazıldı, çizildi. Ancak Amerikalı bilim adamları çayın yeni bir yönünü keşfetti. Boston şehrinde bulunan Brigham and Women's Hastanesi ve Harvard Üniversitesi'nde yürütülen araştırmada bilim adamları, çayda bulunan "L-theanine" maddesini laboratuvar ortamında izole etti. Bu maddenin karaciğer tarafından "ethylamine" molekülüne dönüştürüldüğü ve böylece kanda "Gamma - delta T" hücrelerinin sayısının arttığı gözlemlendi. 
     
     Vücudun ilk savunma hattı 
     GAMMA - delta T hücrelerinin, bakteri ve mikrop saldırılarına karşı insan vücudunun ilk savunma hattı olduğu biliniyor. Araştırmalarının sonuçlarını insanlar üzerinde de deneyen uzmanlar, 11 kişilik bir gruba günde beş bardak çay, 10 kişiye ise beş fincan kahve içirdiler. Deneklerin kan örnekleri alındı. Bu kan örneklerine laboratuvarda E-coli bakterisi bulaştırıldı. Çay içenlerin kanında beş kat daha fazla savunma hücresi üretildiği tespit edildi. 
     


YAŞAM 






















</TEXT>
</DOC>
