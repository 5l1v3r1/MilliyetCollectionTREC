<DOC>
<DOCNO> 175240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/soneko15.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'daki sıcaklar zeytinyağı üreticisine yaradı... 
</HEADLINE>
<TEXT>

     Tariş Zeytin ve Zeytinyağı Birliği Birliği Yönetim Kurulu Başkanı Cahit Çetin, Avrupa'da yaşanan aşırı sıcakların dünya zeytinyağı rekoltesinde ciddi düşüş yaşanmasına neden olduğunu belirterek, üreticilere ''Elinizdeki yağı Ekim ayına kadar bekletin, fiyat artacak'' tavsiyesinde bulundu. 
     Çetin, Edremit 78. Zeytin ve Zeytinyağı Kooperatifi'ni ziyaretinde yaptığı açıklamada, bir kooperatif olarak en büyük görevlerinin her zaman üreticinin haklarını korumak ve ulusal programlarını duyurmak olduğunu kaydetti. 
     Birliğin, dünya genelinde sektör konusunda geniş bir haber alma imkanına sahip bulunduğunu ifade eden Çetin, şöyle konuştu 
     ''Yapılan araştırmalar, zeytinyağı fiyatlarının artacağı yönünde. Dünya rekoltesinde 400 bin ton rekolte yetersizliği var. Bu rekolte azlığının Türk zeytinyağı sektöründe satışları arttıracağına inanıyorum. Çöl sıcakları başta İspanya olmak üzere bir çok zeytinyağı üreticisi ülkeleri olumsuz etkiledi. Diğer ülkelerdeki bu ürün kaybı Türkiye'den talebi arttırdı. Bu yüzden üretici dikkatli olmalı ve tüccarlarda ülke menfaatleri doğrultusunda ticaret yapmalıdır. Eylül ayı sonu ile Ekim ayı başlarında yeni fiyatlar belirlenecek. Elinizdeki yağı Ekim ayına kadar bekletin, fiyat artacak. Türk zeytinyağı, yeni bir ivme kazanacak. Bu yıl eğer iyi değerlendirilirse Türkiye'de zeytinyağı krizi yaşanmaz.'' 
     
     MADEN YASA TASARISI 

     Çetin, Türkiye'nin zeytinyağı sektöründe adını yeniden duyurmaya başladığına dikkati çekerek, Maden Yasa Tasarısı'nın içerdiği hükümlerin bu gelişmenin önünde engel oluşturduğunu savundu. 
     Tasarıyla getirilecek yeni düzenlemelerin, zeytin üretimine doğrudan zarar vermese de, ''zeytin bahçelerinin bulunduğu bölgede siyanürle altın aranacağı'' dedikodusunun bile Türk zeytinyağının dünyadaki geleceğini yok edeceğini ifade eden Çetin, ''57. hükümet döneminde, Maden Yasası'na hayır diyen AK Parti'nin yine hayır demesini bekliyoruz'' dedi. 
     
</TEXT>
</DOC>
