<DOC>
<DOCNO> 191974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/yazar/cemal.html </URL>
<DATE> 2003/10/29/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Cumhuriyet, demokrasi 
</HEADLINE>
<TEXT>

   
   Kimine göre, padişahlık devam etseydi, Türkiye bugün daha demokratik, daha gelişmiş, kendi kendisiyle daha barışık bir ülke olurdu. Seçimleriyle, partileriyle, parlamentosuyla padişahlığın sınırlanması, meşruti düzenin derinleşmesi, devlet ve toplum düzeninin zamanla sekülerleşmesi ile iktidarın kaynağı gökten yere inerdi. 
   Oysa, Cumhuriyet'le birlikte uygulanan tepeden inme zorlama, yani yukarıdan aşağı topluma giydirilmek istenen çok iddialı uygarlaşma projesi, toplumda kişilik bölünmelerine neden oldu ve bugünlere kadar gelen krizlere yol açtı. 
   Örneğin hala türban diye bir kriz yaşanabiliyorsa, hala bölücülük diye nitelenen etnik sorunlar sürüyorsa, bütün bunların temelinde Cumhuriyet rejiminden kaynaklanan tepeden inmecilik, dayatmacılık yatıyordu. 
   Bu yüzden keşke Cumhuriyet zorlaması olmasaydı, toplum kendi tabii akışıyla yolunu bulabilseydi. 
   Ben bu görüşte değilim. 
   Kimine göre de, tek partili rejime damgasını vuran Kemalizm devam etmeliydi. Tek partiden çok partili rejime geçiş karşı devrim niteliği taşıyordu. 
   Çünkü seçim sandığının meydanlara konmasıyla birlikte, bu ülkedeki modernleşme ve Batılılaşma sürecini tersine çevirmek isteyen gerici güçler, yani irtica su yüzüne tırmanmıştı. 
   Bu nedenle, çok partili rejime, demokrasiye geçiş bir süre daha ertelense daha hayırlı olurdu. 
   Bu görüşte de değilim. 
   Kimileri de hala 1920'lerde, 1930'larda. Kemalizm diyerek, Atatürkçülük diyerek, Aydınlanmacılık diyerek, devrimci demokrasi diyerek, Türkiye'de demokrasi ve Avrupa yolunu kesmenin peşindeler. Hala Stalinist - Baasçı kırması tek parti diktalarının hayalini yaşıyorlar. Bunun için hala "Ordu göreve " sloganlarıyla darbe çığırtkanlığı yapıyorlar. 
   Bunları da geçiyorum. 
   Bu kafada olanlar Japon askerleri gibi. Savaşın bin yıl önce bittiğinden habersiz, uzak Pasifik adalarındaki cangıldan yeni çıkmış, şaşkın şaşkın etrafa bakınan o Japon askerlerine benzetiyorum onları... 
   Tarihe dönük spekülasyon yapılabilir. Şöyle olsaydı, böyle olurdu denebilir. Keşke öyle değil de, böyle olsaydı tartışmalarına dalabilirsiniz. 
   Hepsi olabilir. 
   Ama tarih yaşanandır. 
   Yaşanan elbette eleştirilir. Geleceğe dönük dersler çıkarılır. Yanlışlardan mümkün olabildiğince sakınılır. 
   Cumhuriyet'in 80 yıllık tarihine bakınca diyorum ki 
   29 Ekim 1923, benim tarihte gurur duyduğum bir dönemeçtir. Mustafa Kemal Atatürk ve dava arkadaşları tarihimizin gerçek kahramanlarıdır. Onları dünya tarihinde de büyük yapan, eserlerinin, yani laik Cumhuriyet'in kalıcı ve reformlara açık olmasıdır. 
   Eserleri kalıcıdır. 
   Çünkü Atatürk, İnönü ve arkadaşları tarihin akış yönünü yakaladılar. Tarihin gerisinde sürüklenmediler. Önce Cumhuriyet, altyapısını hazırladıktan sonra da demokrasi idi varmak istedikleri hedef. Çünkü yüzleri Batı'ya dönüktü. 
   Atatürk Cumhuriyet'i kurarken, "Cumhuriyet rejimi demek demokrasi sistemiyle devlet şekli demektir. Biz Cumhuriyet'i kurduk. Cumhuriyet on yaşını doldururken, demokrasinin bütün icapları sırası geldikçe tatbikata konmalıdır" diyordu. 
   Çok partili demokrasiye atılan adım, serbest seçimlerle el değiştiren iktidar oyunu, ekonomik ve siyasal liberalleşme, Avrupa Birliği hedefi ve bunun gerektirdiği siyasal ve ekonomik yapısal değişim, bütün bunlar Cumhuriyet'in demokrasiyle tanışması ve kaynaşmasını anlatır. 
   İniş çıkışlar hep oldu. 
   Güçlükler hep oldu. 
   Bugün de var. 
   Eksikler bitmiyor, bitmeyecek. 
   Ama 80 yılın sonunda bir çizgi çekildiğinde bilançonun artılarının eksilerine ağır bastığına inanıyorum. Dayatmacılığın gitgide etkisizleştiğini ve demokrasiden yoksun Cumhuriyet fikrinin artık çağdışı kaldığını düşünüyorum. 
   Yaşasın Cumhuriyet'le demokrasinin birlikteliği 
   
      
   
</TEXT>
</DOC>
