<DOC>
<DOCNO> 150012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sonspo21.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor, Fenerbahçe'yi bekliyor... 
</HEADLINE>
<TEXT>

     Denizlispor Kulübü Başkanı Mustafa Baysal, Fenerbahçe'yi yenip, son haftalardaki kötü gidişe ''dur'' demek ve taraftarlarıyla barışmak istediklerini söyledi. 
     Kulüp binasında basın toplantısı düzenleyen Baysal, Denizlispor'un Beşiktaş maçıyla birlikte düşüşe geçtiğini ve iyi futbol sergileyemediklerini belirtti. 
     Gençlerbirliği karşısında iyi bir oyun sergileyen Fenerbahçe ile yarın oynayacakları erteleme maçında sahadan 3 puanla ayrılan taraf olmak istediklerini ifade eden Baysal, şöyle konuştu 
     ''Bir çıkış yakalamak istiyoruz. Fenerbahçe ile zorlu bir mücadeleye gireceğiz. Onlar da, biz de kazanmak istiyoruz. Kötü gidişe dur demek ve taraftarımızla barışmak istiyoruz.'' Baysal, taraftarlara da çağrıda bulunarak, ''Kötü günde takıma sahip çıkmak önemli. Tüm taraftarlarımızı tribünleri doldurmaya davet ediyorum'' diye konuştu. 
     Baysal, sarı kart sınırında olan İlyas, Hiatenen, Ersen Martin, Serhat ve Kabat'a cezalı duruma düşmemeleri için dikkatli olmaları uyarısında bulundu. Baysal, hafif sakatlığı bulunan Servet'in durumunun da maç saatinde belli olacağını açıkladı. 
     
     DENİZLİSPOR ZARARDA 
     Ligde son oynadığı Samsunspor maçından 6 milyar 572 milyon lira hasılat elde eden yeşil-siyahlı takımın, 7,5 milyar lira gideri oldu. Baysal, 2 bin 159 seyircinin izlediği maçtan 1 milyar 72 milyon lira zarar ettiklerini kaydetti. 
     





</TEXT>
</DOC>
