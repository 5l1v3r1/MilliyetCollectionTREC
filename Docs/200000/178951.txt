<DOC>
<DOCNO> 178951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/soneko23.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den dönen Sakıp Sabancı Bir böbreğimi aldılar... 
</HEADLINE>
<TEXT>

     Sabancı Holding Yönetim Kurulu Başkanı Sakıp Sabancı, ABD'de yapılan ameliyatta bir böbreğinin alındığını bildirdi. 
     New York Presbyterian Hospital'da geçirdiği böbrek ameliyatı sonrası yaklaşık 2 ay süren bir aradan sonra THY uçağı ile ABD'den Türkiye'ye gelen Sakıp Sabancı, İstanbul Atatürk Havalimanı VIP salonunda bir basın toplantısı düzenledi. 
     ''Özledim ya arkadaşlar sizi'' diyerek sözlerine başlayan Sabancı, vatan hasretini şöyle ifade etti 
     ''Vatan bambaşka. İnsan kadrini, kıymetini iyi bilmeli. Bir tane vatanımız var, müstesna bir vatanımız var. Ne güzel ananelerimiz, törelerimiz, güzelliklerimiz var. Sabahları kalktığınızda vızır vızır sirenler polislerin, arkasından ambulanslar vızır vızır her an...Halbuki burada Emirgan'da veya Beylerbeyi'nde sabah uyandığım zaman karşında camii, ezan ayrı bir nüans var, bir güzellik var.'' Böbrek rahatsızlığıyla ilgili olarak ameliyat olmak üzere Amerika'ya gittiğini hatırlatan Sabancı, ''Bir böbreğimi aldılar, fakat talihsizlikler oldu. Bağırsaklarda kilitlenme oldu. O da yetmedi arkasından bir iç kanama oldu. Bu, bizim meseleyi zor bir hale getirip, uzattı'' dedi. 
     Hastanede yatarken devlet büyükleri dahil dostlarının, arkadaşlarının ilgisinden bahseden ve ülkenin her yerinden mesajlar aldığını anlatan Sabancı, şunları kaydetti 
     ''1.000'den fazla mesaj var. Bunları benim arkadaşım Ali Haydar bey seçiyor. Duygu dolu...Onları bana okuyordu en kritik günlerde. Ali Bey okuyor ve kendi ağlıyor hüngür hüngür, ben ağlıyorum hüngür hüngür. O kadar anlamlı, güzel laflar var ki bunu inşallah bugünlerde bir kitap haline getirmek üzere orada çalıştık, program yaptık.'' Sakıp Sabancı, üniversiteli bir bayanın da '' Vatanı özledim diyorsun, ben sana toprak gönderiyorum'' diyerek gençlik adına ambalaj içinde toprak gönderdiğini, bu tür anlamlı girişimlerin kendisine moral pompaladığını bildirdi. 
     Tedavinin bir kısmına ileri tarihlerde devam edileceğini bildiren Sabancı, bir kez daha New York'a gidip gelmesinin söz konusu olacağını kaydetti. 
     Ömrü olduğu sürece yeniden koşarak hayırlı işler, sosyal işler yapmaya gayret göstereceğini dile getiren Sabancı, sağlığın önemine dikkat çekti. 
     Sağlık işleri konusunda Amerika'da düşünmeye başladığını belirten Sabancı, ''Nasıl ki Sabancı Üniversitesi yapmışız, sağlık işlerinde de böyle bir şeyler için yola çık, sağlık önemli diye ahdederek geldik'' dedi. 
     
     TIP MERKEZİ YATIRIM NİYETİ 
     Ünlü işadamı, bir gazetecinin, ''Hastane mi açacaksınız '' şeklindeki sorusuna şöyle yanıt verdi 
     ''Birçok hastaneleri toplayacak bir medikal center olursa, birçok insan oraya kendi konularında hastaneler yapacak, biri gelip orada otel yapacak, biri restoran yapacak ve hepsi de köprülerle birbirine bağlanacak. Gelişmiş memleketlerde olduğu gibi olacak. Bu bizim memleketimizde yok. Böyle bir şey Türkiye'de olursa, yalnız Türk vatandaşlarına değil Ortadoğu'dan gelecek bütün insanlara da davetiye verecek.'' Böylece insanların Houston'a, Cleveland'a gitmelerine gerek kalmayacağına işaret eden Sabancı, ''Bunlar niyettir, inşallah gerçekleştireceğiz'' dedi. 
     Bir gazetecinin Amerika'daki elektrik kesintisini sorması üzerine Sabancı, Amerika'nın güçlü bir toplum olduğuna işaret ederek, enerjisizliğin bir kere daha koskoca Amerika'yı esir aldığını, hayret ettiğini söyledi. 
     Bir soru üzerine, torunu Melisa'nın verdiği nazar boncuklu bilezikle ameliyata girdiğini, torunu ve kızı Sevil'in kendisini yalnız bırakmadıklarını anlatan Sabancı, ''Bana moral pompalıyordu. Nazar boncuklu bileziği de hiç çıkarmadan, hep elimde tuttum. Bana da uğur getirdi'' dedi. 
     Bir gazetecinin uzaktan Türkiye'nin nasıl göründüğünü sorması üzerine de Sabancı, ''Tabii bütün memleketlerde uzun zamanlar içerisinde değişiklikler olabiliyor. Boyutları farklı, gayeleri farklı olabiliyor. Bizimkisi daha mutlu insanların yaşadığı, daha adil kazanılan, daha adil bölüşülen bir Türkiye'yi meydana getirmek. İnsanların yaşam seviyesini yukarıya çıkarmak. Bizim hedefimiz bu. Politikacılarımız, görevlilerimiz burada yılmadan çalışacaklar. Ama demokrasinin icabı bazı zorluklar, zikzaklar oluyor. Ama memleket ilerliyor'' diye konuştu. 
     Sabancı'nın eşi Türkan Sabancı da, memlekete geldiği için Sakıp Sabancı adına çok mutlu olduğunu belirterek, ''İnşallah her şey arkada kalır. Zor günler geçirdik ama her karanlığın bir aydınlığı var'' dedi. 
     
     EZİLME TEHLİKESİ GEÇİRDİ 
     Bu arada, Sabancı basın toplantısının ardından VIP salonundan çıkarken, oğlu Bilal ve gelini Reyyan'ı Amerika'ya uğurlamaya gelen Başbakan Recep Tayyip Erdoğan ve beraberindekilerle karşılaştı. Bu sırada yaşanan izdiham nedeniyle Sabancı ezilme tehlikesi geçirdi. 
     Sakıp Sabancı, daha sonra korumaları tarafından Başbakan ve bakanların kullandığı odaya alındı. Başbakan Erdoğan da, Sabancı ile burada görüştü. 
     Görüşmeye ilişkin gazetecilere bilgi veren Sabancı, kendisini daha önce telefonla arayan Başbakan Erdoğan ile sohbet ettiklerini söyledi. 
     Eşi, kızı ve torunu ile ABD'den dönen Sabancı'yı karşılayanlar arasında Sabancı ailesinden holding yöneticisi Demir Sabancı, Sabancı Holding CEO'su Celal Metin ile Hüseyin Bayraktar da yer aldı. 
     
</TEXT>
</DOC>
