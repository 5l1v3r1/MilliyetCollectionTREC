<DOC>
<DOCNO> 188185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sontur15.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yedigöller'de sonbahar keyfi... 
</HEADLINE>
<TEXT>

     Bolu'da bulunan Yedigöller milli park alanı sonbahar mevsimi ile birlikte tatilcilerin akınına uğradı. 
     Bolu'ya 42 kilometre uzaklıkta bulunan Yedigöller milli park alanına sarıya dönmüş yaprak ve ağaçlarla süslenmiş bir yoldan geçerek ulaşan doğa tutkunları, Yedigöller'de gün boyunca sonbahar nostaljisi yaşadıklarını anlatarak, ''Büyük kentlerin yoğun temposundan kısa süreli de olsa uzaklaşıyor ve doğa ile baş başa kalıyoruz'' dediler. 
     Sonbahar mevsiminin ilk günlerinde 50'nin üzerinde fotoğraf sanatçısı ve gazetecinin Yedigöller'e geldiği öğrenildi. 
     
     ''DOĞA CENNETİ'' 

     Yedigöller milli park alanının yıllardır özellikleri itina ile korunmuş bir doğa cenneti olduğunu söyleyen uzmanlar, Yedigöller'de 100'ün üzerinde kuş türünün yaşadığını söylediler. Bitki türüne de dikkati çeken uzmanlar, 283 çeşit ağaç bulunduğunu belirterek, ''Bölgedeki ormanlık alanda onlarca yabani Alageyik yaşıyor. Yedigöller'in doğasına hakim ağaç türü kayın ağacı. Milli parkta ayrıca anıtsal nitelikte 25 metre boy ve 6 metre çapa sahip bir karaçam bulunuyor'' diye konuştular. 
     
</TEXT>
</DOC>
