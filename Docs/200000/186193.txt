<DOC>
<DOCNO> 186193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sondun14.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bosna'daki en büyük toplu mezardan 629 ceset çıkarıldı .. 
</HEADLINE>
<TEXT>

     Bosna'da bulunan en büyük toplu mezarın açılması çalışmalarının sona erdiği ve toplam 629 ceset çıkarıldığı bildirildi. Kayıp Boşnakların aranmasıyla ilgili komisyonun sorumlusu İsmet Musiç, Bosna'da bulunan en büyük toplu mezar çalışmalarının sona erdiğini belirterek, ''481 tam, 148 de eksik ceset çıkardık'' dedi. 
     Sırp Cumhuriyeti'nde, Saraybosna'ya 80 kilometre uzaklıktaki Zvornik yakınlarında, dağlık bölgedeki toplu mezarda bulunan belge ve giysi parçalarından bu cesetlerin 1992-1995 arasındaki savaş boyunca Sırplar tarafından öldürülen sivil Müslümanlar olduğunun anlaşıldığı belirtiliyor. 
     Bu toplu mezarda bulunan cesetlerin, aslında başka yerlere gömülmüş ve savaş bittikten sonra işlenen vahşetin ortaya çıkmasını isteyen yetkililerce buraya nakledilmiş cesetler olduğu tahminleri de yapılıyor. 
     Bugüne kadar Bosna'da bulunup açılan en büyük toplu mezardan yaklaşık 500 ceset çıkarılmıştı. Savaş bittikten sonra uzmanlar bütün Bosna'da 300'den fazla toplu mezar bulmuş ve buralardan yaklaşık 17 bin ceset çıkarılmıştı. Yaklaşık 16 bin kişiyse savaşın üzerinden 8 yıl geçmesine karşın hala kayıp... 
     
</TEXT>
</DOC>
