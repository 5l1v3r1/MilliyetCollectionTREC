<DOC>
<DOCNO> 180579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sontur28.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Arslan Terör olaylarında bir hareketlenme var... 
</HEADLINE>
<TEXT>

     Emniyet Genel Müdür Yardımcısı ve Sözcüsü Feyzullah Arslan, terör olaylarında son zamanlarda bir hareketlenme olduğunu belirterek, emniyet teşkilatının bu tür olaylara karşı önleyici hizmetlerini yerine getirdiğini söyledi. 
     Arslan, bugün Emniyet Genel Müdürlüğü'nde Haftalık Bilgilendirme Toplantısı'nın 100'üncüsünü düzenledi. Arslan, bu konuda kendilerini destekleyen İçişleri eski Bakanı Rüştü Kazım Yücelen'e, Emniyet eski Genel Müdürü Kemal Önal'a, İçişleri Bakanı Abdülkadir Aksu'ya, Emniyet Genel Müdürü Gökhan Aydıner'e, Polis Radyosu'na TRT ve Anadolu Ajansı'na teşekkür etti. 
     Arslan, Denizli Valisi Recep Yazıcıoğlu ve Ziraat Odası Başkanı Haldun Tellioğlu'nun geçirdiği trafik kazasının kendilerini derinden üzdüğünü de ifade etti. 
     Kapkaç suçunu Yargıtay 6. Ceza Dairesi'nin gasp suçu kapsamında değerlendirdiğini hatırlatan Arslan, bundan sonra kapkaç suçunun hırsızlık niteliğinde değil, gasp niteliğindeki suçlar kapsamında değerlendirilmesi için emniyet teşkilatının tüm birimlerinin uyarıldığını ifade etti. Arslan şunları kaydetti 
     ''Bu nedenle meydana gelen kapkaç olaylarının hazırlık soruşturmasında anılan mahkeme kararı ve Yargıtay ilamının emsal teşkil etmesi açısından, mağdurların faillere iradi direnç göstermeleri, faillerin de bu dirence karşılık zorlama ve çekiştirme yöntemleri ile suça konu olan eşyayı almaları durumunda, suçu teşkil eden fiilin cebir ve şiddet içermesi söz konusu olduğundan tahkikatın TCK'nın 495. maddesinde düzenlenen gasp yağma suçuna göre yapılmasını ve hazırlanan savcılığa sevk yazılarında suçun nevi hanesinin buna göre düzenlenmesi istenmiştir.'' 
     
     YAYALARA DENETİM 
     İnsan hakları ve asayiş suçları soruşturma teknikleri ile ilgili açılan kursların içeriğini anlatan Arslan, Emniyet Genel Müdürü Aydıner'in ''Yayaların Denetlenmesi'' konusunda yayınladığı genelge hakkında bilgi verdi. Genelgeye göre, yayalar için alınması gereken tedbirler uygulanacak, yayaların geçitleri kullanması sağlanacak. Sürücülerin geçişlerinde yayaların güvenliğine öncelik vermesi doğrultusunda denetlemeler yapılacak. 
     Şehir içi trafik ekipleri cumartesi günleri 10.00-12.00, 14.00-16.00 ve diğer günler de 10.00-12.00 saatleri arasında megafon da kullanarak yayaların geçitleri kullanmaları konularında uyarılacak. Bu uyarılara aldırış etmeyenler ile okul geçitlerine yaklaşırken yavaşlamayan araçlara ceza uygulanacak. 
     
     POLİS OKULLARI 
     Polis meslek yüksekokulu sınavlarına 47 bin 167'si erkek 56 bin 882 adayın katıldığını bunlardan, 5 bin 225'i erkek olmak üzere 5 bin 500 adayın başarı gösterdiğini belirten Arslan, İçişleri Bakanlığı'nın talimatıyla Afyon, Bayburt, İzmir, Bornova ve İstanbul Etiler Polis Eğitim Merkezi ile Hatay Polis Okulu'nun polis meslek yüksekokuluna dönüştürülmesi için Başbakanlık makamına teklif sunulduğunu bildirdi. 
     Bu teklifle birlikte bu okullara 3 bin 17 erkek ve 165 kız öğrencinin yedek olarak kaydedilmesinin kararlaştırıldığını vurgulayan Arslan, yedek olarak belirlenen adayların erkeklerde 61.50-64.75, kızlarda ise 65.25-67.25 arasında puan alanlardan tespit edildiğini söyledi. 
     
     SORULAR 
     Arslan, PKK KADEK terör örgütü ile ilgili bir soru üzerine, terör olaylarında son zamanlarda bir hareketlenme olduğunu vurguladı. Arslan, ''Biz önleyici hizmetlerimiz kapsamında istihbari çalışmalar yaparız. Emniyet teşkilatı her türlü olaylara karşı hazırlıklıdır. Terör örgütünün polise yönelik saldırıları var. Gereken önlemleri alıyoruz'' dedi. 
     Arslan, bu ay polise ödenmeyen operasyon tazminatlarıyla ilgili bir soruya, bu konuda bir yanlış anlaşılmanın olduğunu, Maliye Bakanlığı'nda konuyla ilgili toplantı düzenlendiğini ve bu yanlışlığın düzeltileceğine inandığını kaydetti. 
     Uzanlar'la ilgili bir soru üzerine Arslan, ''Emniyet teşkilatı hiç kimseye potansiyel suçlu olarak bakmaz. Biz adli makamların aldığı kararları uygularız. Konuyla ilgili İstanbul Emniyet Müdürlüğümüz adli makamların talimatları doğrultusunda çalışmasını sürdürüyor'' diye konuştu. 
     
     DALYA PASTASI 
     Toplantının ardından haftalık toplantıların 100'cüsünün yapılması dolayısıyla Arslan, gazetecilerle birlikte pasta kesti. ''Nice 100'lere'' diyen Arslan, daha sonra Basın Protokol Şube Müdürlüğü personeline takdirname verdi. 
     Anadolu Ajansı Yönetim Kurulu Başkanı ve Genel Müdürü Hilmi Bengi'nin 100. toplantı nedeniyle hazırlattığı 99 toplantının haberlerinin yeraldığı dosya ile kutlama çiçeğini alan Arslan, ''Anadolu Ajansı'nın desteği bize büyük güç veriyor. Bu desteğin sürmesini diliyor ve Sayın Genel Müdür'e saygılar sunuyorum'' dedi. 
     
</TEXT>
</DOC>
