<DOC>
<DOCNO> 172024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/guncel/gun07.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz ve 3 bakandan Bergama'ya tazminat 
</HEADLINE>
<TEXT>

     Siyanürlü altın çıkarılmasına karşı mücadele veren Bergamalı köylülerin eski Başbakan Mesut Yılmaz ve üç bakanı hakkında açtıkları ve mahkemenin tazminata hükmettiği dava Yargıtay 4. Hukuk Dairesi'nce onaylandı. Böylece Yılmaz ve eski bakanlar toplam 47 milyar tazminat ödeyecek. 
     Bergamalılar'ın 1997'de dönemin Başbakanı Yılmaz, Enerji ve Tabii Kaynaklar Bakanı Cumhur Ersümer, Sağlık Bakanı Halil İbrahim Özsoy, Bayındırlık ve İskan Bakanı Yaşar Topçu'ya açtıkları reddedilince temyize gittiler. 
     Dosyayı tekrar inceleyen Yargıtay, mahkemenin kararını bozarak Yılmaz ve bakanların davacı 68 kişiye her biri için 500'er milyon lira olmak üzere toplam 34 milyar lira tazminat ödemesine karar verdi. 
     
     İcra takibi başlatıldı 
     Kararın ardından köylülerin avukatları siyasetçilerden tazminatlarını alabilmek için icra takibi başlattı. İzmir 5. İcra Müdürlüğü yasal faiz, mahkeme masrafları ve avukatlık ücretleriyle birlikte toplam 47 milyar liranın ödenmediği gerekçesiyle Yılmaz ve eski üç bakanın emekli maaşlarına haciz konulmasını kararlaştırdı. Yılmaz, kendi ve bakanları adına avukatı aracılığıyla Tekstilbank'tan 47 milyar liralık teminat mektubu verdi, icra takibi durduruldu. 
     

</TEXT>
</DOC>
