<DOC>
<DOCNO> 156334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sondun01.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de medya sahipliği kuralları değişiyor... 
</HEADLINE>
<TEXT>

     ABD'de yeni düzenlenen medya sahibi olma kurallarına göre, bir şirket aynı kentte gazete, televizyon ve radyo kanallarından oluşan bir kombinasyona sahip olabilecek ve tek bir şirket, milyonlara hitap eden bir televizyon kanalına sahip olma hakkını elde edecek. 
     Beş kişiden oluşan Amerikan Federal İletişim Komisyonu FCC , bu konudaki öneriyi görüşerek, 2 Haziran'a kadar oylamaya sunacak. 
     Uydu yayıncılığı, kablo televizyon ve internet çağında, değişen pazar ortamında, FCC'nin 10 yıllık eski uygulamaları kaldırması isteniyor. Eski kuralların kalmasını destekleyenler ise medyada farklı görüşlerin ortaya konulmasının önemine işaret ederek, bu kısıtlamaların kaldırılmasının, büyük şirket birleşmelerine ve medyada tekelciliğe yol açmasından endişe ediyor. 
     Önerilen değişikliklere göre, tek bir şirket, Amerikan halkının yüzde 45'ine hitap eden bir televizyon kanalına sahip olabilecek. Daha önce bu kural, halkın yüzde 35'ine hitap etmekle sınırlanmıştı. 
     Eski kurallara göre, bir şirket, aynı kentte hem gazete hem de televizyon ve radyo kanalı sahibi olamıyordu. Şimdi, bu kısıtlamanın da kalkması söz konusu bulunuyor. 
     Yeni kuralların savunucusu, ABD Dışişleri Bakanı Colin Powell'ın oğlu, FCC Başkanı Michael Powell, kısıtlamaların, medya iş koluna zarar verdiğini savunan büyük medya şirketleri tarafından da destekleniyor. FCC'deki iki Cumhuriyetçi Partili de, kısıtlamaların kalkmasından yana oy kullanacağını açıkça belirtiyor. FCC'deki iki Demokrat Partili, Michael Copps ve Jonathan Adelstein ise oğul Powell'ı, ''önemli bir süreci gereksiz yere hızlandırmakla'' suçluyor. 
     Tüketici grupları ise yerel gazeteler ve televizyon şirketlerinin zaten belli ellerde toplandığına, büyük şirketlerin, halkının neyi görüp duyacağına ve okuyacağına karar vereceğine dikkati çekiyorlar. 
     Yeni düzenlemeye göre, televizyon kanalı sahibi olan bir şirket, küçük şehirlerde sadece iki kanal alabilecek. New York ve Los Angeles gibi büyük şehirlerde ise üç televizyon kanalına izin verilecek. 
     Yeni kurallara göre, ABD'nin en büyük televizyon kanalları olan ABC, NBC, CBS ve Fox televizyonlarının birleşmesini yasaklayan kural da aynı kalacak. Bir şirket, en fazla 8 radyo kanalına sahip olabilecek. 
     FCC'nin, kanunlar gereği, medya sahipliği kurallarını iki yılda bir gözden geçirmesi gerekiyor. Daha önce pek çok değişiklik önerisi, tamamlanamamış veya mahkeme tarafından geri çevrilmişti. 
     
</TEXT>
</DOC>
