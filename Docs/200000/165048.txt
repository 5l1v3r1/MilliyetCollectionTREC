<DOC>
<DOCNO> 165048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/guncel/gun10.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Öfkeli baba er meydanında 
</HEADLINE>
<TEXT>

Oğlunun güreş müsabakasında yenilmesini hazmedemeyen baba Hüseyin Dinç'in öfkesinden hakemler de nasibini aldı. Polis, Dinç'i sakinleştirmek için jandarmadan destek istedi 
     MUSTAFA CİN Kütahya DHA 

     Domaniç'te yapılan yağlı güreş müsabakalarında yenilen oğlunun haksızlığa uğradığını öne süren bir baba hakemlerin üzerine yürüdü, polis ve jandarmalara direndi. 
     Domaniç'te düzenlenen 644. tarihi yağlı güreş müsabakalarına, Türkiye'nin dört bir yanından gelen 201 güreşçi katıldı. Er meydanına önce minik güreşçiler çıktı. Rakibi Okan Tiren'e 12 bir puan farkla yenilen Muhammet Keskin 11 ağlayınca, kendisini Kütahya Valisi Gazi Şimşek teselli etti. 
     
     Parmaklıklara yapıştı 
     Bu sırada rakibine yenilen Rıdvan Dinç'in 14 babası Hüseyin Dinç, oğluna haksızlık yaptığını öne sürerek olay çıkardı. Hakemlere hakaretler yağdırarak oğlunun haksızlığa uğradığını ileri süren öfkeli babayı polis uzaklaştırmak istedi. Ancak Dinç, tribünlerdeki demir parmaklıkların arasına el ve ayaklarını sıkıştırarak hakemleri protesto etti. Dinç'in elini ve ayaklarını parmaklıklardan ayıramayan polislere destek olarak gelen jandarma güçleriyse izleyiciler tarafından protesto edildi. 
     
     Haksızlık yaptılar 
     Dinç'i Kütahya Emniyet Müdürü Şevki Dinçal ikna ederek eyleminden vazgeçirtti. Hüseyin Dinç, "Rakibi oğlumdan hem kilo hem de yaş olarak çok büyük. Bu haksızlığı kabul edemem" dedi.Devam eden güreşlerde başpehlivanlık müsabakası Ümit Balta ve Ramazan Yarar arasında oldu. Başpehlivan olan Balta'ya kupasını ve 800 milyon liralık para ödülünü Domaniç Ağası Ahmet Biçer verdi. 
     

</TEXT>
</DOC>
