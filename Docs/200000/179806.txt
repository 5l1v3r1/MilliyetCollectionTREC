<DOC>
<DOCNO> 179806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sonspo01.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusoy Saraçoğlu'nun kapatılmasında sorumlu ben değilim 
</HEADLINE>
<TEXT>

     Futbol Federasyonu Başkanı Haluk Ulusoy, Profesyonel Futbol Disiplin Kurulu'nun Fenerbahçe'ye verdiği 1 maç saha kapatma cezasından bazı kişilerin kendisini sorumlu olarak göstermek istediğini ileri sürdü. 
     A Milli Takımı'nın Florya Metin Oktay Tesisleri'nde yaptığı antrenman sırasında basın mensuplarının sorularını yanıtlayan Ulusoy, cezanın verildiği tarihte İsviçre'de olduğunu ve kendisini haberdar etmediklerini belirterek, ''PFDK raporlar doğrultusunda Fenerbahçe'ye ceza vermiş. Kurulun verdiği karara saygı duymak zorundayız. Maalesef bazı kişiler bu işin sorumlusu olarak beni göstermek istiyorlar. Fenerbahçe Kulübü ve seyircisiyle Haluk Ulusoy'u karşı karşıya getirmek için çığırtkanlık yapanlar var. Yazarlar adil olmak istiyorlarsa sırtlarındaki formayı çıkarsınlar'' dedi. 
     Bu olayların durdurulması için herkesin elbirliği içinde hareket etmesi gerektiğini kaydeden Ulusoy, şunları söyledi 
     ''Bir maçta Fenerbahçe Kulübü Başkanı Aziz Yıldırım ile tokalaşmamışız. Onun faturası olarak bu ceza verilmiş. Böyle çirkinlikleri yazanlara yazıklar olsun. Bu insanların ülke futboluna hizmet ettiklerine inanmıyorum. Kışkırtmadan başka birşeye yaramıyorlar. Ama bunlar beni bağlamıyor. Fenerbahçe Kulübü'ne, büyüklüğüne ve geçmişine saygı duyuyorum. Ceza doğruydu, yanlıştı tartışmam mümkün değil. Futbolun anayasası olan Tahkim Kurulu, cezanın doğru olup, olmadığına karar verecektir. Eğer bu kurul, yanlış olduğuna karar verirse ona da ceza veren disiplin kurulu dahil herkesin saygı duyması gerekir.'' Haluk Ulusoy, disiplin kurulunun Karşıyaka ve Göztepe kulüplerine 3'er maç ceza verdiğinde hiçbir gazetecinin bunu yazmadığını ileri sürerek, ''Bunu normal bir hadise gibi gösterdiler. Ama 3 büyüklere ceza verildiğinde Türkiye'yi ayağa kaldırıyorlar. Burada bir yanlışlık, insanlık dışı bir hareket var. Madem hak arıyorlar, Karşıyaka ve Göztepe'nin de hakkını arasınlar. O zaman 'Bravo' deriz. Talimatlarda Fenerbahçe, Galatasaray, Göztepe de birdir. Formaları giyenler, 'Aman Fenerbahçe, Galatasaray ve Beşiktaş seyircilerine birşey yazmayalım. Başımıza birşey gelir' diyorlar. Geçmişte çok gazetecinin BJK İnönü Stadı'na giremediğini bilirim. Böyle geldi, böyle gitmesin. Bugün Trabzon'da bir çocuğun başı yarıldı. Yarın benim çocuğumun ya da o çığırtkanlık yapan kişinin çocuğunun başına birşey gelebilir. Biz Dünya Kupası'nda ikinci olduk. Ama Türkiye'de hala Dünya ikincisi değiliz. O bilince varamadık'' şeklinde konuştu. 
     
     ''HEDEFİMİZ PORTEKİZ'E DİREKT GİTMEK'' 
     Haluk Ulusoy, Portekiz'de düzenlenecek Avrupa Şampiyonası Finalleri'ne direkt gitmeyi hedeflediklerini, bunu da başaracaklarını söyledi. 
     Liechtenstein maçının kolay olmayacağını ifade eden Ulusoy, ''Eğer direkt gitmek istiyorsak Liechtenstein maçına iyi konsantre olup, karşılaşmayı kazanmamız gerekir. Hiçbir rakibi küçümse lüksümüz yok'' dedi. 
     Ulusoy, İstanbul'da yapılacak İngiltere maçında da kavga olmasını istemediğini vurgulayarak, şunları söyledi 
     ''Ben dahil onları havalimanında çiçeklerle karşılayacağız. Kavga ortamına gerek yok. Kadıköy'de seyircimize çok iş düşüyor. Futbolun sahada oynanıp, bittiğini onlara göstereceğiz. Orada bizim milli marşımızı yuhalamışlardı. Türk seyircilerin böyle birşey yapmalarını istemiyoruz. İngiltere'yi yenmek istiyoruz. Ama futbol bu, beraberlik de, mağlubiyet de olabilir. Seyircimiz en ufak bir taşkınlık yapmasın. Çünkü aksi halde baraj maçını seyircisiz veya başka bir statta oynamak istemiyoruz. İngiltere karşısında ilk golü atıp, ilk galibiyeti almayı ve bu şekilde direkt katılmayı istiyoruz. Bu ekip yine Türkiye'yi sokağa dökecektir. Ben İngiltere'nin Makedonya'yı da yeneceğine inanmıyorum. Makedonya Türkiye'ye karşı oynadığı gibi oynarsa, beraberlik olabilir.'' Başkan Ulusoy, İngiliz seyircilerin neden getirilmediğini anlamadıklarını kaydederek, ''İngiliz federasyonuna holiganlar dışında istedikleri kadar seyirciyi getirebileceklerini söyledik. Yeterki taşkınlık yapmasınlar dedik. Seyircilerin neden getirilmediğini anlamak mümkün değil'' diyerek sözlerini tamamladı. 
     
</TEXT>
</DOC>
