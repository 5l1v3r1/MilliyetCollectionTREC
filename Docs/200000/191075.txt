<DOC>
<DOCNO> 191075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sontur22.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektörler toplantısı sona erdi... Prof. Gürüz'ün açıklaması... 
</HEADLINE>
<TEXT>

     YÖK Başkanı Prof. Dr. Kemal Gürüz, ''Üniversitelerin, üniversiteye giriş sisteminde yapılacak değişikliklere karşı olduğunu'' söyledi. 
     Prof. Dr. Gürüz başkanlığındaki Rektörler Komitesi toplantısı sona erdi. Yaklaşık 3 saat süren toplantının ardından Prof. Dr. Gürüz, gazetecilere açıklama yaptı. Gürüz, toplantıda, dünyadaki yükseköğretim gündeminin ve bu gündem doğrultusunda ileri ülkelerde gerçekleştirilen değişikliklerin ayrıntılı olarak görüşüldüğünü ve bu konuda sunulan iki rapor üzerinde tartışıldığını ifade etti. 
     ''Türk üniversite rektörleri yükseköğretim meselesine fevkalade haizdir'' diyen Prof. Dr. Gürüz, ayrıca, ''Konunun geniş bir vizyon ve oldukça derin bir entelektüel birikim gerektirdiğinin bilincinde olduklarını'' belirtti. Bu konuda büyük bir tecrübeye ve birikime sahip olunduğunu ifade eden Prof. Dr. Gürüz, rektörlerin yükseköğretim mevzuatında dünyanın gündeminin gerektirdiği birtakım değişikliklerin yapılmasının hep bilincinde olduklarını kaydetti. Üniversitelerin sıradan kurumlar olmadıklarını, yasama, yürütme, yargı organlarından sonra dördüncü bir kuvvet de olmadıklarını ifade eden Prof. Dr. Gürüz, ''Üniversiteler apayrı konuma ve özerkliğe sahip kurumlardır'' diye konuştu. Prof. Dr. Gürüz, sözlerini şöyle sürdürdü 
     ''Türk yükseköğretim camiası bu anlayışla, kendi geçmişinden edindiği birikimle ve inisiyatifi kendinden gelmek kaydıyla, yapılması gereken değişikliklerin bugünkü sistemin ve konunun öneminin gerektirdiği bir zaman süreci içinde hükümetle ve Türk kamuoyuyla paylaşacaktır. Bundan kimsenin şüphesi olmasın. Ancak çala kalem değişiklikler yapılmasına ve inisiyatifin başka taraflardan gelmesine kesinlikle karşıdır. Tabii ki paydaşları vardır. Toplumun her kesimini ilgilendirmektedir ama inisiyatif daima Türk yükseköğretim camiasında, Türk üniversitelerinde kalacaktır.'' 
     
     ''GİRİŞ SİSTEMİNDE DEĞİŞİKLİĞE KARŞIYIZ'' 
     Üniversiteye giriş sisteminde yapılacak değişikliklere de değinen Prof. Dr. Gürüz, ''Buna Türk üniversitelerinin tamamen karşı olduğunu'' vurguladı. ''Gündemde olan değişikliklerin uygulamaya konulması halinde bunun bazı sonuçları olacağını ifade eden Prof. Dr. şunları söyledi 
     ''Tevhidi Tedrisat Kanunu fiilen ortadan kalkmış olacaktır. Türk sanayii, finans kesimi, hizmet kesimi ve tarım kesimi, yani ekonomimizin tüm kesimleri büyük ihtiyaç duyduğu üstün nitelikli ara insan gücünden tamamen mahrum kalacaktır. Türk işgücünün profili tahrip olacaktır ve kaynaklar heba olacaktır. Ortaöğretimi, değerli öğretmenlerimizi yok sayan bir yaklaşım vardır. Bunun kabul edilmesi mümkün değildir. Böyle bir yaklaşımın Milli Eğitim Bakanlığı'ndan nasıl geldiğini anlamak da mümkün değildir, kabul edilmesi de mümkün değildir.'' ''Eğitimin okulların dışına kayacağını'' savunan Prof. Dr. Gürüz, ''bunun çok vahim sonuçlarından birine Özel Dershaneler Birliği Derneği'nin dikkat çektiğini'' söyledi. 
     Bu konuda gazetelerde söz konusu derneğin konuya ilişkin değerlendirmesinin yer aldığını anlatan Prof. Dr. Gürüz, ''Açıkça görüldüğü gibi Dershaneler Birliği'nin bir kesimi kendi içlerindeki dershane olarak faaliyet gösteren birtakım kuruluşların irtica ile ilişkili olduğuna dair velileri uyarmıştır'' dedi. 
     Prof. Dr. Gürüz, ''Türk üniversite rektörleri ve yükseköğretim camiası, bunlara kaynak aktarımı, irticaya kaynak aktarımı anlamına gelebilecek her türlü doğrudan veya dolaylı girişimden kaçınılmasının altını önemle çiziyor. Bunun kabul edilmesi, böyle bir anlayışla uzlaşılması mümkün değildir'' diye konuştu. 
     İstanbul Üniversitesi'nin Baltalimanı Sosyal Tesisleri'nin sembolik bir önemi olduğunu kaydeden Prof. Dr. Gürüz, ''Türk yükseköğretim camiasının, bunun yükseköğretim camiasının tümüne yapılmış bir hareket olarak gördüğünü'' ifade etti. ''Bu yanlıştan hızla dönülmesinin talep edildiğini'' kaydeden Prof. Dr. Gürüz, bu taleplerinde ısrarcı olacaklarını dile getirdi. 
     
     ''VEBALİ ÇOK BÜYÜK OLUR'' 
     TÜBİTAK Kanunu'nda yapılması planlanan değişikliklere de değinen Prof. Dr. Gürüz, bu kurumun yükseköğretimin, bilimin ve sanayisinin tamamlayıcısı olduğunu vurguladı. Kanunda değişiklik yapılmasının doğal olduğunu, yapılmasını da gerekli bulduklarını ifade eden Prof. Dr. Gürüz, şunları söyledi 
     ''Ama bu şekilde bir değişiklik yapılmasına Türk yükseköğretim camiası şiddetle karşıdır. Bunu kesinlikle tasvip etmemektedir. Bunun Türk ekonomisinde, bilim camiasında yaratacağı tahribatın altını önemle çizmek istiyorum. Bu anlayışlar bu şekilde devam ettiği sürece bunun vebali çok büyüktür. Çok kötü sonuçları olur, bütün millet bunun faturasını öder.'' Prof. Dr. Gürüz'ün konuşması rektörlerce alkışlandı. 
     
</TEXT>
</DOC>
