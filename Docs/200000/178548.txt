<DOC>
<DOCNO> 178548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sontur45.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarın Regaip Kandili... 
</HEADLINE>
<TEXT>

     Diyanet İşleri Başkanı Ali Bardakoğlu, yarın idrak edilecek olan Regaip Kandili'yle birlikte üç aylar olarak bilinen bereketli bir maneviyat mevsimine girildiğini bildirdi. 
     Bardakoğlu, yaptığı yazılı açıklamada, 28 Ağustos 2003 Perşembe'yi Cuma'ya bağlayan gecenin Regaip Kandili olduğunu belirterek, ''bu kandille birlikte dini literatürümüzde 3 aylar olarak bilinen feyizli ve bereketli bir maneviyat mevsimine yüce Allah'ın lütfuyla girildiğini'' kaydetti. 
     Türk-İslam geleneğinde bu ayların mübarek, bereketli aylar olarak görüldüğünü ve adlandırıldığını ifade eden Bardakoğlu, mesajında şunları kaydetti 
     ''Üç aylar dini duyguların yoğunluk kazandığı merhamet şefkat yardımlaşma ve dayanışma hislerinin doruk noktaya ulaştığı hayır ve iyiliklerin arttığı bir mevsimdir. İnsanların geçmişin muhasebesini yaparak geleceğe azim ve enerji dolu bir şevkle atılma fırsatı bulacakları bir dönemdir. Hatalardan ve günahlardan temizlenme hayırlı ve yararlı işleri daha da fazlalaştırma zamanıdır. 
     Dini hayatımıza pozitif anlamda yeni bir heyecan, canlılık ve ivme kazandıran üç aylar ve bu aylar içinde yer alan kandiller, yaratılış gayemizi düşünmemiz, yaratan ve yaratılanlarla olan münasebetlerimizi değerlendirmemiz için son derece değerli fırsatlardır. Milletimizin kandil olarak adlandırdığı bu geceler, gönül evlerimizi aydınlatan ışıklardır. Üç aylar dediğimiz mübarek aylar içinde kutlanan ilk kandilde Recep ayının ilk Cuma gecesi olan Regaip Kandili'dir.'' Bardakoğlu, Regaip Kandili'nin yüce Allah'ın af ve mağfiretinin istendiği umut, huzur ve ilahi müjdelerle dolu bir gece olduğunu bildirdi. 
     Bu gecenin Miraç, Berat ve bin aydan hayırlı olan Kadir Gecesi'nin müjdecisi olduğunu vurgulayan Bardakoğlu, bu mübarek gece ve onu izleyen ayların yanlış ve kusurlardan dönmeye vesile olmasını diledi. Bardakoğlu, İnsanın bir taraftan yaratılmışların en saygını, diğer taraftan da pek çok zaaf ve kusurla yüklü bir varlık olduğunu belirtti. Bardakoğlu, açıklamasını şöyle tamamladı 
     ''İlahi rahmete fazlasıyla mahzar olan bu zaman diliminde, kendimizi sorgulamaya ve dinin manevi ikliminde gönül huzuru, istikamet ve öz güven kazanmaya, ihtiraslarımızı dizginleyip küçük menfaat çekişmelerinden uzak kalmaya ihtiyacımız daha da artmaktadır. Bu vesile ile aramızdaki çekişmeleri, kin ve kırgınlıkları, şahsi menfaat hesaplarını bertaraf etmeli yüce dinimizin bizden istediği sevgi ve hoşgörü ortamının kurulmasına kardeşlik ve beraberliğimizin güçlenmesine insani ve ahlaki meziyetlerin yaygınlaşmasına gayret göstermeliyiz.'' Ali Bardakoğlu, kandilin, Türk milletinin ve İslam aleminin birlik ve beraberliğine, insanlık aleminin barış ve huzuruna vesile olmasını diledi. 
     
</TEXT>
</DOC>
