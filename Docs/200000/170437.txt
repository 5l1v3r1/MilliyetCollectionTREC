<DOC>
<DOCNO> 170437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/son/sontur08.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Üsküdar'da taksiciyi otomobilinin içinde vurdular... 
</HEADLINE>
<TEXT>

     Üsküdar'da bir taksici, aracının içinde tabancayla vurularak öldürüldü. 
     Kağıthane Örnektepe'de bir taksi durağında çalışan Fetih Gülen 31 , 34 TDF 88 plakalı aracına müşteri olarak binen 3 kişiyi Üsküdar'a götürdü. 
     Bağlarbaşı Gazi Caddesi'ne gelen Gülen, daha sonra bu kişilerce aracının içinde tabancayla vuruldu. 
     Çevredeki vatandaşların ihbarı üzerine olay yerine gelen polisler, hayat belirtileri görülen Gülen'in hastaneye kaldırılması için ambulans istedi. Ancak, olay yerine gelen sağlık görevlilerince yapılan incelemede, taksicinin hayatını kaybettiği anlaşıldı. 
     Gülen'in üzerindeki yaklaşık 70 milyon lira ile cep telefonunun ise alınmadığı belirlendi. 
     Polis, cinayet sonrasında yaya olarak kaçan 3 kişinin yakalanması için çalışma başlattı. 
     
     KARNINDAN VURULDU 
     Bu arada, Zeytinburnu Yenidoğan Mahallesi Zübeyde Hanım Caddesi'nde de, 34 TJD 26 plakalı taksinin sürücüsü Hüseyin Özsoy 35 ile aracına binen 3 kişi arasında boğuşma çıktı. 
     Boğuşma sırasında Özsoy, aracının içinde tabancayla karın boşluğundan vurularak yaralandı. 
     Çevredeki meslektaşlarınca bir başka taksiyle Ermeni Hastanesi'ne kaldırılan Özsoy, buradaki ilk müdahalenin ardından SSK Vakıf Gureba Eğitim Hastanesi'ne sevk edildi. 
     Burada ameliyat edilen taksicinin, hayati tehlikeyi atlattığı belirtildi. 
     Olay yerinden yaya olarak kaçan saldırganların yakalanması amacıyla polisin başlattığı çalışma sürüyor. 
     
</TEXT>
</DOC>
