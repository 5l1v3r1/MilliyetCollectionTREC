<DOC>
<DOCNO> 150419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sondun19.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta bir evde yüzlerce roket bulundu 
</HEADLINE>
<TEXT>

     Amerikan askerlerinin, Irak'ın başkenti Bağdat'ın Eşşaib semtindeki bir evde yüzlerce roket bulduğu bildirildi. 
     Gelen istihbarat üzerine, Bağdat'ın merkezine 14 kilometre uzaklıktaki eve giden askerler, evde kimseyi bulamayınca kapıyı kırarak içeri girdiler ve yüzlerce roket buldular. 
     Amerikalı askerlerin, Askeri Sanayileşme Kurumu'nda çalıştığını öğrendikleri evin sahibini yakaladıkları belirtildi. 
     Bu arada Saddam'ın büyük heykelinin yıkıldığı Firdevs Cennet Bahçesi Meydanı'na bakan Sheraton ve Filistin Meridien otelleri çevresinde toplanan gruplar, bugün de Saddam ve ABD karşıtı sloganlar attı. Göstericiler, Amerikalıların ülkeden çekilmesini ve yeni rejimin Irak halkı tarafından kurulmasını istediler. 
     Meridien otelinde Bağdat'ın nasıl idare edileceği konusundaki toplantıların da devam ettiği belirtilirken, Bağdat sivil yönetiminin başkanlığına seçilen Muhammed Muhsin Ebuzzeydi'nin bugün başkentte geziye çıkacağı kaydedildi. 
     Öte yandan Bağdat'ta hayat yavaş yavaş normale dönüyor. Başkentte bu sabah trafiğin daha yoğun olduğu, caddelerde daha fazla araç bulunduğu, bazı dükkanların da açıldığı görüldü. 
     





</TEXT>
</DOC>
