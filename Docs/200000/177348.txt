<DOC>
<DOCNO> 177348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/siyaset/siy10.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'YÖK hesaplaşma yasası olmamalı' 
</HEADLINE>
<TEXT>

   Prof. Alkış, YÖK yasa taslağının üniversitelerin özerkliğini ortadan kaldıracağını, beyin göçünü de artıracağını belirtti 
      BURCUM DEVREZ İstanbul 

   
   Üniversitelerarası Kurul Başkanı Prof. Dr. Ayhan Alkış, YÖK yasa taslağı hazırlanırken diyalog aradıklarını belirterek, "Biz bir siyasi çekişme içinde olamayız. Bu bir hesaplaşma yasası yapılmamalıdır" dedi. 
   Yıldız Teknik Üniversitesi Rektörü Alkış, düzenlediği basın toplantısında, Acil Eylem Planı'nda yükseköğretim sistemine yönelik gerçekçi olmayan yaklaşımların, daha başlangıçta kurulabilecek bir diyaloğun koşullarını ortadan kaldırdığını kaydederek, hızlı ve tartışmasız bir yasallaşma sürecine gidilmek istendiğini savundu. 
   
   Unvanlar otomatiğe bağlandı 
   Taslakta standartlaşmaya götüren bir yaklaşım sergilendiğini dile getiren Alkış, akademik unvanların otomatiğe bağlandığını, demokratik katılımın bir felsefe olarak değil, popülist bir yaklaşım olarak ele alındığını anlattı. Alkış, sözlerini şöyle sürdürdü 
   "Taslak, üniversitelerimizin biraz da hasretle beklediği bu elbiseyi genişletme yönündeki beklentilerini karşılamak yerine, onu daha da daraltmıştır. Ve üstelik siyasi erkin eline vermiştir. Yani şik yet edilen ve kaldırılacağı söylenen bir sistem, bir bakıma iktidara verilmiştir. Üniversite özerkliğini ortadan kaldıran bu gücü, tepsi içinde iktidar kendi kendine sunmuştur." 
   Taslağın böyle yasalaşmasının beyin ve bilgi göçünü artıracağını da savunan Alkış, "Ancak taslağı yerden yere vurma gibi bir amacımız yok. Üniversitelerarası Kurul'un asla bu konuyu bir siyasi malzeme olarak kullanma düşüncesi yok" diye konuştu. 
   Alkış, Kurul'un söylenildiği gibi uzlaşmadan kaçan, retçi bir tutum içinde olmadığını, bir diyalog süreci başlattığını anlatarak, "Bu geç olmuştur. Ancak bu bir ortam meselesidir. Böyle bir taslağı hangi hükümet getirirse getirsin üniversiteler aynı şekilde karşısında duracaklardır" şeklinde konuştu. 
   Alkış, yasanın çıkması halinde ne yapmayı düşündüklerinin sorulması üzerine şunları kaydetti 
   "Üniversiteler doğal olarak kendilerini üniversite yapan ilkeleri gerçekleştirmek için mücadelesini sürdürecek. Ama asla bugüne kadar yaşadığımız huzuru, düzeni bozacak, sosyal yapıyı ve ekonomiyi tehlikeye sokacak bir girişim içinde olmayacaktır. Siyasetçileri sıkıntıya sokacak girişimleri mutlaka yapacaktır." 
   
   
</TEXT>
</DOC>
