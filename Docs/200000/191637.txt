<DOC>
<DOCNO> 191637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sonspo25.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Şaş ve Cihan Beşiktaş'ı yeneceğiz.. 
</HEADLINE>
<TEXT>

     Galatasaraylı futbolcular Hasan Şaş ile Cihan Haspolatlı, 24 Ekim Cuma günü Beşiktaş'la yapacakları derbi maç için iddialı konuştular. 
     Bahçelievler Belediyesi'nin düzenlediği, muhtaç öğrencilere kıyafet yardımı dağıtımına katılan ve burada basın mensuplarının sorularını yanıtlayan Hasan Şaş, lider Beşiktaş'la rakip sahada çok zor bir derbi maça çıkacaklarını belirterek, ''Orada alacağımız 3 puanın ne kadar önemli olduğunun farkındayız. Kazanmak için herşeyi yapacağız'' dedi. 
     Cihan Haspolatlı ise Beşiktaş'tan 5 puan geride olmalarının kendilerinde büyük bir stres yaratmadığını kaydederek, ''Ama bizim daha fazla puana ihtiyacımız var. Bu derbi de Beşiktaş'la aramızdaki puan farkını kapatabilmemiz için önemli bir fırsat. Galip gelmekten başka bir şey düşünmeyeceğiz'' diye konuştu. 
     
     HASAN ŞAŞ'A BÜYÜK İLGİ 
     Galatasaray'dan Hasan ile Cihan'ın yanı sıra Fenerbahçe Kaptanı Ümit Özat, Bursaspor'da antrenmanlara çıkan eski Fenerbahçeli futbolcu Erol Bulut ve pop müziği sanatçısı Gökhan Tepe, Bahçelievler Belediyesi'nin öğrenci giyecek yardım dağıtımına katıldı. 
     Necip Fazıl Kısa Kürek Kültür Merkezi'nde 650 öğrenciye mont ve ayakkabı dağıtılan organizasyonda, çocuklar özellikle Hasan Şaş'a büyük ilgi gösterirken, yıldız futbolcudan imza alabilmek için adeta birbirleriyle yarıştılar. 
     
     EROL ''BURSASPOR'UN KÖTÜ DURUMU ÜZÜCÜ'' 
     Bursaspor'la anlaşmasına karşın eski kulübüyle yaşadığı pürüzler nedeniyle ligde forma giyemeyen eski Fenerbahçeli oyuncu Erol Bulut, takımının içinde bulunduğu durumun üzücü olduğunu söyledi. 
     Antrenmanlarda çok sıkı çalışmalarına rağmen maçlarda takımın aynı performansı sahaya yansıtamadığından yakına Erol, ''Teknik direktörümüz Hagi elinden geleni yapıyor. Sahaya çıkıp kendisinin oynayacak hali yok. Oyuncular daha özverili olmalı'' diye konuştu. 
     
</TEXT>
</DOC>
