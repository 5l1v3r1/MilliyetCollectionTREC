<DOC>
<DOCNO> 181326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sontur03.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Buzdolabına dokundu, elektriğe kapılıp öldü... 
</HEADLINE>
<TEXT>

     Nail KAHRAMAN BURSA, DHA 
     

BURSA'da, buzdolabının fişini prize takarken, elektrik akımına kapılıp yaşamını yitiren Erdoğan Yörü'nün ölümüne, elektrik tesisatının bağlanmasında 8 milyon lira tutarındaki toprak hattının çekilmemesinin neden olduğu ortaya çıktı. Talihsiz gencin annesi Zuhal Yörü, elektrik tesisatını yapan Serkan Canbaz ve tesisata 'olur' veren TEDAŞ görevlileri hakkında savcılığa suç duyurusunda bulunacağını söyledi. 
     Bursa'da geçen ağustos ayında meydana gelen olayda, ayakkabı tamirciliği yapan 17 yaşındaki Erdoğan Yörü, öğle yemeği için geldiği evlerinde, buzdolabının fişini prize takmak isterken, elektrik akımına kapılıp, annesi Zuhal Yörü'nün gözleri önünde yaşamını yitirdi. Talihsiz Erdoğan'ın ölümündeki sır perdesi aydınlandı. Erdoğan'ın ölümüne elektrik sayaçlarının ayrılmasından sonra, binalara 8 milyon lira tutarındaki toprak hattının çekilmemesinin neden olduğu ortaya çıktı. Oğlunun ölümüne neden olan ihmalin peşini bırakmayacağını söyleyen Zuhal Yörü, "Binamız 3 katlı. Daha önceden katlar tek sayaçtan elektrik kullanıyordu. Bu kiracılar arasında tartışmaya neden oluyordu. Sonunda herkesin kendi kullandığı elektriğin bedelini ödemesine karar verdik. Bunun için elektrikçi olduğunu söyleyen Serkan Canbaz'ı görevlendirdik. Kendisi panoya üç ayrı sayaç koydu. Çekilen yeni elektrik tesisatını denetleyen TEDAŞ görevlileri 'olur' verdi. Daha sonra binada ciddi şekilde elektrik kaçakları yaşandı. İnsanlar çarpılmaya başladı. Son olarak oğlum gözlerimin önünde öldü. Elektrik Mühendisleri Odası'na yaptığımız başvuru ardından binaya getirdiğimiz 2 elektrik teknisyeni, her kat için 8 milyon lira tutarındaki toprak hattının kullanılmadığını söyledi. Yavrumun ölümüne 8 milyon liralık ihmal neden oldu. Hakkını sonuna kadar arayacağım'' dedi. 
     TEDAŞ ve Elektrik tamircisi Serkan Canbaz hakkında savcılığa suç duyurusunda bulunup, maddi ve manevi tazminat davası açacağını açıklayan Zuhal Yörü, "Binamız hala karanlıkta. Elektrik yakamıyoruz. Bu olayın peşini bırakmayacağım'' diye konuştu. 
     Elektrik Mühendisleri Odası'ndan bilirkişi olarak geldiği, binadaki elektrik tesisatına toprak hattının çekilmediğini belirleyen Teknisyen Merih Uşaklı, "Elektrikçi 40 metre uzunluğunda toprak hattı kablosu çekse, Erdoğan ölmeyecekti. Olay tamamen ihmal veya dikkatsizlikten kaynaklandı. Bu koşulda binadaki elektriklerin yakılması tehlikeli ve sakıncalı'' dedi. 
     
</TEXT>
</DOC>
