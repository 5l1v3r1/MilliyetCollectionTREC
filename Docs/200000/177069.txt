<DOC>
<DOCNO> 177069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/ekonomi/aeko.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ŞANTAJ KASETLERİ 
</HEADLINE>
<TEXT>

   Polisin Uzanlar'ın işyerlerinde ele geçirdiği dokümanlar arasında üst düzey bürokratlarla bazı işadamlarına ait ses ve görüntü kasetleri çıktı... 
      ERDAL KILINÇ İstanbul 
   
   Uzan Grubu'nun işyerlerinde yapılan aramalarda çok sayıda ses ve görüntü kaseti ile telefon dinlenme kayıtları ele geçirildi. Ses ve görüntü kayıtlarının siyasiler, üst düzey bürokratlar ve bazı işadamlarına ait olduğu öğrenildi. Bu arada soruşturmayı yürüten Şişli Cumhuriyet Savcısı Mecit Ceylan dün Emniyet Müdürlüğü'ne gelerek, gelişmeler hakkında bilgi aldı. 
   
   İnceleme ekibi kuruldu 
   Mali, Organize Suçlar, İstihbarat, Bilgi İşlem şubeleri ve Kaçakçılık Daire Başkanlığı'nın ortaklaşa yürüttüğü İmar Bankası soruşturmasında polis önemli ipuçları ele geçirdi. Özellikle Florya'daki Kök İnşaat'ta çelik kasalarda saklanan bir valiz dolusu ses ve görüntü kaseti bulundu. Vatan caddesindeki Emniyet Müdürlüğü binasına getirilen kasetlerle ilgili olarak Mali Şube Müdürlüğü'nde özel bir inceleme ekibi oluşturuldu. Çalışma grubunda istihbarat şubesinin uzman elemanları da bulunuyor. Kasetler, telefon dinlenme kayıtları tek tek dinleniyor ve deşifre ediliyor. Görüntülerdeki kişilerin de kimlikleri saptanıyor ve Uzan Grubu ile ilişkileri araştırılıyor. 
   Polis, kasetleri incelerken, Cumhuriyet Savcısı Ceylan, hesap dökümlerinin olduğu evrakları BDDK'ya verdi. 
   Bir üst düzey emniyet yetkilisi ise kasetlerdeki çözüm sonucu suç unsuru bulunması durumunda, soruşturmanın yönünün değişebileceğini ve 4422 sayılı organize suç örgütü oluşturmayla ilgili yasa kapsamına girebileceğini söyledi. 
   
   'Hasım' görüntüleri 
   Polisin ele geçirdiği ses kayıtlar arasında siyasiler, üst düzey bürokratlar ve bazı holdinglerin sahipleriyle yöneticileri bulunduğu iddia edildi. Kasetlerden bazılarının içinde 'holdinglerin özel toplantı salonlarındaki konuşmaların' dahi bulunduğu ileri sürüldü. 
   Görüntü kasetleri içinde Uzan ailesinin kendilerince "hasım olarak nitelediği" bürokratların ve ailelerinin çekilmiş görüntülerinin yer aldığı kaydedildi. 
   
   El koymadan önce kasaları taşıdılar    TOLGA ŞARDAN Ankara 
   Kaçakçılık ve Organize Suçlarla Mücadele Daire Başkanı Hanefi Avcı'nın iki kez ziyaret ettiği Uzanlar'a ait Florya'daki Kök AŞ'ye ait binanın İmar Bankası operasyonu sırasında kullanılmaya başlandığı ortaya çıktı. 
   Bu gelişmeyle Uzan Grubu'nun İmar Bankası'nda olası operasyon için hazırlık yaptığı anlaşılırken, bina içinde önemli belgelerin bulunduğu altı dev kasanın bankanın yönetim ve denetime el konulduğu 3 Temmuz'dan bir buçuk ay önceden hazırlandığı saptandı. Bu binada elde edilen belgelerden gruba ait bilgilerin yüzde 40'nın deşifre edilmeye başlandığı öğrenildi. 
   Avcı'nın yürüttüğü Uzan Grubu operasyonunda yeni bilgiler günışığına çıkmaya başladı. Mali polis, grubun özel evrakının ve dokümanlarının saklandığı gizli kararg hların peşine düştü. Bu kapsamda, önceki gün Florya'daki ilk kararg hı belirleyen polis, kentteki diğer iki kararg hı ortaya çıkarmak için şirket görevlilerinin bilgisine başvuruyor. 
   İstanbul Cumhuriyet Başsavcılığı'nın Uzan Grubu'na yönelik soruşturması kapsamında İstanbul polisi, iki önemli kararg hın daha varlığını saptadı. 
   Polis, holdingde görevli personelin verdiği bilgiler doğrultusunda yeni kararg hların adresini saptamaya çalışıyor. 
   
   Esrarengiz cihaz araştırılıyor 
   Bu arada Hakan Uzan'ın asistanı Meltem İşgörür'de ele geçirilen özel cihaz üzerindeki inceleme de devam ediyor. İlk bilgilere göre, kriptolu olup olmadığı henüz tam saptanamayan cihazın polisin teknik takibinden kurtulmak amacıyla kullanılma olasılığı gündeme geldi. 
   Ayrıca, telefon dinlemesi sırasında polis tarafından yapılacak kayıtların mahkemeye delil olarak sunulması halinde savunmayı kolaylaştırmak amacıyla söz konusu cihazın kullanılabildiği sanılıyor. 
   
   Uzanlar'ın bir yatı Rodos'a gitmiş olabilir    MUSTAFA SARIİPEK, YAŞAR ANTER Bodrum-Marmaris Muğla DHA 
   Frequency yatı gözaltında tutulan Uzanlar'ın diğer yatı 'Bemine'nin Rodos adası yakınlarında olduğu tahmin ediliyor 
      Polis hakkında yakalama emri bulunan Uzanlar'a ait 'Bemine' yatını arıyor. Yunanistan'ın Rodos adası yakınlarında olduğu ileri sürülen 'Bemine'nin izi bulunamadı. 
   Uzanlar'ın Bodrum'un Yalıkavak Koyu'nda demirli 'Frequency' adlı diğer yatı ise Sahil Güvenlik Komutanlığı tarafından 24 saat gözetim altında tutulmaya başlandı. Dün öğle saatlerinde Marmaris Sahil Güvenlik Komutanlığı'ndan hareket eden helikopter Cem Uzan'a ait üç katlı lüks motoryatın üzerinde uçuş yaptı. 
   
   Yata gözaltı 
   Akşam saatlerinde ise özel bir deniz uçağı Uzanlar'ın yatının bulunduğu bölgeye geldi. Sahil Güvenlik helikopterinin havada olduğu sırada inişe geçen uçak, son anda yeniden havalanarak bölgeden uzaklaştı. Sahil Güvenlik ekiplerinin Frequency adlı yatın hareketini 24 saat izlediği belirtildi. 
   Hakan Uzan'a ait 'Air Waves' adlı motoryatta yapılan aramada da zanlılar bulunamadı. Teknedeki bazı evraklara el konuldu. Polis ekibi teknenin 15 gündür aynı koyda demirli olduğunu öğrendi. 
   Bu arada geçen pazartesi günü Göcek'e üç mil uzaklıkta, Uzanlar'a ait Zeytinli adasında yapılan aramada bir kasada ele geçirilen silahın balistik incelemesinin sürdüğü, kime ait olduğunun henüz öğrenilemediği belirtildi. 
   
   
</TEXT>
</DOC>
