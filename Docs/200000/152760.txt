<DOC>
<DOCNO> 152760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/yazar/theper.html </URL>
<DATE> 2003/04/27/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Çek Kanunu değişti 
</HEADLINE>
<TEXT>

     Bunu size Allah mı söyletti Nerede o günler, keşke duyduğunuz doğru olsa. Bugüne kadar her gelene çek defteri veren bankaların tutumu, sorumsuzluklarının sonucu idi. Çulsuz adam çek kesiyordu. Peki bankanın sorumluluğu yok muydu Aslında vardı. Her çek için yirmi milyon TL. İsterseniz karşılıksız çıkan çekiniz için gidip bankadan yirmi milyon TL'yi alıp sermayenize katıp gül gibi geçinebiliyordunuz 
     Şimdi sorunuzun yanıtı, bu rakamın artırılmış olmasında yatıyor. Şöyle oldu. Bankaların sorumluluğu bir miktar artırıldı. 2003 yılı içinde bankalar üç yüz milyon TL ile sorumlu. Eh işte yirmi milyon TL'ye nispetle biraz dişe gelir bir rakam ama sizin duyduğunuz gibi çeki tamamen ödeyecek değil. Bu birazcık dişe gelir rakam her yıl ocak ayında enflasyona bağlı olarak artırılacak. Yani isterseniz üç yüz milyonun üzerinde çek kabul etmeyin. Ne dersiniz olur mu 
     Her zaman söylerim yine tekrar ediyorum. Bu memlekette hakları korunması gerekenler suçlular ve borçlular. Mağdur ve alacaklı üvey evlat. İşte bir örneği daha. Eskiden karşılıksız çek kesene bir yılla beş yıl arasında hapis cezası veriliyordu. Şimdi ilk karşılıksız çek kesiminde bu ceza kalktı. Şimdiki cezası çek bedeli tutarı kadar ağır para cezası. Yani vatandaşın sırtından devlet kendine gelir sağladı. Hapis cezası aynı suçu tekrar işleyenler için verilecek. 
     Bu arada hakkını vermek lazım, önemli bir hata düzeltildi. Şöyle. Deyin ki, birinin size yüz milyar lira borcu var. Bunu karşılayan yirmi beş lilyarlık dört çek verdi ve çekler karşılıksız çıktı. Çekler tek borç için verildiğinden dördünün karşılıksız çıkması tek suç sayılıyordu. Dedik ya suçlu ve borçlunun korunması meselesi diye. İşte şimdi bu yanlıştan dönüldü. Yasa diyor ki, "Kısmen veya tamamen karşılıksız çıkan her çek yaprağı ayrı bir suç oluşturur." İsterseniz üç milyar TL'lik borç için on tane yüz milyon TL'lik çek alın, kendinizi emniyette hissedin. 
     
     







</TEXT>
</DOC>
