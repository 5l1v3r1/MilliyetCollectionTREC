<DOC>
<DOCNO> 198887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/sontur24.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuk Esirgeme Kurumu'nda taciz iddiası ortalığı karıştırdı... 
</HEADLINE>
<TEXT>

     Balıkesir'in Bandırma İlçesi Çocuk Esirgeme Kurumu Müdür Yardımcısı Vekili Necdet Aslan, ''kız öğrencilere taciz ve kötü muamelede bulunduğu'' iddiasıyla açığa alındı. 
     Taciz iddiası, AK Parti Balıkesir Milletvekili Turhan Çömez'in kurumu ziyareti sırasında, bazı öğrencilerin şikayeti üzerine ortaya çıktı. 
     İlköğretim okulu öğrencilerinden A.Ö'nün 12 , ''Nejdet Aslan dışarıya çıkmak için izin istediğimizde, kendisine masaj yaptırıyor'' şeklindeki iddiasını dikkate alan ve bunu diğer öğrencilerle de konuşan Çömez, durumu Balıkesir Valisi Atıl Üzelgün'e bildirdi. 
     Bandırma Kaymakamı İsmail Gürsoy, konunun kendilerine intikal etmesinin ardından, ilgili daire müdürleriyle birlikte olaya el koyduklarını ve idari soruşturma açtıklarını söyledi. 
     Gürsoy, Müdür Yardımcısı'na vekalet eden Sosyal Hizmet Uzmanı Nejdet Aslan'ın soruşturmanın selameti açısından açığa alındığını belirterek, şunları söyledi 
     ''Öğrencilerin ifadesine başvuruldu. Nöbetlerinde iki üç öğrenciye masaj yaptırmış. Masaj yapmazsanız televizyon izletmem iddiası var. Tabi, taciz ciddi bir iddia. İyi araştırılması gerekiyor. Ayrıca, öğrencileri dövdüğü iddiası var. Dün gereken tespiti yaptık, soruşturmanın selameti açısından Devlet Memurları Kanunu'nun ilgili maddesi gereğince kendisi açığa alındı. Soruşturmanın seyrine göre ne gerekiyorsa yapılacak.'' Balıkesir Milletvekili Çömez de, çocuk yuvaları ve bunun gibi sosyal kurumların bir ülkenin medeniyet düzeyini gösterdiğine dikkati çekerek, ''Bu kurumların rehabilite olması için toplumun bütün kesimlerinin önemli görevleri vardır. Ben de bu sorumluluk duygusu ile bölgemde, ahlaki çizginin dışına çıkmış bütün anlayışlarla mücadele etmekte kararlıyım'' dedi. 
     
</TEXT>
</DOC>
