<DOC>
<DOCNO> 199869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sontur42.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO toplantısı İstanbul'dan Berlin'e alındı 
</HEADLINE>
<TEXT>

     NATO'nun, 10-12 Şubat'ta İstanbul'da düzenlenmesi planlanan ''NATO İş ve Güvenlik Forumu'' toplantısını, İstanbul'daki saldırıların ardından Berlin'e aldığı bildirildi. 
     İstanbul'daki forumu NATO ile ortak düzenleyecek olan Avrasya Stratejik Araştırmalar Merkezi ASAM tarafından yapılan yazılı açıklamada, toplantı yerinin İstanbul'daki saldırıların ardından değiştiğine işaret edilirken, ''NATO'nun Türkiye'yi en çok desteklemesi gereken günlerde, konusu terör olan toplantının başka bir ülkede yapılacak olması üzüntüyle karşılanmıştır'' denildi. 
     Açıklamada, ''Bu kararın teröristlerin istedikleri hedefe ulaştıkları anlamını taşıması açısından önemli olduğu'' kaydedildi. 
     ASAM, açıklamasında, toplantının planlandığı gibi İstanbul'da yapılmasının global terörün önlenmesi açısından gerekli olduğunu vurgularken, kararın değiştirilmesi için yetkili mercilere defalarca başvurulduğunu, ancak bir sonuç alınamadığını kaydetti. 
     Açıklamada, NATO'nun toplantının ikinci aşamasını Türkiye'de Mayıs'ta yapmayı planladığı belirtildi. 
     
</TEXT>
</DOC>
