<DOC>
<DOCNO> 180895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/son/sontur04.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni adli yılın ilgi çeken davaları... 
</HEADLINE>
<TEXT>

     Yeni adli yılda İstanbul adliyelerinde, kamuoyunun ilgisini çeken davaların görülmesine devam edilecek. 
     ''Damga Operasyonu'' olarak bilinen akaryakıt kaçakçılığı soruşturması kapsamında, ''çıkar amaçlı suç örgütü oluşturmak'', ''gasp'', ''rüşvet vermek'' ve ''ruhsatsız silah bulundurmak'' suçlamalarına ilişkin hakkında dava açılan Recep Ahmet Mercan'ın da aralarında bulunduğu 29 sanığın yargılanmasına İstanbul DGM'de başlanacak. 
     Siirt seçimlerinin iptaliyle milletvekilliği düşen Fadıl Akgündüz'ün Bakırköy 8. Ağrı Ceza Mahkemesi'nde, Halil Bezmen'in Bakırköy 1. Ağır Ceza Mahkemesi'nde, Susurluk davası hükümlüsü Ali Fevzi Bir ile bazı hakemler ve teknik direktörler arasında ''şike çetesi'' oluşturulduğu iddiasıyla haklarında dava açılan 11 sanığın yargılanmalarına da Kadıköy 1. Ağır Ceza Mahkemesi'nde devam edilecek. 
     ''Akbil Davası'' Üsküdar 2. Ağır Ceza Mahkemesi'nde, ''İGDAŞ'' ve ''İstanbul Halk Ekmek A.Ş.'' davaları Eyüp 2. Ağır Ceza Mahkemesi'nde sürecek. 
     ''The Marmara Oteli'ndeki rehin alma olayı'' ve Balkan kardeşlerin öldürülmesiyle ilgili davalar da önümüzdeki adli yılda gündemde olacak. 
     İstanbul ve Beyoğlu Ağır Ceza mahkemelerindeki bazı banka davalarının görülmesi de devam edecek. 
     Yurtbank'ın eski sahibi Ali Avni Balkaner'in oğlu Muzaffer Hakan Balkaner ve sekreter Birgül Özmen'i öldürdüğü öne sürülen Tuncay Baktimur'un yargılanması, İstanbul 7. Ağır Ceza Mahkemesi'nde sürecek. 
     Vatan Dergi Grubu Yönetim Kurulu Başkanı ve Vatan Gazetesi Yayın Kurulu üyesi Ercan Arıklı'ya çarparak ölümüne neden olduğu öne sürülen halk otobüsü şoförü Ramazan Aksu'nun da, Şişli 9. Asliye Ceza Mahkemesi'nde yargılanmasına devam edilecek. 
     Kadıköy'de, 6.5 haftalık hamile olan Alman nişanlısı Nina Typol'u tabancayla vurarak öldürdüğü iddiasıyla hakkında dava açılan Hakan Çakmak'ın, Kartal'da NTV kameramanı Hüseyin Yıldız'ı düğün gecesinde tabancayla vurarak öldürdüğü gerekçesiyle yargılanan teyzesinin oğlu Hüseyin Kaplan'ın davaları önümüzdeki adli yılda sürecek. 
     
     ÜNLÜLERİN DAVALARI 

     Sanatçı Hülya Avşar'ın, ''Türk Bayrağı Kanunu'na muhalefet etmek'' suçlamasına ilişkin İstanbul 4. Sulh Ceza Mahkemesi'ndeki, İbrahim Tatlıses'in ise Derya Tuna'nın silahlı saldırıda yaralanmasıyla ilgili Şişli 1. Asliye Ceza Mahkemesi'ndeki davaları devam edecek. 
     Sanatçı Mehmet Ali Alabora, babası Mustafa Alabora, DİSK Genel Başkanı Süleyman Çelebi ve KESK Genel Başkanı Sami Evren'in de aralarında bulunduğu 38 kişinin, ''ABD'nin Irak'a müdahalesine ilişkin izinsiz gösteri düzenledikleri'' gerekçesiyle, İstanbul 2. Asliye Ceza Mahkemesi'ndeki davaları sürecek. 
     ''Asena'' takma adıyla tanınan oryantal Onur Çakmak'ı silahla yaraladığı öne sürülen Ahmet Demir'in, Şişli 6. Asliye Ceza Mahkemesi'ndeki yargılanmasına devam edilecek. 
     
     İMAR BANKASI SORUŞTURMASI 

     Tasarruf Mevduatı Sigorta Fonu'na TMSF devredilen İmar Bankası'ndaki işlemlere ilişkin Şişli Cumhuriyet Başsavcılığı'nca sürdürülen soruşturmalarla ilgili gelişmeler de, önümüzdeki dönemde kamuoyunun gündeminde yer alacak. 
     
     DGM'DEKİ DAVALAR 

     Büyükçekmece'nin, Beylikdüzü olarak adı değişen Kavaklı Beldesi'nde ''C'' plakalı taksi ihalelerinde yolsuzluk yapıldığı iddialarına ilişkin, eski belediye başkanı Orhan Tıraşoğlu'nun da aralarında bulunduğu 21 sanığın yargılanması, İstanbul 4 No'lu DGM'de sürecek. 
     Adli tatil kapsamı dışında olan İstanbul DGM'de önümüzdeki aylarda ayrıca, Tuzla'nın Akfırat beldesinde ''irticai faaliyetlerde bulundukları'' öne sürülen 28 sanıkla ilgili dava ile ''Esenyurt Belediyesi'ndeki yolsuzluk iddiaları davası''nın da görülmesine devam edilecek. 
     
</TEXT>
</DOC>
