<DOC>
<DOCNO> 174258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/soneko39.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD'dan yolsuzlukla mücadele açıklaması... 
</HEADLINE>
<TEXT>

     Türk Sanayicileri ve İşadamları Derneği TÜSİAD , yolsuzluğun TÜSİAD raporuna atfen ''laik ahlak'' ile ilişkili bir sorun olarak yorumlanmasının raporun kendi çerçevesi dışına çıkartılması anlamına geldiğini belirtti. 
     TÜSİAD, TBMM Yolsuzlukları Araştırma Komisyonu tarafından hazırlanan raporla ilgili bugün çıkan haberlere dair yaptığı açıklamada, raporda ''yolsuzluğun dini olmaktan çok laik ahlakla ilgili bir sorun'' olduğu görüşüne ve bu görüşün TÜSİAD'ın 2002 Aralık ayında yayınladığı Kamu Reformu Raporu'ndan alındığına yer verildiği kaydedildi. 
     Açıklamada, TÜSİAD raporunda, Türkiye'de toplumun, kamu yönetimi, kurumları ve hizmetlerine ilişkin algılaması çerçevesinde kamu reform gereksiniminin hangi alanlarda odaklandığını, reform talebinin yüksekliğini ve yeniden düzenleme seçeneklerini saptamak amacıyla yapılan kamuoyu araştırma sonuçlarının değerlendirildiği anımsatılarak, şöyle denildi 
     ''Yayın organlarında yer alan haberler, söz konusu araştırmanın 118-120 numaralı sayfalarında yer alan, yolsuzlukla mücadele bölümüne ilişkindir. Bu bölümde yolsuzlukla mücadelede etkili olabilecek yöntemler sorulmuş ve yanıtlar yorumlanmıştır. Yanıtlar arasında din büyüklerinin yolsuzluğa karşı çıkması seçeneğinin en düşük puanı alması, araştırmada yolsuzluğun dinsel bir sorun olarak algılanmadığı şeklinde yorumlanmıştır. TÜSİAD raporuna atfen, yolsuzluğun laik ahlak ile ilişkili bir sorun olarak yorumlanması, bu raporun kendi çerçevesi dışına çıkartılması anlamına gelmektedir. 
     Çalışmanın bütünü gözönünde bulundurulduğunda, yolsuzluğun kökeninde, kamuda yönetim ve yönetişim kalitesinin düşüklüğünün yer aldığı görülebilir. Yolsuzlukla mücadele ise raporda belirtildiği gibi kamuoyunun geniş çoğunluğuna göre dinsel değil kamusal alanda somut önlemler alınarak yapılmalıdır.'' 
     
     RAPORDAN 
     TÜSİAD raporunun TBMM Yolsuzlukları Araştırma Komisyonu'nun alıntı yaptığı bölümünde, yolsuzluk yapanların teşhiri ile halkın yolsuzluklar konusunda eğitilmesi ve aydınlatılması yöntemlerinin, kamuoyu değerlendirmesine göre Türkiye'de yolsuzlukla mücadelede en çok etkili olabilecek yöntemler olduğu belirtiliyor. 
     Raporda, partilerin para kaynaklarının denetim altına alınması yolunun üçüncü sırada yer almasının, algılamada genel olarak siyasetçiler ve siyasal sistem ile yolsuzluk arasında kurulan yakın ilişkiyi yansıttığı kaydediliyor. 
     Sivil toplum kuruluşlarının yolsuzluklara karşı harekete geçmesinin potansiyel etkisinin 3,50 puan eşiği dolayında derecelendirilmesinin, yerleşik siyasal yapılanmanın kendini koruma ve sürdürme direnci karşısında sivil toplumun gücünün yetersiz kalacağı yönündeki bir kabulle ilişkilendirilebileceğinin vurgulandığı raporda, ''Din büyüklerinin yolsuzluğa karşı tutum almasına görece düşük bir etkililik düzeyi atfedilmesi de yolsuzluğun geniş çoğunluk tarafından dinsel değil laik ahlak sorunu olarak algılanladığını düşündürmektedir'' deniliyor. 
     
</TEXT>
</DOC>
