<DOC>
<DOCNO> 158910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/ekonomi/eko02.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Yasası'nı 'Melek bebek' için değiştirdi 
</HEADLINE>
<TEXT>

İşçi kadınların doğum iznini 16 haftaya çıkaran düzenlemenin mimarı AKP milletvekili Zeynep Karahan Uslu. 4 yıl önce 40 günlük kızı Melek'i bırakıp işe dönmenin acısını unutamayan Uslu, "Sırada memur kadınlar var" diyor 
     ŞULE YÜCEBIYIK 

     TBMM, yaklaşık iki hafta önce "anne işçilerin" yüzünü güldüren bir düzenlemeye imza attı. İş Yasası görüşmelerinde ilk kez uzlaşan milletvekilleri 14 haftalık doğum iznini 16 haftaya çıkardı. Çalışan kadınlar için büyük önem taşıyan bu düzenlemenin mimarı AKP'nin genç milletvekili Zeynep Karahan Uslu. Önerge üzerinde aylarca çalışan, Avrupa'daki uygulamaları araştıran ve kabul edilmesi için uğraşan Uslu'nun, bu çabasının çok özel bir nedeni var. 
     Uslu, şimdi 4 yaşında olan kızı Melek'i, öğretim görevlisi olarak çalışırken dünyaya getirdi. Ve her çalışan anne gibi o da bebeğini sadece 40 günlükken beşiğinde bırakıp, işinin başına dönmek zorunda kaldı. Oturdukları ev, üniversiteye uzak olduğundan süt verme döneminde yaşadığı zorluklar her annenin olduğu gibi onun da içini acıttı. 
     "Anne olduğumda yaşadığım zorluklar nedeniyle, bu konuda birşeyler yapmam gerekiyordu. Meselenin parçası olduğunuz zaman hassasiyetiniz artıyor" diyen Uslu, Meclis'e girdiğinden bu yana "doğum izni" konusuna yoğunlaştığını belirtiyor. 
     
     Sıra memur kadınlarda 
     "Doğum, çalışan kadını iş ve annelik arasında bir tercihe zorluyor. Kadınların işten ayrılmalarının en önemli nedeni bu" diyen Uslu, kadınların çalışma hayatındaki önemli bir engelin kalktığına işaret ediyor. 
     Uslu'nun bundan sonraki ilk hedefi ise halen 9 hafta doğum izni yapan memur kadınları da aynı imkanlara kavuşturmak. 
     
Polisevi'nde oturuyor, ders vermeyi ve Boğaz'ı özlüyor      Zeynep Karahan Uslu, İstanbul Üniversitesi Sosyoloji Bölümü'nde öğretim üyesiyken milletvekili seçilerek Ankara'nın yolunu tuttu. AKP milletvekilleri bilindiği gibi lojmanları kullanmıyor. Kendisi Polisevi'nde kalan ve Ankara'ya bir türlü ısınamadığını anlatan Uslu, "İstanbul'a olan sevgim çok büyük. Boğaz'ı, evimi ve çocuğumu çok özlüyorum" diyor. Uslu'nun ikinci bir özlemi ise ders vermek. Akademisyenliği çok sevdiğini belirten Uslu, Meclis'teki işlerimi düzenleyip, ders vermek istiyorum." diyor. 
     

</TEXT>
</DOC>
