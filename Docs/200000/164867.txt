<DOC>
<DOCNO> 164867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/yazar/cemal.html </URL>
<DATE> 2003/06/23/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Arap dünyası, değişim, demokrasi 
</HEADLINE>
<TEXT>

     Arapların ağzından değişim ve demokrasi düşmüyor. Muhafazakar Körfez ülkelerinin yetkilileri de, kırk yıllık otoriter Arap rejimlerinin temsilcileri de öyle. Konuşmalarda en çok kulağa çalınan sözcükler siyasal değişimle, demokratik reformlarla ilgili. 
     Dünya Ekonomik Forumu’nun açılış töreninde, elektronik dokunmayla bir nabız yoklaması yapıldı. Arap dünyasının istikrar için acil olarak siyasal ve kültürel reformlara ihtiyaç duyduğunu düşünenlerin oranı yüzde 70’in üstünde çıktı. 
     Yine yüzde 70’i geçiyordu, bölgesel işbirliğini ivedilikle güçlendirmenin şart olduğu görüşünü taşıyanlar. Arap dünyasında istikrarı yakalamak için küresel ekonomiyle bütünleşme gereğini kabul edenlerin oranı yüzde 61’le biraz daha düşük ama yine de güçlüydü. 
     Değişik panellerde Arap ülkelerinin yetkililerini, Arap dünyasının kremasının temsilcilerini dinlerken aklıma takıldı 
     Değişim ve demokrasi, 11 Eylül’ün Arap dünyasında estirdiği yeni moda mı Bu sözcüklerin duyulmasından hiç hoşlanmayanlar birdenbire nasıl değişmeye başladılar Amerika’nın Afganistan ve Irak savaşları mı, Saddam’ın üç haftada silah zoruyla devrilmesi mi yatıyor bu değişimin altında 
     Belki hepsinin payı var. 
     Modaysa geçici de olabilir. 
     Ama önemli olan şu 
     Özellikle Irak savaşı sonrası Arap dünyasında bir içe dönüş dikkati çekiyor. Bir iç hesaplaşma’nın başladığı anlaşılıyor. 
     Nerede yanlış yaptık 
     Nasıl ilerleriz 
     Dünyaya nasıl ayak uydururuz 
     Geri kalmışlıktan dolayı kabahati başkalarında bulmak yerine kendine dönmek önemli. Kendi sorunlarından dolayı sömürgeciliği, emperyalizmi, siyonizmi suçlu bulmak yerine benim hatalarım nedir diye düşünmeye başlamak da önemli. Bütün bunlar, özellikle Arap yönetici elitinde nihayet değişim çanlarının çın çın etmeye başladığını gösteren işaretler sayılabilir. 
     22 ülkeden oluşan Arap Ligi’nin Genel Sekreteri ve eski Mısır Dışişleri Bakanı Amr Musa, bir paneldeki konuşmasında "Evet yanlışlarımız var, düzeltilmesi gereken" dedi. 
     Amerika’yı da uyardı 
     "Demokrasi dışarıdan dikte edilemez. Değişim, her ülkenin kendi içinden gelmeli, dışarıdan değil. Bu bir süreç. Bu demokratikleşme sürecinde bana yardımcı olabilirsiniz, ancak şunu yap, bunu yap diye empoze edemezsiniz değişimi..." 
     Katar’ın Dışişleri Bakanı’nın sözleri ilginçti 
     "Amerika ne istediğini biliyor, hedefleri var. 11 Eylül sonrası Amerika, Arap dünyasındaki dost ülkelerle ciddi konuşmalıyız, çünkü terörün kökleri bu ülkelere uzanıyor’ dedi. Demokrasiyi gündeme getirdi. Örneğin Irak’ta demokrasi olsa, Saddam gibi bir adam çoktan devrilmiş olurdu." 
     Katar’da 11 Eylül öncesinde de seçim sandığından çıkan parlamentonun varlığına işaret ediyor, fakat demokrasinin tam gelebilmesi için zamana ihtiyaç bulunduğunu belirtiyor. 
     Dünya Ekonomik Forumu’nun açılış konuşmasında Ürdün Kralı Abdullah da katılımcı demokrasi istedi. Bunun için önce herkesin kendi evini ekonomik ve toplumsal açıdan düzene sokması gerektiğini belirtti. 
     Şunları da ekledi Kral 
     "Kimse bu devirde kapılarını dünyaya kapatarak, kendini dünyadan tecrit ederek başarılı olamaz." 
     Arap dünyası da olamadı. 
     Arap Ligi’ni oluşturan 22 ülkeden yarısı daha hala Dünya Ticaret Örgütü üyesi değil. Ortadoğu’nun dünya ticaretindeki payı, petrole rağmen, 1980’de yüzde 13.5’tan 2000 yılında yüzde 3.4’ün altına düştü. 
     Yalnız ekonomik göstergeler değil kötü olan. Örneğin, Ortadoğu’nun Arap ülkelerinde 65 milyon kişi okuma yazma bilmiyor. Bunların üçte ikisini kadınlar oluşturuyor. 
     Yoksulluk ve siyasal azgelişmişlik Arap dünyasına damgasını vurmuş durumda. Arap dünyası adaletsizlik ve eşitsizlik içinde yüzüyor. Yozlaşma ve yolsuzluğun alıp başını gittiği rejimler çoğunlukta... 
     Ekonomik ve siyasal liberalleşmeye karşı olmak, yeniliğe kapıları sımsıkı kapalı tutmak, Batı’ya kızmak, Amerika’yı eleştirmek, İsrail’e lanet yağdırmak yıllardır çözmedi Arap dünyasının sorunlarını, başarıyı getirmedi. 
     Bu yüzden, hangi nedenle olursa olsun, Arap dünyasında değişim, reform ve demokratik sözcüklerinin bu kadar çok kulaklara çalınmaya başlamasını hayırlı bir gelişme sayıyorum. 
     
     

</TEXT>
</DOC>
