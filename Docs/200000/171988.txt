<DOC>
<DOCNO> 171988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/son/sontur11.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS tercih formları teslimi yarın başlıyor... 
</HEADLINE>
<TEXT>

     Öğrenci Seçme Sınavı ÖSS tercih formlarını teslim süresi, yarın başlıyor. 
     Tercih formunu, 2003-ÖSS'ye girip 160 veya daha fazla puan alanlardan sınavsız geçiş hakkı bulunmayanlar, 2003-ÖSS'ye giren ve aynı zamanda sınavsız geçiş hakkına sahip olanlar ve sadece 2003-meslek yüksekokullarına sınavsız geçiş için başvuranlar doldurabilecek. 
     Adayların, bu formu doldururken, 2003-Yükseköğretim Programları ve Kontenjanları Kılavuzu'ndaki açıklamaları dikkatle okumaları gerekiyor. 
     Bu kılavuzda, 2002-ÖSYS sonuçlarına göre yükseköğretim programlarının ilgili puan sıralamasında en küçük puanları itibariyle üstten yüzde kaç içinden öğrenci almış oldukları, ''yüzdelik dilim'' başlıklı sütunlarda gösteriliyor. 
     Bu yüzdelik dilimler, ilgili yükseköğretim programlarının 2002-ÖSS'de ne kadar çok istendiğini ifade ediyor. 
     Bu yıl ÖSS puan hesaplama sisteminde yapılan değişiklikle, Türkçe ve matematiğe verilen ağırlık artırıldı. Ayrıca Ağırlıklı Ortaöğretim Başarı Puanının da etkisinin yükseltilmesiyle 2002-ÖSS'ye ait yüzdelik dilimler ile bu yıl ÖSS'de oluşacak yüzdelik dilimler arasında fark doğabilecek. 
     Adaylar, daha sağlıklı tercih yapabilmek için 2002 yılına ilişkin yüzdelik dilimleri, ÖSYM'nin hazırladığı çizelgeyi kullanarak, 2003 sayısal sonuçlarıyla benzeştirebilecekler. 
     Yetkililer, adayların tercihlerini yaparken, yüzdelik dilimleri kesin ölçüt almamaları ve programların yüzdeliklerinde düşme veya yükselme olabileceğini dikkate almalarını istedi. 
     
     YURT BAŞVURUSU 
     Tercih formunun arka yüzünde yurt başvuru formu da yer alıyor. Yurtta barınmak isteyen adaylar, bu formu da kılavuzdaki açıklamalara uygun dolduracaklar. 
     Adaylar, tercih formu ve yerleştirme ücreti olarak Ziraat Bankası, Vakıflar Bankası, Yapı ve Kredi Bankası ile T. Halk Bankası şubelerinden birine 15 milyon lira yatıracak. Adaylar, bankadan alacakları dekontun bir nüshasını ve tercih formunu, 6 Ağustos Çarşamba gününe kadar lise ve dengi okul müdürlüklerine veya ÖSYM sınav merkezi yöneticiliklerine teslim edecekler. 
     Adaylar, teslim sırasında da 1.5 milyon lira ücret verecekler ve karşılığında makbuz alacaklar. Adayların, bu makbuzu saklamaları gerekiyor. 
     
     TERCİH FORMU, POSTAYLA GÖNDERİLMEYECEK 
     Adayların, tercih formunu mutlaka süresi içinde teslim etmeleri isteniyor. Belirlenen tarihten sonra teslim eden, yurtiçinden postayla gönderen veya birden fazla tercih formu teslim eden adayların tercih formları işleme konulmayacak. 
     Adaylar, tercih formlarının ÖSYM'ye ulaşıp ulaşmadığını, teslim ettikleri yerlerde 2003 Ağustos ayının ikinci haftası içinde asılacak listelerden kontrol edebilecekler. 
     Adaylar tercih formlarını internet yoluyla da gönderebilecekler. Bu işlem için ÖSYM'nin ''www.osym.gov.tr'' internet adresi kullanılacak. 
     
     KAÇ KİŞİ YERLEŞTİRİLECEK 
     ÖSYM, tercih formlarını değerlendirdikten sonra adayların yerleştirme puanlarını Y-ÖSS hesaplayacak. Üniversitelere yerleştirme sonuçları, Ağustos ayı içinde açıklanacak. 
     ÖSS'de 185 ve üzerinde puan alan 888 bin 647 adaydan yalnızca 190 binin yüzü gülecek. Devlet üniversitelerinin lisans programlarında 161 bin 63, vakıf üniversitelerinin lisans programlarında 16 bin 500, KKTC'deki üniversitelerin lisans programlarında 9 bin 325, yurtdışındaki üniversitelerin lisans programlarında da 3 bin 112 olmak üzere bu yıl toplam 190 bin kontenjan ayrıldı. 
     Devlet, vakıf ve KKTC'deki üniversitelerin önlisans programlarına da yaklaşık toplam 198 bin öğrenci yerleştirilecek. 
     ÖSS'nin yanı sıra özel yetenek sınavı ile öğrenci kabul eden programlara da toplam 12 bin 884 öğrenci alınacak. 
     Üniversiteye yerleşmeye hak kazanan adaylar, 8-14 Eylül 2003 tarihleri arasında kayıt yaptıracaklar. 
     
</TEXT>
</DOC>
