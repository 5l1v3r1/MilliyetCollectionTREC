<DOC>
<DOCNO> 168143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/ekonomi/eko02.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni şefin önünde program tartışması 
</HEADLINE>
<TEXT>

IMF Türkiye Masası yeni Şefi Rıza Moghadam'la görüşen ihracatçılar başta kur sistemi olmak üzere programda revizyon gerektiğini savunurken, TÜSİAD "Geçmişten ders alalım. Programı tamamlayalım" uyarısında bulundu 
     EKONOMİ SERVİSİ 

     Türkiye İhracatçılar Meclisi TİM Başkanı Oğuz Satıcı imzasıyla IMF heyetine verilen mektupta, dalgalı kur rejiminden beklenen sağlıklı sonuçların alınamadığı savunularak, programın revize edilmesi istendi. 
     TİM yöneticileri öğle yemeğinde bir araya geldikleri Türkiye Masası Şefi Rıza Moghadam başkanlığındaki IMF heyetine Satıcı'nın mektubunu verdi. Satıcı mektubunda, bu yıl 45 - 46 milyar dolarlık ihracata ulaşmayı umduklarını ancak aşırı değerli Türk Lirası karşısında kurun bugünkü durumunun sürmesi halinde bu hedefe ulaşmanın imk nsız olduğunu belirtti. 
     
     Şartlar düzeldi ama... 
     Satıcı, Hazine'nin borçlanma ihtiyacının, kamu açıklarıyla birleştiğinde faizin düşmesini engellediğini, faizden kazanç elde etme eğiliminin güçlendiğini kaydetti. 2001'deki krizde cari açığın yükselişini tetikleyen aşırı değerli TL'nin yarattığı pozisyona yeniden varıldığını savunan Satıcı, "Bir denklem yanlış sonuçlar üretiyorsa, denklemin kuruluşunda hata var demektir. Denklemi revize etmek şarttır. Program, Merkez Bankası kısa vadeli para politikaları kapsamında iç borcun çevrilmesi meselesini de hesaba katarak revize edilmeli" dedi. Program yapılırken zayıf bir koalisyon hükümetinin olduğunu ve 10 yıl daha böyle süreceğinin varsayıldığını kaydeden Satıcı, "Erken seçimden çıkan yüzde 38'lik oy ve parlamentoda Kemal Derviş'in de olduğu güçlü bir muhalefet piyasaları pozitif etkiledi. Ama program bu dinamizme ayak uyduramadı. Pozitif şartlar paradan para kazanan kesimin piyasaları manipüle ettiği ortama dönüştü" dedi. 
     
'Moghadam daha içten'      TİM Başkan Vekili Süleyman Orakçıoğlu, IMF heyetine programın gözden geçirilmesi taleplerini ilettiklerini bildirdi. IMF heyetiyle yemekte biraraya gelen TİM yöneticileri, Moghadam'ın kendilerini dinlemeyi tercih ettiğini belirtti. Orakçıoğlu, "Bize, 'Sadece dinleyip bir şeyler öğrenmeye çalışıyorum' dedi" diye konuştu. 
     Gazetecelerin, Moghadam'ı önceki IMF şefine göre nasıl bulduğunu sorması üzerine Orakçıoğlu, "Biraz daha içten, bunu hissedebiliyorsunuz. Pozitif elektrik aldık" karşılığını verdi. 
     
     
</TEXT>
</DOC>
