<DOC>
<DOCNO> 158370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/spor/aspo.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İLK GOL BİLGİLİ'DEN 
</HEADLINE>
<TEXT>

Beşiktaş Başkanı, Lucescu konusunda Galatasaray'ı eleştirdi, "Şampiyonlar Ligi'nde çeyrek finale çıkan, ligde şampiyonluğa ulaşan bir hocaya Dünya'nın hiçbir yerinde böyle davranıldığı görmedim" yorumunu yaptı 
     İLHAN GÜLER 

     Öğrenciler terletti 
     ANKARA Üniversitesi Siyasal Bilgiler Fakültesi tarafından düzenlenen bir panele katılan Beşiktaş Kulübü Başkanı Serdar Bilgili, öğrencilerin soruları karşısında zaman zaman terledi ancak ilginç sözler sarfetti. Bilgili, önce Lucescu nedeniyle Galatasaray'ı eleştirdi, "Takımını şampiyon yapmış, Şampiyonlar Ligi'nde çeyrek final oynatmış bir çalıştırıcıya, dünyanın hiç bir yerinde böyle davranıldığına şahit olmadım" dedi. 
     
     'Daum tehlikedir' 
     FENERBAHÇE'NİN transfer etmek istediği Daum'un, gerekli ortamın yaratılması durumunda başarılı olacağını da söyleyen Serdar Bilgili, "Daum'un Fenerbahçe ile anlaşması Beşiktaş için tehlikedir. Çünkü Türkiye'yi çok iyi tanıyor" yorumunu yaptı. Bilgili, "Beşiktaş başkanlığını bıraktıktan sonra Fener'e başkan olur musunuz" sorusuna ise, "Sokaktaki taraftar bana gururla baktığı zaman görevimi bırakacağım" yanıtını verdi. 
     
     İlhan'a güvenoyu 
     BİLGİLİ, son haftalarda ağır eleştiriler alan İlhan Mansız'a da sahip çıktı, "İlhan'da herkesin gördüğü bir düşüş var. Ancak Dünya Kupası'ndan sonra normalin üstünde bir popülariteye sahip oldu. Bu durumu kaldırmak ve hazmetmek kolay değil. Galatasaray derbisi bence İlhan'ın maçı olacak" iddiasında bulundu. Nouma olayına da değinen Beşiktaş Başkanı, "Taraftarlar arasında ne kadar seviliyorsa da, takıma katkısı çok azdı" diye konuştu. 
     
     Ucuz transferler 
     BEŞİKTAŞ'TAN kimsenin büyük transferler beklememesini de isteyen Serdar Bilgili, "Bonservis bedeli ödemek istemiyoruz. Tüm hesabı buna göre yapıyoruz. Transfer konusunda hassas bir çalışma içindeyiz. Hocamızın belirlediği mevkilere 3-4 oyuncu alacağız" dedi. Bilgili, Lucescu ile uzun süreli bir anlaşma yapmaya hazırlandıklarını da sözlerine eklerken, şimdiden şampiyonluk havasına girilmesini yanlış bulduğunu belirtti. 
     

</TEXT>
</DOC>
