<DOC>
<DOCNO> 158195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/sondun02.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeni soykırımı tasarısı ABD Adalet Komitesi'nde kabul edildi 
</HEADLINE>
<TEXT>

     Sözde Ermeni soykırımının ABD tarafından dolaylı şekilde tanınmasını amaçlayan tasarı, ABD Temsilciler Meclisi'nin Adalet Komitesi'nde kabul edilerek, Temsilciler Meclisi Genel Kurulu'na sevkedildi. 
     Ermeni lobisinin, ABD kongresinin alt kanadı olan Temsilciler Meclisi'nin gündemine getirdiği tasarı, ABD'nin, BM soykırım sözleşmesini uygulamaya koymasının 15. yıldönümünün anılmasını amaçlıyor. 
     Tasarıda, diğer soykırımların yanı sıra sözde Ermeni soykırımından özellikle bahsedilerek, ABD'ye, ''geçmiş soykırımlardan ders alınarak, bundan sonra bu tür olaylara fırsat tanımaması'' çağrısında bulunuyor. 
     Temsilciler Meclisi Adalet Komitesi başkanı Cumhuriyetçi Parti Wisconsin milletvekili James Sensenbrenner başkanlığında toplanan komitede tasarı, oy birliğiyle kabul edilirken, dolaylı olarak sözde Ermeni soykırımı da komitede kabul edilmiş oldu. Sensenbrenner zaten, tasarının destekçileri arasında bulunuyordu. 
     ABD Dışişleri Bakanlığı'nın da, Temsilciler Meclisi Adalet Komitesi'ne bir mektup göndererek, bu tasarıdan ''Ermeni soykırımı'' ifadesinin çıkarılması çağrısında bulunduğu öğrenildi. Ancak bakanlığın çabaları, tasarının geçmesini engelleyemedi. 
     Kabul edilen tasarıya, Temsilciler Meclisi'nde 66 milletvekili destek veriyor. Tasarıyı destekleyenler arasında, Cumhuriyetçi Parti California milletvekili George Radanovich, Demokrat Parti New Jersey milletvekili Frank Pallone de yer alıyor. 
     Tasarının, ABD Temsilciler Meclisi'nin Genel Kurulu'nda gündeme alınıp alınmaması, Temsilciler Meclisi Başkanı Dennis Hastert'ın yetkisinde bulunuyor. 
     ABD'nin eski başkanı Bill Clinton döneminde, sözde Ermeni soykırımını tanımaya yönelik bir başka tasarı, yine Temsilciler Meclisi Genel Kurulu'na sevkedilmiş ve tasarı Clinton'ın, bu tür bir gelişmenin ABD ulusal çıkarlarına zarar vereceği yönünde Hastert'a yazdığı bir mektup üzerine, tam oylanmak üzereyken son anda gündemden çıkarılmıştı. 

     
</TEXT>
</DOC>
