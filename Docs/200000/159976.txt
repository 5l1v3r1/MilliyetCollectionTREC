<DOC>
<DOCNO> 159976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/soneko33.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF Anlaşma sağlanan banka ortaklarının yasakları kalktı 
</HEADLINE>
<TEXT>

     Tasarruf Mevduatı Sigorta Fonu TMSF , Kurum ile anlaşma yoluna giden grupların hukuk davalarının, yapılan anlaşma süresince durdurulduğunu ve bu kapsamda yurtdışına çıkış yasakları dahil diğer tedbirlerin de kaldırıldığını bildirdi. 
     TMSF, Fon bünyesine devrolunan bankaların eski ortaklarının yurtdışına çıkış yasaklarına ilişkin basında yeralan yazılara açıklık getirdi. 
     Bu tür yazılarda, Bankacılık Düzenleme ve Denetleme Kurumu'nu yıpratmaya yönelik asılsız iddialara yer verildiğinin görüldüğü belirtilen açıklamada, BDDK ile TMSF'nın ayrı kurum olduğu, TMSF'nın mevcut yasal düzenlemeler altında, Fon kapsamına alınan bankalara ilişkin alacakları, mümkün olan en kısa sürede tahsil etme çabası içinde bulunduğu ifade edildi. 
     Açıklamada, bu çerçevede, kamu alacaklarının tahsili, kamu haklarının korunması ve sorumluların cezalandırılması için yasal sınırlar içinde yoğun bir hukuk mücadelesi verildiği bildirilerek, şöyle denildi 
     ''TMSF'ye devrolunan bankalardan doğan alacakların tahsili, Kurumumuzun öncelikli konuları arasında yer almaktadır. Bu sürecin borçlu şirketlerin tasfiyesi yoluyla değil, bu şirketlerin varlıklarını sürdürmeleri ile mümkün olacağı tabiidir. Bu nedenle, Kurumumuzla anlaşma yoluna giden grupların yurtdışındaki faaliyetlerinin yürütülmesi ile bu kişilerin yurt dışına çıkış yasaklarının devamı, çelişkili bir durum yaratmaktadır. 
     Bu çerçevede, Bankalar Kanunu ile getirilen özel düzenlemeler ve TMSF'ye tanınan yetkiye istinaden, tarafımızdan yapılan talep uyarınca, anlaşma sağlanan grupların hukuk davaları, yapılan anlaşma süresince durdurulmakta ve bu kapsamda yurtdışına çıkış yasakları dahil diğer tedbirler de kaldırılmaktadır.'' Açıklamada, alacakların tahsiline yönelik yapılan anlaşmalardaki ödeme planlarının belli bir ödemesiz dönemi içerdiği için, bu anlaşmalar uyarınca kısa vadede ödeme yapılmış olması imkanının bulunmadığı da vurgulandı. 
     Anlaşma yapılmayan gruplar ve alacaklara yönelik olarak da bütün hukuki girişimlerin yapıldığı ve bundan sonra da yapılmaya devam edileceği belirtilen açıklamada, tüm bu işlemlerdeki temel hedeflerinin, kamu menfaatinin korunması ve kamu alacaklarının en az maliyetle tahsilinin sağlanması olduğu kaydedildi. 
     Açıklamada, ''BDDK ile TMSF, konusunda uzman ve özveriyle çalışan personelleriyle, ekonominin hassas dengelere sahip olduğunun farkındadır ve bankacılık sektörünün güven çatısı olmaya devam edecektir'' denildi. 
     
</TEXT>
</DOC>
