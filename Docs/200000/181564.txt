<DOC>
<DOCNO> 181564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/ekonomi/eko01.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Uçak pistten kalktı doğru yolda ilerliyor' 
</HEADLINE>
<TEXT>

   Doğuş Holding Yönetim Kurulu Başkanı Ferit Şahenk, uçağa benzettiği Türkiye ekonomisinin 4-5 ay önce pistten kalktığını şimdi ise doğru yöne uçtuğunu söyledi 
      ŞULE YÜCEBIYIK Frankfurt 
   
   Doğuş Holding Yönetim Kurulu Başkanı Ferit Şahenk Türkiye ekonomisinin istikrarlı bir rotaya kavuştuğunu söyledi. Türkiye'yi bir uçağa benzeten Şahenk, "Uçak burnunu 4 - 5 ay önce pistten kaldırmıştı, şimdi tüm gövdesi havalandı ve doğru yere uçuyoruz." dedi. 
   60'ıncı Frankfurt Otomobil Fuarı'nda distribütörü olduğu Volkswagen standını ziyaretinde konuşan Şahenk grup olarak ekonomideki olumlu değişimlerin kalıcı olduğuna inandıklarını belirtti. "Türkiye şaşırtan bir döneme girdi 
   " diyen Şahenk şöyle devam etti "IMF ve Dünya Bankası'nın Türkiye'deki bürokrasiyle birlikte oluşturduğu yeni program, bizim kendi programımız. Kısa vadeli çözümler değil, kalıcı uzun vadeli çözümler getiren bir program. Faiz hadleri, döviz kurları, yönetim tarzları A'dan Z'ye değişiyor. Geçmişe bakarak projeksiyon yapabilmek çok zorlaştı. Bu yeni ortamda, bu yeni gerçekte hepimiz pişeceğiz. Uzun vadeli olacağına inanıyoruz. Sert çıkışlar beklemek yanlış olur." dedi. 
   
   'Faiz düşecek demiştik' 
   Şahenk 'bu gerçek' ifadesini şöyle açıkladı 
   "Gerçek eşittir istikrarlı bir gidişattır. Eskiden yüksek faiz vardı, dövizin yerinde sayardı. Bu ekonomiye kısa vadede rahatlatan bir çözüm olurdu. Ama uzun vadede problemler ertelenirdi. Türkiye'nin son 2 - 3 senedir içinde bulunduğu durum uzun yılların hatalarının üst üste binmesiyle oluşan bir sonuçtur." 
   Şahenk, son 1 yıldır faiz hadlerinin düşeceğini savunduklarını belirterek "Biz düşecek derken hafif bir gülümsemeyle karşılaşmıştık. Yine de bunu görerek davrandık. Şu an h l faizlerde düşüş olacağına inanıyoruz. Türkiye artık kısa vadeli gündemlerle değil, uzun vadeli programın yaratacağı ortamla karşı karşıya. Onun için faiz hadleri daha da inebilir." diye konuştu. 
   
   Doblo'dan Türklere özel pazarlama    Fiat Tofaş'la birlikte Bursa'da üretilen Doblo modelini Almanya'da yaşayan Türkler'e satmak için özel bir proje geliştirdi. Dört ay önce Tofaş'ın Frankfurt temsilciliğinin açılışıyla devreye giren proje Almanya'daki Türkler'e Doblo'yu tanıtmakla başladı. Tofaş Frankfurt temsilcisi Ali Haydar Berkpınar, Doblo için Türkler'e özel proje kapsamında önce Almanya'da yaşayan çoğu esnaf, serbest meslek sahibi 65 bin Türk'ün isim ve adresleri saptandı. Bu adreslere önce 'Bursa'dan selam var' yazılı kartlar gönderildi. 40 bin kişiye telefonla ulaşılarak Doblo anlatıldı. Aracın pazarlamasında milliyetçilik unsurunu da ön plana çıkardıklarını anlatan Berkpınar, "Yüzde yüz Türk mühendisliği ile geliştirilip Bursa'da üretilen bir dünya aracı olduğunu üzerine basarak vurguluyoruz. Milliyetçilik Almanya'daki Türkler arasında yükselen bir trend. Türkiye'de üretilmiş bir aracı sürmek onlara gurur veriyor" dedi. 
   
   
</TEXT>
</DOC>
