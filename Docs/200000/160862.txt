<DOC>
<DOCNO> 160862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/sontur24.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Başkanı Arınç, Japonları İslamiyete davet etti 
</HEADLINE>
<TEXT>

     Tokyo'daki resmi temaslarını sürdüren TBMM Başkanı Bülent Arınç, Tokyo Camii'ni de ziyaret ederek yetkililerden bilgi aldı. 
     Arınç, Türkiye'ye bu kadar uzaklıkta bir ülkede bir cami görmekten mutlu olduğunu belirterek, ''Komünizm zulmünden kaçıp buraya gelenler, bir gün buraya bir cami yaptıracaklarını hayal edemezlerdi ama görüyoruz ki bu gerçek olmuş. Umarım Japonlar da islamiyeti tanıdıkça, bu camiye gelip ibadet edenleri gördükçe, hak dinini intisab edeceklerdir'' diye konuştu. 
     Arınç'a cami hakkında bilgi sunan İmam Cemil Ayaz, 1917 Rus Devrimi'nden kaçan Kazan Türklerinin Japonya'ya yerleştiklerini ve burada bugünkü caminin yerinde bir cami ve okul yaptırdıklarını anlattı. Deprem sonucu yıkılan caminin yerine Mimar Muharrem Hilmi Şenalp tarafından iki yıl gibi kısa sürede yeni bir cami yapıldığını hatırlatan Ayaz, bunun 09 Haziran 2000'de ibadete açıldığını hatırlattı. Ayaz, Arınç'tan caminin yanından bulunan ve Tokyo Camii Vakfı'na ait olan binanın yıkılarak kültür merkezi yapılması için destek istedi. 
     Arınç, Japonya'daki Müslümanlara hizmet veren camide bulunmaktan duyduğu sevinci dile getirerek, kültür merkezi yapımı konusundaki isteklerini yetkililere ileteceğini söyledi. 
     Arınç, Tokyo Camii şeref defterini imzalarken, bir de el dokuması halı hediye etti. 
     
</TEXT>
</DOC>
