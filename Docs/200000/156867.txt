<DOC>
<DOCNO> 156867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/soneko33.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat Ticari Müşavirliğimiz yeniden açıldı... 
</HEADLINE>
<TEXT>

     Savaştan önce Türkiye'nin Bağdat Büyükelçiliği ile birlikte tahliye edilen ve savaştan sonra yağmalanan Ticaret Müşavirliği yeniden açıldı. 
     Yaklaşık bir haftadır Büyükelçilik'te faaliyet gösteren müşavirlik bugünden itibaren temizlenip yeniden düzenlenen binasında faaliyetlerini sürdürecek. 
     Türkiye'nin Bağdat Büyükelçisi Osman Paksüt, Türkiye'nin Irak'ın en büyük ticari ortaklarından biri olduğunu söyleyerek, ''Türkiye'nin savaştan sonra burada ticari gücünü kaybettiği gibi spekülasyonların doğru olmadığı çok kısa süre sonra ortaya çıkacaktır. Irak zengin bir ülkedir. Buranın tekrar refah düzeyine ulaşması için Türkiye her konuda yardımcı olacaktır'' dedi. 
     Paksüt, Türk işadamlarının Irak'ta Türk ciddiyetine yakışır şekilde ticaret yaparak, güneyde Basra'dan Kuzey Irak'a kadar yatırımlarını geliştireceklerini belirtti. 
     Ticaret Müşaviri Metin Değer de hedeflerinin 1991 krizi öncesindeki ticari güce ulaşmak olduğunu ifade etti. 
     Değer, ''Irak bizim komşumuz ve geleneksel pazarımız. Buraya uzak ülkeler buradan pay kapmaya uğraşacaklar, oysa bizim böyle bir derdimiz yok. Zaten ticari olarak eskiden de var olan bağımızı geliştirmek tek amacımız olacaktır'' diye konuştu. 
     Irak'a geçen yıl ihracatın 800 milyon dolar olduğunu, Türkiye'nin 20 bin çeşit ihraç malının pek çoğunun Irak pazarında tüketildiğini ve Irak'ın Türkiye için dinamik bir pazar olduğu söyleyen Değer, ticaretin geliştirilmesi için burada Türk işadamlarına ellerinden gelen yardımı yapacaklarını kaydetti. 
     
</TEXT>
</DOC>
