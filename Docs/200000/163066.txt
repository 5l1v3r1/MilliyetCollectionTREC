<DOC>
<DOCNO> 163066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/dunya/dun01.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol boru hattına sabotaj 
</HEADLINE>
<TEXT>

     DIŞ HABERLER SERVİSİ 

     Dışişleri Bakanı Abdullah Gül, Irak'tan Türkiye'ye petrol sevkiyatı yapılan Kerkük - Yumurtalık boru hattının Irak sınırları içinde kalan bölümünde önceki akşam yerel saatle 20.45'te iki yerde çıkan yangının sabotaj olduğunu söyledi. Gül, "Maalesef orada sabotaj yapıldı. Hasarın büyüklüğü konusunda net bir bilgi yok ama soruşturma başlatıldı" dedi. 
     Buna karşılık ABD Ordu Sözcüsü Yüzbaşı John Morgan, olayın sabotaj gibi görünmediğini, bölgede daha önce gaz kaçağından meydana gelen patlamalardan farklı bir durum olmadığını söyledi. 
     
     Bomba kondu iddiası 
     Fransız Basın Ajnası AFP ise, bölgedeki tanıklara dayanarak verdiği haberde, Irak'ın kuzeyindeki Makhul bölgesinde büyük bir petrol rafinerisinin bulunduğu Beyci kentine 15 km. mesafedeki boru hattında önce iki patlama meydana geldiğini ve ardından da yangın çıktığını bildirdi. Haberde bazı tanıkların, kimliği belirsiz kişilerce boru hattına bomba yerleştirildiğini gördüklerini söyledikleri kaydedildi. 
     Dün akşam saatlerinde petrol boru hattında yeni bir patlama oldu. Patlamanın, Kerkük'ün 30 km. ve ilk patlamaların meydana geldiği yerin 50 km. uzağında olduğu bildirildi. 
     

</TEXT>
</DOC>
