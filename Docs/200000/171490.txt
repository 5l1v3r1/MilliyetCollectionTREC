<DOC>
<DOCNO> 171490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/guncel/agun.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Nuh'un gemisi Karadeniz'de olamaz' 
</HEADLINE>
<TEXT>

   Titanic'i çıkaran Ballard'ın, pazar günü Karadeniz'de yapılacak dalışta Nuh'un gemisini bulamayacağını savunan Prof. Görür, "Çünkü Nuh Tufanı hiç olmadı" dedi 
      ÖNAY YILMAZ İstanbul 

   
   ABD Columbia Üniversitesi profesörleri William Ryan ve Walter Pitman'ın, Nuh Tufanı'nın Karadeniz'de olduğuna dair 1997'de "Marine Geology" aracılığıyla bilim dünyasına sundukları makale, Türk bilim adamları tarafından aynı dergide yayımlanan karşı bir makaleyle çürütüldü. Makaleye imza atan Prof. Dr. Naci Görür, 27 Temmuz'da Karadeniz'de Nuh Tufanı'nın izlerini arayacak olan, Titanic'in enkazını da bulan araştırmacı Richard Ballard'a çağrıda bulundu. Görür, "Nuh Tufanı'nın izlerini bulamazsınız. Orada tufanın olmadığını ispatladık. Orada bulacakları arkeolojik eserlerin, batıkların eski bir medeniyetle ilgisi olmadığını biliyoruz" dedi. 
   
   BUZULLAR ERİYİNCE... 
   Ryan ve Pitman, göl olan Karadeniz'in, 7 bin 150 yıl önce buzulların erimesi sonucu Akdeniz'in yükselmesiyle, Niagara Şelalesi'nin 200 katı büyüklüğünde ani bir su baskınına uğradığını iddia etmişti. İki bilim adamı makalelerinde, burada yaşayanların da tufan nedeniyle Mezopotamya'ya gittiklerini savunmuştu. Makalede seviyesi Boğaz'dan 100 - 150 metre aşağıda olan Karadeniz Gölü'ne, tufanla birlikte bir günde 50 - 100 kilometreküp su aktığı, böylece gölün Boğaz'la aynı seviyeye geldiği ifade edilmişti. Araştırmaya katılanlar arasında Ryan ve Pitman'ın yanı sıra, Rus ve Bulgar bilim adamları, Türkiye'den Prof. Dr. Naci Görür, Prof. Dr. Mehmet Sakınç ile Seyir, Hidrografi ve Oşinografi Dairesi Başkanı Albay Hüseyin Yüce'nin de adı yer alıyordu. Ancak ünlü "Nuh Tufanı" kitabında, bu isimlerden sadece yardımcılar diye bahsedildi. 
   
   18 METRE AŞAĞIDA 
   Görür başkanlığındaki 10 Türk bilim adamından oluşan ekip, makalenin yayımlanmasından sonra da araştırmalarını sürdürdü. Sonuçta, Karadeniz'in bir göl olduğu ancak sularının tufanla yükselmediği, Boğaz'dan 100 metre değil, 18 metre aşağıda olduğu ortaya çıktı. Görür, Ryan ve Pitman'ın tezinin, Sakarya Nehri'ndeki çalışmayla çürütüldüğünü belirterek, şunları söyledi "Sular denildiği gibi 100-150 metre aşağıda olsaydı, Sakarya Nehri'nin denize döküldüğü vadinin de 100-150 metre aşağıda olması gerekirdi. Yapılan sondajlarda, Sakarya'nın denize döküldüğü ağzın 18 metre aşağıda olduğu saptandı." 
   
   'Önce güvenmediler sonra kabul ettiler'    Görür, Marine Geology'nin makaleyi bir yıl beklettikten sonra yayımladığını da belirterek, "Önce bize güvenmediler. Çünkü aynı dergi Ryan ve Pitman'ın makalesini yayımlamıştı. Onların araştırmalarının sonuçlarını beklediler ama Ballard'ın bulduklarından pek bir şey çıkmadığını görünce yayımlamayı kabul ettiler. Ryan ve Pitman'ın başını çektiği araştırmada ve yazdıkları makalede biz de yer alıyorduk. Yani bir bakıma biz, başka bir ekibin yayınında yer aldık. Daha sonra başka bir ekip kurarak o makaleyi çürüttük" dedi. 
   
   
   
   
   
</TEXT>
</DOC>
