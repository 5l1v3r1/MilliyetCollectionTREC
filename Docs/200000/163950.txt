<DOC>
<DOCNO> 163950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sonspo07.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Sözkesen ve Erkan Bursaspor'dan ayrılıyor... 
</HEADLINE>
<TEXT>

     Bursaspor, futbolcuları Erkan Özbey ve bir dönem Galatasaray'da forma giyen Murat Sözkesen ile yollarını ayırıyor. 
     Olağanüstü kongrede aday olan Fikret Üstenci başkanlığındaki yönetimin, teknik direktörlüğe getirmeyi düşündükleri Georghe Hagi'ye, Erkan ve Murat'ı kadroda istemedikleri yönünde rapor verdikleri iddia edildi. 
     Bursasporlu yöneticiler, kongre sürecinin yaşandığı bir dönemde bu konuyla ilgili açıklama yapmaktan kaçınırken, Erkan ve Murat, gelişmeleri, A.A muhabirine değerlendirdi. 
     Tatilini Almanya'da geçiren Erkan, Fikret Üstenci'nin ve listesinde yer alacak yönetici adaylarının kendisini aramadığını belirterek, ''Benim konuyla ilgili bilgim yok. Şu anda tatilimi yapıyorum. Bursaspor ile 1 yıllık daha sözleşmem var. Ancak, kongrede göreve gelecek yönetim benimle çalışmak istemezse, bu karara saygı duyarım'' diye konuştu. 
     Erkan, Türkiye'den birkaç kulüpten transfer teklifi aldığını, ancak sözleşmesi devam ettiği için bu teklifleri geri çevirdiğini kaydetti. 
     
     MURAT, ÇAYKUR RİZESPOR YOLUNDA 
     Çaykur Rizespor ile anlaşmak üzere olduğunu söyleyen Murat Sözkesen de, iddiaları kendisinin de duyduğunu belirterek, ''Yöneticilerin bileceği iş'' yorumunda bulundu. 
     Bonservisinin elinde olduğunu, İstanbulspor, Ankaragücü ve Çaykur Rizespor'un da aralarında bulunduğu birkaç kulüpten ciddi teklifler aldığını ifade eden Murat, ''Bursaspor'u seviyorum ama önce profesyonelim. Yönetimin alacağı karara saygı duyar, gelen teklifleri değerlendiririm'' dedi. 
     Murat, gelen teklifler arasında en ciddi olanını Çaykur Rizespor'un yaptığını belirterek, ''Çaykur Rizespor'un Teknik Direktörü Hikmet Karaman, benimle çalışmak istediğini söyledi. Önerdikleri rakam çok iyi. Kaldı ki ben 1 yıllık sözleşme istiyorum. Bu şartımı da kabul ettiler. Sanıyorum önümüzdeki sezon Çaykur Rizespor'un formasını giyeceğim'' diye konuştu. 
     
</TEXT>
</DOC>
