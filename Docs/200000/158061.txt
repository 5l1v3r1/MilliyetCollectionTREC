<DOC>
<DOCNO> 158061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sonspo18.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ataman rüzgarı sürüyor... Siena yarı finalde... 
</HEADLINE>
<TEXT>

     İtalya 1. Basketbol Ligi'nde play-off maçlarında ilk yarı finalist, antrenörlüğünü Ergin Ataman'ın yaptığı Montepaschi Siena takımı oldu. 
     5 seri olarak oynanan çeyrek finalde eşleştiği Metis Varese'yi dün akşam oynadığı maçta 72-60 yenen Siena, seride 3-0 üstün durama geçerek yarı finale çıktı. 
     Siena'da oynanan maçta milli basketbolcu Mirsad Türkcan, erken faul problemine girip uzun süre takımını yalnız bıraksa da 17 sayı 10 ribaunt ile galibiyetin alınmasında büyük rol oynadı. 
     Diğer çeyrek final maçlarında tüm gruplarda sonuçlar 2-1 olurken, şimdilik tek resmi yarı finalist olan Siena'nın antrenörü Ataman, amaçlarının şampiyonluk olduğunu bir kez daha dile getirdi. 
     Türk antrenör, ''Barcelona'daki 4'lü finalde Benetton'a yarı finalde kötü bir şekilde yenilmemizin hayal kırıklığını, hemen ardından CSKA Moskova'yı yenip 3. olmakla attık. Bu zaten Siena'nın tarihi için çok büyük bir dereceydi. Şimdi de play-off'da yarı finale çıkarak, Siena'da yine bir ilke imza attık'' dedi. 
     2 sezondur Siena'yı çalıştıran Ataman, geçen sezon Avrupa Saporta Kupası'nı kazanarak ve İtalya Kupası'nda final oynayarak, bu sezon da Eurolig'de 4'lü finale kalarak İtalyan takımına tarihindeki ilkleri yaşatmıştı. 
     
     ''BENETTON ÇIKACAKMIŞ GİBİ HAZIRLANACAĞIZ'' 
     Bu arada Siena yarı finalde, Viola Reggio Calabria-Benetton Treviso eşleşmesinin galibiyle karşılaşacak. Şu anda sürpriz bir şekilde seride 2-1 üstün olan Reggio Calabria, eğer perşembe günü sahasında oynayacağı maçı kazanırsa ligi lider tamamlayan Benetton'ı play-off'lardan eleyecek. 
     Oyuncularının formda olduğunu ve şampiyon olmak istediklerini söyleyen Ataman, ''Biz sanki Benetton çıkacakmış gibi hazırlanacağız. Tabii ki Galabria çıkarsa çok daha iyi. En azından saha avantajımız olacak ama ben Benetton'ın bırakacağını zannetmiyorum. Benetton ile yarı finalde karşılaşıp, bu sezonun rövanşını almak istiyoruz'' diye konuştu. 
     Yarı finale erken çıkan takım olma avantajıyla hazırlıklarını daha rahat sürdürecek olan Siena, yarı finaldeki ilk maçını 27 Mayıs'ta oynayacak. 
     Öte yandan Türk antrenör, geçen haftalarda İtalyan basınında çıkan sezon sonunda Siena'dan ayrılacağı iddialarıyla ilgili ise ''Bunlar spekülasyon. Şimdilik hiçbir şey belli değil. Ne olursa olsun sezon sonunda karşılıklı masaya oturulup karar verilecek'' açıklamasında bulundu. 
     
</TEXT>
</DOC>
