<DOC>
<DOCNO> 153080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sontur11.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamuya ait kampların satışı başlıyor 
</HEADLINE>
<TEXT>

     -Kamu kuruluşlarına ait kamp ve diğer sosyal tesislerin satışı başlıyor. İlk aşamada satışa çıkarılan 5 tesise 8 trilyon 705 milyar lira değer biçildi. 
     Maliye Bakanlığı tarafından yürütülen çalışmalar sonucunda, ilk aşamada 5 sosyal tesisin ihaleye çıkarılması kararlaştırıldı. Kamuya ait diğer büyük tesislerin satışı için de ölçü olacağı belirtilen bu tesislerden ilk ikisinin ihalesi, 30 Nisan Çarşamba günü gerçekleştirilecek. 
     Maliye, Çarşamba günü satışı yapılacak olan Gençlik ve Spor Genel Müdürlüğü'nün Kuşadası-Davutlar'da bulunan kampına 1 trilyon 910 milyar lira değer biçti. Turizm Bakanlığı'nın yine aynı gün ihalesi yapılacak olan Davutlar'daki tesisine de, 850 milyar lira değer konuldu. 
     Bu iki tesisin ardından Didim'de bulunan 34 bin 500 metrekarelik alan 1 trilyon 210 milyar liradan, Köy Hizmetleri Genel Müdürlüğü'nün Didim-Akköy'deki kampı da 4 trilyon 655 milyar liradan satışa sunulacak. Didim'de daha önce gazino ve motel olarak kullanılan 550 metrekarelik bina da 80 milyar liradan ihaleye çıkacak. 
     





</TEXT>
</DOC>
