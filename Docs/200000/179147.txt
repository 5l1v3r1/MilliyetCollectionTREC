<DOC>
<DOCNO> 179147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/yazar/uras.html </URL>
<DATE> 2003/08/30/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Banka sahipleri ödemesin ...biz ödeyelim 
</HEADLINE>
<TEXT>

   
   Batan bankalar ile ilgili olarak BDDK ve de diğer sorumlu kamu kuruluşları doğru dürüst delil toplayarak, doğru dürüst dava açamaz ve davaları doğru dürüst izleyemez ise, banka sahiplerinin ödeyeceği paraları bizler ödeyeceğiz... Hatta el konulan bankaların boş kasalarını doldurup sahiplerine tekrar geri vereceğiz .. 
   Hakim önüne konulan dosyaya, tarafların iddia ve savunmada ortaya koyulan kanun maddelerine göre karar verir. 
   BDDK'nın, ilgili kamu kuruluşlarının açıklamaları, idari kararları, mali polisin abartılı operasyonları ve uzun soruşturmaları, eğer bir mahkeme kararına bağlanamıyor ise, kimseden beş kuruş para da alınamaz, kimsenin malına da el konulamaz. 
   Olan biten, neyin ne olduğunu gösteriyor... 
   BDDK "Toprakbank'ı hortumladığı için" Halis Toprak'tan 792 trilyon lira talep etmiş. Halis Toprak İstanbul 2. İdare Mahkemesi'ne başvurarak, "Benim böyle bir borcum yok" demiş. Mahkeme de, "BDDK'nın ödeme emrini durdurmuş."BDDK, "Kentbank'ı zarara uğrattığı için Mustafa Süzer'den 176 trilyon lira, İktisat Bankası'nı zarara uğrattığı için Erol Aksoy'dan 726 trilyon lira tahsil etmeye" kalkmış. Mustafa Süzer ve Erol Aksoy ödeme emirlerinin iptali için dava açmış. Adli tatil nedeniyle nöbetçi mahkeme Mustafa Süzer ile Erol Aksoy'un yürütmeyi durdurma isteklerini reddetmiş ama, davacıların talebi adli tatilden sonra karara bağlanacakmış.Uzan ailesi ve İmar Bankası ile ilgili eylemler hükümetin Çukurova Elektrik ile Kepez Elektrik şirketlerine "idari kararlarla" el koyması ile başladı. "İdari kararlar", bugüne kadar doğru dürüst mahkeme kararına bağlanamadı. Şimdilerde Bakanlar Kurulu kararı ile Enerji ve Tabii Kaynaklar Bakanlığı'nın işlemlerinin iptali ve yürütmenin durdurulması için mahkemelerde çok sayıda dava açılıyor... Mahkemeler el koyma kararını iptal eder ise ne olacak Çukurova Elektrik ve Kepez Elektrik Uzanlar'a iade edilecek ve de üstelik zarar ziyan parası mı ödenecek İmar Bankası ile ilgili BDDK'dan ve Mali Polis'ten kaynaklanan çok ciddi iddialar var. Bu iddialar bugüne kadar doğru dürüst bir mahkeme kararına bağlanmadı. Yatlar "gözaltına alınıyor", otomobillere el konuluyor, evler üç defa aranıyor ama netice "sıfıra sıfır, elde var sıfır..." 
   Tekrarda yarar var... BDDK'nın açıklamaları, Mali Polis'in soruşturmaları, idari kararlar sonuç vermez. Mahkeme kararına ihtiyaç var. Mahkeme kararı almak için mahkemeye başvurmak, dava açmak işe yaramaz. Mahkemeye delil sunmak gerekir. Mahkemeden iddianın ispatı gerekir. Suçlanan tarafın savunmasının çürütülmesi gerekir. 
   
      
   
</TEXT>
</DOC>
