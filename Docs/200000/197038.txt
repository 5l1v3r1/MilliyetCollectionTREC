<DOC>
<DOCNO> 197038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/soneko05.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
HSBC Bank, Irak pazarı için sırada... 
</HEADLINE>
<TEXT>

     İstanbul'da dünkü saldırıların hedeflerinden olan İngiliz sermayeli HSBC Bank, Irak pazarına da girmeye hazırlanıyor. 
     İstanbul saldırılarının meydana geldiği sırada bir HSBC heyetinin ülkede incelemelerini sürdürdüğü ve bankanın faaliyet izni almak üzere Irak Merkez Bankası'na başvurduğu bildirildi. 
     HSBC sözcüsü, konuyla ilgili olarak ''Irak'ın mali bakımdan yeniden imarında rol oynamamızın mümkün olup olmayacağını araştırıyoruz'' demekle yetindi. 
     Irak'ta faaliyet göstermek için şu ana dek 6 yabancı bankanın Merkez Bankası'na başvuru yaptığı kaydediliyor. 
     Piyasa değeri bakımından dünyanın 2. büyük bankası olan ve son yıllarda dünya çapında ateşli bir genişleme stratejisi izleyen HSBC, şu anda 12 Ortadoğu ülkesinde faaliyet gösteriyor. 
     
</TEXT>
</DOC>
