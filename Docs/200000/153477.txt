<DOC>
<DOCNO> 153477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sondun36.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay yardımları Bağdat'ta dağıtıldı 
</HEADLINE>
<TEXT>

     Irak'ın başkenti Bağdat'a dün akşam ulaşan Kızılay kafilesi, 5 Tır yardım malzemesini dağıttı. 
     2 Tır tıbbi malzeme ve ilaç İbni Nefis Kalp Hastanesi ile El Vasati Ortopedi ve Plastik Cerrahi Hastanesi'ne, 3 Tır gıda ve su da Irak Kızılayı'na teslim edildi. 
     Kafile ile gönüllü olarak gelen AK Parti Milletvekili Dr. Turhan Çömez ve CHP Milletvekili Hüseyin Güler, ilaçların teslim edildiği hastanelerde hastaları ziyaret etti. 
     Irak'a olan yardımların süreceğini belirten milletvekilleri, ''Burada yaptığımız tespitleri Ankara'ya ileteceğiz. Yardımların artması için gerekenleri yapacağız. Çünkü yaptığımız incelemelerde hastanelerin yetersizliği, ilaç sıkıntısı ve hasta sayısının fazla olduğunu gördük. Bağdat'taki yaralıların durumu gerçekten çok kötü'' dedi. 
     Kafilede yer alan Kızılay Genel Müdürü Fatih Evren de, Irak'a yardımların süreceğini ve bunun yalnızca bir başlangıç olduğunu söyledi. 
     Evren, ''Hükümetimizin burası için ayırdığı belli bir bütçe var. Biz bununla da yetinmeyip Türkiye'de Irak ile ilgili bir kampanya başlatacağız ve yardımları en kısa sürede Irak halkına ulaştıracağız'' diye konuştu. 
     




</TEXT>
</DOC>
