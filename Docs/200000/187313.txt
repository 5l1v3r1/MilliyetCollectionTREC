<DOC>
<DOCNO> 187313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sonspo19.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis alarmda 1000 kişilik holigan listesi geldi... 
</HEADLINE>
<TEXT>

     İstanbul Emniyet Müdürü Celalettin Cerrah, 11 Ekim'de oynanacak Türkiye-İngiltere A milli futbol takımları karşılaşmasına ilişkin, ''Bize bin kişilik bir holigan listesi verildi. Bunlar kesinlikle ülkeye sokulmayacak'' dedi. 
     Cerrah, 11 Ekim Cumartesi günü Şükrü Saraçoğlu Stadı'nda oynanacak milli maçla ilgili tüm güvenlik önlemlerinin alındığını, stat içi ve dışında 5 bin polisin görev yapacağını bildirdi. 
     Mecidiyeköy Meydanı, Kadıköy Altıyol, Kadıköy Rıhtım, Taksim Meydanı, İstiklal Caddesi gibi önceden belirlenen noktalarda çevik kuvvet timlerinin de hazır bekletileceğini anlatan Cerrah, şunları kaydetti 
     ''İngiliz holiganları tanıyan 5 İngiliz polisi, bize yardımcı olmak amacıyla yarın İstanbul'a gelecek. Bu polisler, Atatürk Havalimanı'nda görev yapacak. Daha önce bize bin kişilik bir holigan listesi verildi. Bu kişilerin isimleri, kara, deniz ve havaalanlarındaki bilgisayarlara yüklendi. Bu kişiler kesinlikle ülkeye sokulmayacak. Gelenler de aynı uçaklarla geri gönderilecek.'' Cerrah, İngiltere Futbol Federasyonu'nun talebiyle UEFA'nın ''Stada İngiliz taraftar alınmayacak'' yönünde kararı bulunduğunu hatırlatarak, ''Dolayısıyla, stadyumda İngilizler için bir yer ayrılmayacak. Buna rağmen gelen olursa da stada alınmayacak'' dedi. 

     
</TEXT>
</DOC>
