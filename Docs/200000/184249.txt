<DOC>
<DOCNO> 184249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/yasam/yas01.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Koku alma bozukluğunu hafife almayın 
</HEADLINE>
<TEXT>
   Tıkalı burun mutsuz ediyor 
   Prof. Kemal Değer, "Burundan hava alamadığı için oksijen açlığı çeken hasta, geceleri rahat uyuyamaz. Mutlu olabilmeleri için burunlarından rahat nefes almaları, koku almaları lazım" diyor 
      AYŞEGÜL AYDOĞAN 
   
   UZUN süreli burun tıkanıklığı, koku alma bozukluğu, ağız kokusu, burunda ve başınızda ileri derecede dolgunluk hissi, baş ağrısı, kötü koku veya geniz akıntınız varsa hafife almayın. Bu belirtiler, kulak burun boğaz uzmanlarının "baş belası" diye nitelendirdiği "polipler"in habercisi... Burun içinde ve sinüslerde ortaya çıkan, akciğer hastalıklarına davetiye çıkaran poliplerin görülme sıklığı yüzde 4 dolayında. 
   İSTANBUL Tıp Fakültesi öğretim üyesi Prof. Dr. Kemal Değer, hastalar arasında 10 - 15 kez ameliyat olanlar bulunduğunu belirterek şöyle konuştu "Polipler hayat kalitesini bozar, işgücü kaybı yaratır. Burundan hava alamadığı için oksijen açlığı çeken hasta, geceleri rahat uyuyamaz. Solunumu ağızdan olduğu için ağız kokuları vardır. Mutlu olabilmeleri için burunlarından rahat nefes almaları, koku almaları lazım." 
   POLİPLERİN tedavi edilmediğinde ciddi akciğer hastalıklarına yol açabildiğini anlatan Değer, "Ağız solunumu yaptıkları için bronşit, akciğer enfeksiyonları ve buna bağlı hastalıkları beraberinde getirir" dedi. Prof. Değer, yeni bir lokal damlanın fulitikozon propionot hastaların yüzde 30'unda nefes ve koku almayı sağladığını, ameliyat gereken hastalara da kolaylık getirdiğini kaydetti. 
   
   
</TEXT>
</DOC>
