<DOC>
<DOCNO> 159496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/soneko36.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO Hükümet, "çoğunluk bizde, ne istersek yaparız"dan vazgeçmeli 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Mehmet Yıldırım, ''Hükümetin sayısal çoğunluk nasılsa bizde, o halde ne istersek yaparız anlayışından vazgeçmesi gerek'' dedi. 
     Yıldırım, Trabzon Ticaret ve Sanayi Odası'nın Aylık Olağan Meclis Toplantısı'nda 1990'lı yılların başından itibaren 70 yıllık komünizmin çöktüğünü ve dünyada liberal ekonominin ön plana çıktığını belirterek, ''Ancak, bu gelişmeler yaşanırken Türkiye önünü göremedi. İleriye dönük program uygulanamadı. Türkiye gelişecekse liberal yapıyı oluşturması lazım'' dedi. 
     Türkiye'nin önünde kendini sorgulaması gereken bir dönem olduğunu ifade eden Yıldırım, ''Bugüne kadar ülke sabah ola hayrola anlayışıyla yönetildi. Günü gün etme düşüncesiyle ekonomiye yön verilmeye çalışıldı. 3 Kasım'da tek başına iktidar görev başına geldi. 59. hükümete hepimizin destek vermesi, sağduyuyla hareket etmemiz gerekiyor'' diye konuştu. 
     Ancak, hükümetin göreve geldiği süre sonrasındaki gelişmelere bakıldığında, hükümetle devletin sürtüşmesinin görüldüğünü savunan Yıldırım, şunları söyledi 
     ''Bu durumu aşmamız gerekiyor. Türkiye'nin acil olarak yapısal bir değişime ihtiyacı vardır. Güvenlik, adalet ve savunma dışında her şey özelleştirilmeli. Liberal ekonomi oturtulmalıdır. Hükümetin sayısal çoğunluk nasılsa bizde, o halde ne istersek yaparız anlayışından vazgeçmesi gerekir. Parmaksal sorumluluğu sağlarsın, ama vicdani sorumluluğu bu şekilde sağlayamazsın. Artık onların da birilerini ikna etmeden hareket edilmeyeceğini anlamaları gerekiyor.'' 
     
     ''TEFECİYE AKILLI GİTMENİZ LAZIM'' 
     İTO Başkanı Yıldırım, bugüne kadar, dünyada IMF ile ekonomisini düzelten tek bir ülke olmadığını da ifade ederek, şöyle devam etti 
     ''IMF'den alınan borçlar akılcı politikalarla alınmadı. Tefeciye akıllı gitmeniz lazım, akılsız giderseniz sizi batırır. Türkiye IMF'ye akılsız gitti, bunun bedelini hepimiz ödüyoruz. Yıl sonunda dolar Türkiye'de belki de 1 milyon 200 bin liraya düşecek. Orman affı gerçekleştiğinde hükümetin kasasına 25 milyar dolar girecek. Bu, pembe hayaller içinde kullanılırsa 2004 yılının sonunda doları 5 milyon liraya alırız. Dünya ekonomisini iyi takip edip Türkiye ekonomisini ona göre yönlendirilmesi lazım.'' Türkiye'nin, Karadeniz Ekonomik İşbirliği'ne önem vermesi gerektiğini, Trabzon'un bunun için önemli bir nokta olduğuna işaret eden Yıldırım, ''Trabzon'da yarın açılacak Trabzon Dünya Ticaret Merkezi, bunun başlangıcı olabilir. Hatta Karadeniz Ekonomik Bankası'nın bir şubesinin de Trabzon'da açılması gerekiyor. Trabzon bu işin merkezi olabilir, bu yapıya sahip'' dedi. 
     Yıldırım, Diyarbakır-Trabzon otoyolunun bir an önce yapılması gerektiğini belirterek, GAP'ın yaygınlaşması için Karadeniz limanlarına ulaşması gerektiğini bunun da bu otoyol sayesinde olabileceğini söyledi. 
     
</TEXT>
</DOC>
