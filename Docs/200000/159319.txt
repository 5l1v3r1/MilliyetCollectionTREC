<DOC>
<DOCNO> 159319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sontur18.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Sunal'ın eşi, vergi kaçırmaktan yargılanıyor... 
</HEADLINE>
<TEXT>

     Sanatçı Kemal Sunal'ın ölümünden sonra eşinin banka hesabındaki yaklaşık 1 trilyon lirayı vergi kaçırmak için sahte imzalarla müşterek hesap haline getirerek ''özel evrakta sahtecilik'' suçunu işlediği iddiasıyla haklarında dava açılan Gül Sunal ile Ziraat Bankası Caddebostan Şubesi Yönetmen Yardımcısı Dilek Dizdaroğlu'nun yargılanmalarına başlandı. 
     Kadıköy 4. Asliye Ceza Mahkemesi'nde yapılan ilk duruşmaya Gül Sunal avukatı Yaşar Alıcı ile birlikte gelirken, firari sanık Dilek Dizdaroğlu katılmadı. 
     Gazetecilerin alınmadığı duruşmada savunmasını yapan Gül Sunal'ın, üzerine atılı suçu kabul etmediği öğrenildi. 
     Kemal Sunal'ın sağlığında banka işlemleriyle kendisinin uğraştığını belirten Gül Sunal, duruşmadaki ifadesinde şunları söyledi 
     ''Eşim öldükten sonraki 40 gün içinde hiç bankaya gitmedim. Daha sonra bankaya gittiğimde diğer sanık Dilek Dizdaroğlu, imzalamam için önüme evraklar koydu. Acelem olduğu için incelemeden imzaladım. Eşim uzun süre bu bankayla çalıştığı için Dilek Dizdaroğlu güvenimizi kazanmıştı. Birçok kişiye de aynı şeyi yapmış. Bilerek suça katılmadım.'' Banka avukatı da, incelemeler sonucu Gül Sunal'ın banka evraklarında sahtecilik yaptığının anlaşıldığını iddia ederek, cezalandırılmasını talep etti. 
     Duruşma, eksik evrakların tamamlanması amacıyla ertelendi. 
     
     ''SUNAL AİLESİ VERGİ REKORTMENİ BİR AİLEDİR'' 
     Duruşma sonrasında gazetecilere açıklama yapan Gül Sunal, oğlu Ali Sunal'ın yerine imza attığının iddia edildiğini ancak oğlunun yerine imza atmadığını söyledi. 
     Sunal, Adli Tıp Kurumu'ndan imzaların kendisine ait olmadığına dair rapor aldıklarını ve bu raporu mahkemeye sunduklarını kaydetti. 
     Avukat Yaşar Alıcı da, Ziraat Bankası Caddebostan Şubesi'nin Yönetmen Yardımcısı Dilek Dizdaroğlu hakkında 6 trilyon liradan fazla mevduatı zimmetine geçirmek suçundan açılan soruşturma sırasında Kemal Sunal'ın hesaplarında da usulsüzlük yapıldığının ortaya çıktığını hatırlattı. 
     Bu usulsüzlüğün bir kısmının sahte imzalarla gerçekleştirildiğini anlatan avukat Alıcı, Gül Sunal'ın oğlu Ali Sunal yerine sahte imza attığının iddia edildiğini ancak Adli Tıp Kurumu'ndan alınan bilirkişi raporuyla bunun doğru olmadığını ispat ettiklerini savundu. 
     Avukat Alıcı, ''Vergiyi az ödemek için böyle bir işlem yapıldığı iddia ediliyor. Ancak Sunal ailesi vergi rekortmeni bir ailedir'' dedi. 
     
     İDDİANAMEDEN 
     Kadıköy Cumhuriyet Savcılığı'nca hazırlanan iddianamede, Kemal Sunal'ın Ziraat Bankası Caddebostan Şubesi'ndeki 959 milyar 500 milyon liralık hesabının ölümünden sonra sahte imzalarla Kemal Sunal, Gül Sunal ve oğulları Ali Sunal olmak üzere 3 ortaklı müşterek hesap haline getirildiği ileri sürülüyor. 
     İddianamede, Sunal'ın bankadaki hesabının 3'de 2'sinin bildirim dışı bırakıldığı, Ali Sunal'ın imzasının Gül Sunal tarafından atıldığı, ayrıca Kemal Sunal'ın imzasının da sağlığında atılmadığı belirlendiği için imzanın sahte olduğunun anlaşıldığı kaydediliyor. 
     Buna göre, Gül Sunal ve Ziraat Bankası Caddebostan Şubesi'nin Yönetmen Yardımcısı Dilek Dizdaroğlu'nun TCK'nın 345. maddesine göre ''özel evrakta sahtecilik'' suçundan 1 yıldan 3 yıla kadar hapisle cezalandırılmaları talep ediliyor. 
     Usulsüzlüğün ortaya çıkmasından bu yana bulunamayan Dilek Dizdaroğlu, Ankara 5. Asliye Ceza Mahkemesi'nde de 6 trilyon liralık mevduat hesabını zimmetine geçirmekten yargılanıyor. 
     
</TEXT>
</DOC>
