<DOC>
<DOCNO> 175043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sonspo01.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın Teknik heyetimiz isterse transfer yaparız" 
</HEADLINE>
<TEXT>

     Galatasaray Kulübü Başkanı Özhan Canaydın, taraftarların Diyarbakırspor maçının ilk yarısındaki görüntü nedeniyle umutsuzluğa kapılmaması gerektiğini söyledi. 
     Canaydın, bir televizyon programında canlı yayınlanan programa katılarak açıklamalarda bulundu. Takımdan memnun olduğunu belirten Canaydın, ''Taraftarlarımız hiç umutsuzluğa kapılmasın. Dimdik yürüyoruz. Çok değerli oyuncularımız var. İki ayrı takım kurabilecek bir ekibiz'' dedi. 
     Transfer konularına da açıklık getiren Canaydın, ''Şampiyonlar Ligi ön eleme karşılaşması için kadromuzu UEFA'ya bildirdik. Şampiyonlar Ligi'ne kaldığımızda da 28 Ağustos tarihine kadar yeni bir liste verme imkanımız var. Teknik heyetimiz ister, bütçemiz de elverirse transfer yaparız'' dedi. 
     
     HAKAN ŞÜKÜR'ÜN TRANSFERİ 
     Özhan Canaydın, Hakan Şükür'ün transferinin sadece kendisinin isteği sonucunda gerçekleşmediğini vurguladı. Canaydın, Hakan Şükür'ün alınması teklifinin teknik heyetten geldiğini kaydederek, ''Galatasaray'da başkan istediği için transfer olmaz. Teknik heyetten istek geldi, başkan olarak ben de onay verdim. Herkes şunu bilsin tüm camiamız aynı anda Hakan Şükür'ün transferini istedi'' diye konuştu. Teknik Direktör Fatih Terim ile Hakan Şükür arasında bir anlaşmazlığın söz konusu olmadığını da belirten Özhan Canaydın, ''Hakan'a 10 numaralı formayı veren, kaptanlık pazubandını da taktıran Fatih Terim'dir. Hakan'ın hocasıyla hiçbir ihtilafı ve Galatasaray'da böyle bir problem yoktur'' dedi. 
     
     ''İLK MAÇLAR HER ZAMAN ZORDUR'' 
     Başkan Canaydın, ligin ilk maçlarının her zaman zor geçtiğini, bunu da Diyarbakırspor maçında gördüklerini kaydetti. 
     Diyarbakırspor maçında galip gelmeyi bildiklerini ifade eden Canaydın, ''Bu her zaman böyle olmuştur. Rakiplerimizin bu hafta aldıkları sonuçlar da ortada...'' dedi. 
     Yeni transfer Frank De Boer'i de savunan Canaydın, şunları söyledi 
     ''Amsterdam Arena Stadı'nın Şeref Salonu'nda bir Cruyff'un, bir de Frank De Boer'in tabloları var. Bunu görünce büyük mutluluk duydum. Kendisi ilerleyen haftalarda başarılı performans gösterecektir.'' Başkan Canaydın, şampiyonluk mücadelesi verecek takımlardan Gençlerbirliği, Trabzonspor ve Fenerbahçe'nin ligin ilk haftasında aldıkları sonuçlar için ise ''Başlangıçta bu tür olaylar olabilir. Ama büyük takımlar bunların üstesinden gelir ve hep beraber yolumuza devam ederiz'' yorumunu yaptı. 
     
     ''HER ŞEYİMİ GALATASARAY'A BORÇLUYUM'' 
     Özhan Canaydın, hayatta her şeyini Galatarasay'a borçlu olduğunu ifade ederek, ''Şu anda bu borcumu ödüyorum'' dedi. Galatasaray'a olan borcunun ödenmekle bitmeyeceğini belirten Canaydın, ''Tatil yapmayı çok sevmeme rağmen yapamıyorum, ancak ben böyle çok mutluyum. Keyif alıyorum'' diye konuştu. 
     2 yıllık görev süresi bittiğinde verdiği iki vaadi yerine getirmiş olacağını tahmin ettiğini dile getiren Canaydın, konuşmasını ''Benim koltuk hırsım yok. İleriye dönük politik vaatlerde bulunmam. Ben en iyi bildiğim gibi hizmetimi veriyorum. Genel Kurul'un huzuruna bu şekilde çıkarım'' diyerek tamamladı. 
     
</TEXT>
</DOC>
