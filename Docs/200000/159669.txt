<DOC>
<DOCNO> 159669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/sondun06.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternet, boşanma avukatlarını işsiz bırakacak.. 
</HEADLINE>
<TEXT>

     ABD'de boşanmak isteyen çiftler, daha çok ekonomik sebeplerden dolayı, avukat tutmak yerine, internetteki bazı siteler yardımıyla boşanma işlemlerini yapıyor. 
     En düşük boşanma avukatı ücretinin yaklaşık 10'da 1'ini ödeyerek boşanmak isteyen çiftler, internetten gerekli formları indirebiliyor ve hatta bunları nasıl dolduracakları konusunda teknik yardım alabiliyorlar. 
     İnternette bu işi yapan ''Completecase.com'' ve ''Legalzoom.com'' adlı firmaların yetkilileri, 3 yıllık süre içinde 20 binden fazla kişiye yardımcı olduklarını açıkladılar. 
     Amerikan eyaletlerinden California'da yasalar, internet aracılığıyla boşanmaya imkan tanıyor. Bu yönteme başvuranların sayısı Mayıs 2002'de 6800'ken geçen ay 15 bine yükseldi. 
     Olayı internet aracılığıyla uçak bileti ya da hisse senedi almaya benzeten ''Legalzoom'' firması başkanı Brian Lee, ''İnsanlar böyle işler için seyahat acentesine, borsa simsarına ya da avukata ihtiyaçları olmadığını fark ediyorlar'' diye konuştu. 
     ''Legalzoom'' firmasına 300 dolar ödeyerek boşanan 33 yaşındaki John Chang, ''olayın kendisi için tamamıyla parasal bir mesele olduğunu'' ifade etti. 
     Chang, ''Bir gece oturup gerekli formları doldurdum. Bu iş aşağı yukarı 3 saat sürdü, fakat bana 2000 dolar kazandırdı'' diye konuştu. 
     
     AKSİ GÖRÜŞTE OLANLAR 
     Buna karşılık bazı dini kuruluşlar boşanmanın çok kolaylaştırıldığı ve bunun aile kurumu açısından sakıncalı olduğu görüşünü savunuyorlar. 
     Olay Amerikan barolar birliğini de harekete geçirdi. 
     Kuruluş, avukatların boşanmak isteyen çiftlere, yüksek ücret talep etmeden nasıl yardımcı olabileceklerini araştırmaya başladı. 
     
</TEXT>
</DOC>
