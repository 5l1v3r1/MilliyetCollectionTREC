<DOC>
<DOCNO> 169418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/guncel/gun00.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çok yazık ediyoruz 
</HEADLINE>
<TEXT>

Üç asırdır Boğaz'ı süsleyen Amcazade Hüseyin Paşa Yalısı, restorasyon izni alınamadığı için kaçınılmaz kaderine boyun eğiyor... 
     ÖMER ERBİL İstanbul 

     Amcazade Hüseyin Paşa Yalısı, kaderine terk edildiği için 300 yıllık geçmişini taşıyamaz hale geldi. Bölüm bölüm çöken yalıdan geriye koca bir ahşap yığını kaldı. Ahşap binanın yıkılmadan kurtarılması gerektiğini belirten Koruma Kurulu'nun tavsiyesi, yalının Boğaz'a doğru kaymasını önlemek için kazık çakılması... Restorasyon için izin isteyen Amcazade Hüseyin Paşa Vakfı ise yalı sökülmeden yapılacak bu çalışmanın binanın yıkılmasına neden olacağı görüşünde. Restorasyon izni geciktikçe de tarihi yapı her geçen gün biraz daha yok oluyor. 
     
     RESTORASYON PAHALI 
     Amcazade Hüseyin Paşa Yalısı, Padişah İkinci Mustafa döneminde sadrazamlık yapmış Köprülü Hüseyin Paşa tarafından Anadoluhisarı'nda yaptırıldı. Osmanlı dönemindeki Karlofça Anlaşması'nın taslakları bu köşkte hazırlandı. Önemli tarihsel olaylara tanıklık eden yalı, Boğaziçi'nin yaşayan en eski yapısı. Mülkiyeti Amcazade Hüseyin Paşa Vakfı'na ait olan yalı, bugün harap bir halde onarılmayı bekliyor. Vakıf Mütevelli Heyet Başkanı henüz seçilmediğinden söz sahibi olan Vakıflar İstanbul Bölge Müdürlüğü ise yalı ile ilgili bir çalışma başlatmadı. Yetkililer, kendilerinin ilk muhatap olmadığını, Amcazade Hüseyin Paşa Vakfı'nın restorasyonu yapması gerektiğini, bu olmadığı takdirde görevin Vakıflar'a geçeceğini belirterek, restorasyonun çok pahalı olduğuna dikkat çekti. 
     Ancak Amcazade Hüseyin Paşa Vakfı, İstanbul 3 Numaralı Koruma Kurulu'na yapmış olduğu müracatlardan bir sonuç alamadı. Kurul, önce kazık çakılarak yalının Boğaz'a doğru kaymasının önüne geçilmesini istedi. Vakıf ise önce ahşap binanın sökülmesi, kazık çakma işlemi bittikten sonra yalının orjinal haliyle yeniden yapılmasını teklif etti. 
     
     KAZIK ÇAKMAK RİSKLİ 
     Ahşap yapının sökülmemesi yönünde ilke kararı olduğunu belirten Kurul, kazık çakma işleminin bu halde yapılması gerektiğini yineledi. Vakıf yetkilileri de bu durumda kazık çakma işlemine başlanırsa binanın sarsıntıdan çökebileceğini belirterek, Kurul'a yine itiraz etti. 
     İstanbul 3 Numaralı Koruma Kurulu'nun bu kararının üzerinden dört yıl geçti. Amcazade Hüseyin Paşa Vakfı yetkilileri h l kaymanın önüne geçebilmek için çözüm yolları arıyor. Ancak bu dönemde, yalının arka müştemilatı tamamen yıkıldı. Yandaki ek bina kısmen çöktü. Birinci derece tarihi eser konumundaki yalının ön bölümü ise demir ve ağaç desteklerle ayakta duruyor. Camları kırılan, ahşap tavan işlemeleri çöken yalıdan aslında geriye tarihi eser değil, bir ahşap yığını kaldı. 
     
     

</TEXT>
</DOC>
