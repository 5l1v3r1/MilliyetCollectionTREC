<DOC>
<DOCNO> 179385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sontur27.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan Kendi dünyalarının darlığını gösteriyorlar 
</HEADLINE>
<TEXT>

     Başbakan Recep Tayyip Erdoğan, ''Bizi anlamakta hala güçlük çekenler, kendi dar ideoloji şablonları ile tanımlamak isteyenler, aslında kendi dünyalarının darlığını göstermekteler'' dedi. 
     Başbakan Erdoğan, ''Siyaset Akademisi Yerel Yönetimler Okulu''nun açılış dersinde yaptığı konuşmada, siyaset akademisiyle ilgili ilk adımı 1990'ların başında kendilerinin attığını ve bir yerel yönetimler programı başlattaklarını söyledi. 
     Bugünkü birçok belediye başkanı, il genel ve belediye meclis üyesi ile bazı milletvekillerinin oradan yetiştiğini kaydeden Erdoğan, bunun bilgiye dayalı siyasetin nerelere dayandığının en güzel ifadesi olduğunu belirtti. 
     Başbakan Erdoğan, o güne kadar hiçbir siyasi partinin böyle bir adım atmadığını ve akademide derslere bir program içinde ve ciddiyetle devam edildiğini anlatarak, sözlerini şöyle sürdürdü 
     ''Siyasi tarihimiz, siyasetin sosyal alandaki veya sosyal alan içindeki yeri ve işlevini anlayamadığı, bu hassasiyete sırt çevirdiği için siyaset sahnesinin dışında kalan partilerin ve siyasetçilerin silik hatıraları ile doludur. Bu anlamda bir dönüm noktası olan 3 Kasım 2002 tarihinin tasfiye ettiği siyaset anlayışı üzerinde durmamız ve tasfiyenin nedenlerini çok iyi analiz etmemiz lazım. Acaba 3 Kasım 2002 niçin böyle bir netice ve aynı zamanda bir milat olmuştur. Aynı hatalara, yanlışlara düşme ihtimalinin, aynı sonuçları doğuracağını unutmamalıyız.'' 
     
     SİYASET ANLAYIŞI 
     Erdoğan, ülkeye ve dünyaya hangi noktadan bakıldığı, nelerin görüldüğünün büyük önem kazandığını vurgulayarak, toplumun ve insanlığın ortak kalıcı değerleri üzerinden siyaset yapılmasını savunduklarını söyledi. 
     Başbakan Erdoğan, ''Çatışmacı ve gerilimden nemalanan siyaset anlayışı yerine, topluma yaslanan, halka güvenen, milletin müşterek iradesini esas alan bir siyaset anlayışıyla ülkemize ve insanımıza hizmet edebiliriz. Hatırlayın, milletin tasfiyesine uğrayanlar siyasetteki ibret tablolarıdır'' diye konuştu. 
     Bu tablolardan gerekli dersleri alarak yola çıkan bir siyasi parti olduklarını anlatan Erdoğan, şunları söyledi 
     ''Bizim soğuk savaş yıllarının köhne siyasetiyle, eski klişe söylemlerle, kuru sloganlarla bir işimiz yoktur, olmamalıdır. Bizi anlamakta hala güçlük çekenler kendi dar ideoloji şablonları ile tanımlamak isteyenler, aslında kendi dünyalarının darlığını göstermekteler. Biz Türkiye'nin ihtiyaç duyduğu yeni siyaseti üretmek ve hayata geçirmek için yola çıktık.'' Başbakan Erdoğan, bu kararlılıkla adımlarını atmaya devam ettiklerini ve bugün bulundukları noktayı yeterli görmediklerini de ifade ederek, ''İlerlemezsek geriye düşeceğimizin şuuru içindeyiz ve içinde olmalıyız. Bu millet hiçbir zaman sizi tepede tutmaya veya daha da ileri götürmeye ne mecburdur, ne mahkumdur. Eğer gereğini yapmazsak, gereğini yapmazsanız, o zaman da indirmek onun en tabi hakkıdır'' diye konuştu. 
     Erdoğan, siyaseti tüm yönleriyle kavramak, yönetim anlayışlarını zenginleştirmek ve ülkeyi geleceğe taşıyacak siyasi hazırlıkları yapmak konusunda yakaladıkları bütün imkanları kullandıklarını ve yeni imkanlar oluşturmak için de şartları zorladıklarını belirterek, sadece üst yapılarını değil, parti teşkilatlarını da ülkenin geleceğinde hizmet verecek bir kalite ve donanıma ulaştırmak için gayret gösterdiklerini söyledi. 
     Siyaset Akademisi'nin işte böyle önemli bir hazırlığın ve birikimin sağladığı Türkiye'ye yeni bir siyaset vizyonu kazandıracak girişim olduğunu dile getiren Erdoğan, İstanbul İl Teşkilatı'na çalışmalarından dolayı teşekkür etti. 
     Başbakan Erdoğan, akademiden hem kendilerinin, hem siyasetten ülkenin dertlerine çözüm üretilmesini bekleyen milletin, hem de siyasi hareketlerin fayda göreceğini belirtti. 
     
</TEXT>
</DOC>
