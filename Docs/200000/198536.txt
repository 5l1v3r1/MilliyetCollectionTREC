<DOC>
<DOCNO> 198536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/guncel/gun06.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Al raporu, seç okulunu 
</HEADLINE>
<TEXT>

   Açıkgöz veliler sayesinde Anadolu liselerinde nakil patlaması yaşanıyor. İstanbul'daki Anadolu liselerine il dışından 361 öğrenci nakille geldi 
      SİBEL KAHRAMAN 
   
   Hem öğrencilerin hem de velilerin gözdesi olan Anadolu liseleri ve süper liseler, bazı açıkgöz veliler sayesinde "Nakil liseleri" ne dönüştü. 
   Bu yıl İstanbul'daki Anadolu liselerine il dışından 361 öğrenci nakille geldi. İl içinde ise 65 öğrenci yer değiştirdi. 
   Süper liselere de il dışından 379 nakil olurken, il içinde 211 öğrenci yer değişikliği yaptı. 
   Aslında Anadolu liselerine nakil yaptırmak için şartlar hiç de kolay değil. Ancak bir mazeret var ki her yıl nakillerin dayandırıldığı en büyük neden oluyor. "Doktor raporu." 
   "Çocuğun psikolojik durumu dışarıda okumaya elverişli değil. Ailesinin yanında olmalı" raporunu alan, nakil için başvuru yapıyor. 
   Bu durumu bazı velilerin çocuğunun hazırlık sınıfını bir başka ilde okumasına bile razı olarak kullandığı belirtiliyor. Buna göre önce düşük puanlı olan taşra kentlerinden tercih yapılıyor ve çocuklar kazanılması daha kolay olan bu okullara yerleştiriliyor. Veliler, çocuklarını hazırlık sınıfının ardından da heyet raporu alarak İstanbul'da bulunan daha yüksek puanlı Anadolu lisesine nakil yaptırıyor. 
   Milli Eğitim Müdürlüğü yetkilileri, nakil isteklerinde daha çok popüler okulların tercih edildiğini belirterek, "Nakillerde en fazla rapor mazereti gösteriliyor. Nakil yapılacak okulun puanının, öğrencinin geldiği okulun puanından çok yüksek olmamasına çalışıyoruz. Ama bunu tam olarak sağlamak mümkün değil" dediler. 
   
   45 kişilik sınıflar 
   Nakiller nedeniyle İstanbul'da 30 kişi olması gereken Anadolu lisesi sınıf kontenjanlarının bazı okullarda 45'e çıktığını belirten yetkililer, "Her yıl alınabilecek öğrenci sayısı belirleniyor. Ancak nakiller sınıf mevcutlarının artmasına neden oluyor. Her yıl bu sıkıntı yaşanıyor" diye konuştular. 
   Kamuoyunda süper lise olarak tanınan ve not ortalamasıyla başarılı öğrencileri alan Yabancı Dil Ağırlıklı Liseler de nakillerden payına düşeni alıyor. 
   
   
   
   
   
</TEXT>
</DOC>
