<DOC>
<DOCNO> 177333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/guncel/gun08.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Osmanlı 1302'de Yalova'da kuruldu' 
</HEADLINE>
<TEXT>

   SÜHEYLA GÖZDERELİLER Yalova DHA 

   
   Osmanlı tarihi konusunda önde gelen isimlerden olan Prof. Dr. Halil İnalcık, Osmanlı İmparatorluğu'nun 1299'da değil, 1302'de Yalova-Karamürsel arasındaki Bafeus Savaşı'ndan sonra kurulduğunu söyledi. Bilkent Üniversitesi'nde tarih dersleri veren İnalcık, Yalova'daki konferansında, Osman Gazi'nin 1299'de adına hutbe okuttuğunu, fakat sikke bastırmadığını, bunun da devletlerin kuruluşunda önemli bir şart olduğunu belirtti. İnalcık, Osmanlı'nın asıl itibariyle 27 Temmuz 1302'de kurulduğunu öne sürerek, "Osmanlılar, kuruluş aşamasında Yenişehir'i kendine üs yapmıştı. İlk sefer İzmit'e düzenlendi. İzmit'in Bizans İmparatorluğu'ndan istediği yardımcı kuvvetleri Osman Gazi, o günkü adıyla 'Yalak Ovası' denen Bafeus Meydanı'nda yenmiştir" dedi. Osmanlı'nın Bizans'a karşı ilk önemli başarısını burada kazandığını söyleyen İnalcık, bu zaferin Osmanlı İmparatorluğu'nun Yalova'da kurulduğuna en büyük delil olduğunu söyledi. 
   
   
   
   
</TEXT>
</DOC>
