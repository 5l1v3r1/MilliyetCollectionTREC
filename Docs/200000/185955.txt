<DOC>
<DOCNO> 185955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/yazar/yilmaz.html </URL>
<DATE> 2003/10/02/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Bürokratlar ağır cezada yargılanacak 
</HEADLINE>
<TEXT>

   
   İki ülke bir oldu, bir tüneli yapamadı. Bu sözler Bayındırlık Bakanı Zeki Ergezen'e ait. Haksız da sayılmaz. 
   11 yıldır tamamlanamayan 23 kilometrelik yol Bolu Tüneli ve viyadükleri. 
   1992'de İtalyan Astaldi firmasına 277.2 milyon dolara ihale edilen projenin, 2006 yılında bitirilebilmesi için, Hazine 22 yabancı bankadan toplam 305 milyon dolar kredi getirdi. 
   30 milyon doları Amerikan Eximbank'ından alınan kredinin geri ödeme şartları ise ilk 52 ayı ödemesiz, 13.5 yıl vadeli olarak belirdi. 
   Bolu Tüneli ve bağlı viyadükleriyle 23 kilometre uzunluğundaki yolun, yüzde 76'sı bitirildi. 
   
   İstanbul'a yaklaşamadı 
   Bu projenin başından çok işler geçti. 12 Kasım Düzce depremi yıkıcı olanıydı ve bundan dolayı Türkiye'ye 105 milyon dolar sigorta bedeli ödendi. Deprem kadar olmasa da, 1998 yılında Bayındır İnşaat'ın Astaldi'ye ortak olarak eklemlenmesinin tahrip gücü de az değildi. 
   İtalyan Başbakanı Berlusconi'nin devreye girmesi ile çözülen Astaldi sorununu düğümleyen Bayındır'ın patronu Kamuran Çörtük'tü. 
   Çörtük, sahibi olduğu Bayındırbank'ın Fon'a geçmesiyle, Astaldi ortaklığından doğan hak-edişini istiyordu. 
   Geçtiğimiz günlerde mahkemeler tek yüklenici firma olarak Astaldi'yi tescil ettiler. Böylece Bayındır'ın Astaldi'den bundan sonraki işlerden alacağı bir pay kalmadı. 
   Çörtük, bankalarla borçların yeniden yapılandırılmasına olanak veren "İstanbul Yaklaşımı" müzakerelerini sürdürüyor. Astaldi'den alacağı paylar İstanbul Yaklaşımı'ndan çıkartıldı. Astaldi - Bayındır ortaklığının tasfiye işlemi ise sürüyor. 
   
   Evlerinin önü otoban 
   Bayındır denince aklıma Kavacık otobanı da geliyor. Otobanın müteahhitlerinden Bayındır'a haksızlık ediyorum. Burada yüklenici firmaya değil, 6 kilometre uzunluğundaki yola, sanki acil projeymiş gibi 40 milyon dolar yatıran siyasetçilere, bürokratlara yüklenmek gerekir. 
   Beykoz Konakları'na rahat gidilsin diye evlerinin önüne otoban yaptırdılar. İstanbul'un 70 metre ile en yüksek viyadüğü burada. 
   Kavacık otobanının bir ilginç tarafı da tüneller var, Beykoz - Riva bağlantı yolları yapılmadı. Tünele gireceksin ama çıkışı yok 
   Girip, geri dönebilirsin... 
   Bir dönemin en güçlü iki ismi Mesut Yılmaz ve Hüsamettin Özkan'ın oturduğu yer Beykoz Konakları. 
   Bilmem soruların cevabını vermiş oldum mu 
   
   Duble yol maliyeti 
   40 milyon dolarlık yatırımı Bayındırlık Bakanlığı Müsteşar Yardımcısı Yaşar Karayel'e sordum "Bu parayla, 200 kilometre duble yol yaparız" dedi. 
   Yaptıklarına bakalım... 
   Son 10 ayda yapımına başlanan 1250 kilometre bölünmüş yolun, 950 kilometresi trafiğe açıldı. Ekimde bitecek. 
   Geçmiş siyasi dönemlerde Çorlu'da 19 kilometre bölünmüş yol 17 trilyona yapılırken AKP'nin Aydın - Horsunlu arasında 96 kilometre uzunluğunda yaptığı bölünmüş yol, 27 trilyona mal oldu. Arada önemli bir fark var. 
   Nedenini soruşturuyorum kamunun ilde, ilçede, belde de ne kadar iş makinesi, personeli varsa, ortak havuzda toplanıyor ve devlet imk nları ile yol inşa ediliyor. Yazın da kış bölgelerindeki makineler yazlık bölgelere kaydırilacak ve buradaki yollar yapılacak. 
   AKP'nin hedefi 15 bin kilometre duble yoldu. 100 milyon dolar ödeyecek. Öbür tarafta da 40 milyon dolarlık Kavacık otobanı. 
   
   780 trilyon uçtu 
   Bayındırlık Bakanlığı da, banka hortumları gibi içini bir açtılar neler çıktı... 
   Bayındırlık Bakanlığı Teftiş Kurulu'nun, 56. ve 57. hükümetler döneminde yapılan işlerle ilgili araştırması tamamlandı. Meclis Araştırma Komisyonu'na gönderildi. Karayolları'ndan ihale alan 23 şirkete, 780 trilyonluk 'fazla ödeme' yapıldığı belgelendi. Danıştay, komisyon kararını onayladı. Sorumlu bürokratlar ağır cezaya gönderildi, önümüzdeki günlerde duruşmalara çıkacaklar. 780 trilyonun buhar olduğu yerde paralar Bolu Tünel'ine değil, karanlığa gömülmüş. 
   
      
   
</TEXT>
</DOC>
