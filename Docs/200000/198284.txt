<DOC>
<DOCNO> 198284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/siyaset/siy02.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Loizidu davası yine ertelendi 
</HEADLINE>
<TEXT>

   Dışişleri Bakanı'nın "Çözüme yakınız. Türkiye'nin formülüne yeşil ışık yakın. Tazminatı hemen verelim" mektubu etkili oldu. Loizidu kararı haftaya kaldı 
      GÜVEN ÖZALP Brüksel 

   
   Daimi temsilciler düzeyinde toplanan Avrupa Konseyi Bakanlar Komitesi, Loizidu davası konusunda yine bir karar alamadı ve kararı gelecek haftaya bıraktı. Dün konu Strasbourg'da bir kez daha masaya yatırılırken Türkiye, bir çok ülkenin sıcak bakmaya başladığı kararın aşamalı olarak uygulanmasına ilişkin formülün kabulü halinde faiziyle birlikte yaklaşık 1 milyon 100 bin doları bulan tazminatı hemen ödemeye hazır olduğunu tekrarladı. Dışişleri Bakanı Abdullah Gül de Konsey'e bir mektup göndererek "Çözüme yakınız, bu fırsat kaçmasın" mesajı verdi. 
   Komite toplantısında bu hafta da çözüme ulaşılamamasının ardındaki en önemli nedenini, Yunanistan ve Kıbrıs Rum Kesimi'nin konuya ilişkin itirazlarını kaldırmaya yanaşmamaları oluşturuyor. Türkiye'nin son haftalarda attığı adımlardan rahatsız olan Yunanistan ve Kıbrıs Rum Kesimi, 12 Kasım'da yapılan "Kararın uygulanması için bir hafta süre veriyoruz. Aksi takdirde gereken tüm önlemleri alırız" açıklamasına karşın art arda gelen ertelemelerden son derece rahatsız. 
   
   Gül'den mesaj 
   Dün çıkan erteleme kararında Gül'ün toplantı öncesinde Avrupa Konseyi'ne gönderdiği 1.5 sayfalık mektubun da etkili olduğu belirtiliyor. Gül, mektubunda "Çözüme yakınız, bu fırsat kaçmasın" mesajı verdi. Türkiye'nin bugüne kadar Avrupa İnsan Hakları Mahkemesi'nin kararlarına saygı gösterdiğini ve uyguladığını hatırlatan Gül, Loizidu davasına ilişkin olarak da çözüm kararlılığı içinde olduklarının altını çizdi. 
   Loizidu konusunda Türkiye'nin birçok adım attığını ve esneklik gösterdiğini belirten Gül, mektubunda, "Ancak Konsey'in 12 Kasım'da aldığı karar bizim çabalarımıza yardımcı olacak nitelikte değildi" dedi. Gül, Loizidu'ya ödenecek tazminatın Strasbourg'da bir bankaya transfer edildiğini, Komite'nin Türkiye'nin sıcak baktığı formüle yeşil ışık yakması halinde bu paranın derhal Konsey hesabına aktarılacağını bir kez daha teyit etti. Çözüme yakın olunduğuna vurgu yapan Gül, çözümün Konsey'in elinde olduğunu belirterek, anlayış ve destek istedi. 
   
   
   
   
   
   
</TEXT>
</DOC>
