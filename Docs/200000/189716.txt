<DOC>
<DOCNO> 189716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/sontur07.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay Başkanı Yargı idarenin vesayetinde bir organ haline geldi 
</HEADLINE>
<TEXT>

     Yargıtay Başkanı Eraslan Özkaya, Türkiye'de yargının idarenin bir organı haline geldiğini, bu yapının düzeltilmesi gerektiğini söyledi. 
     Özkaya, Kahramanmaraş'ta gazetecilerin sorularını yanıtlarken, yargı bağımsızlığını bir tek hakim ve savcıların atanması konusuna indirgemenin de yanlış olduğunu vurguladı. 
     Kendisinin siyasetten uzak duran, ancak hukuki ilkeleri, hukuki düzeyde dile getiren kişi olduğunu ifade eden Özkaya, ''Zaten hakimlik mesleğinin de gereği budur. Siyasete karışmamakla birlikte hep yargının tam bağımsız olması gerektiğini savunuyorum'' dedi. 
     Özkaya, söylemesi gerekenleri dile getirdiğini ifade ederek, konuşmasını şöyle sürdürdü 
     ''Ben her zaman söylüyorum, Türkiye'de yargı bağımsızlığı yok. Ama bunu bir tek hakim ve savcı atamalarına indirgememek lazım. Çünkü, Türkiye'de idare yargının üzerine tabiri caiz ise gelmiş oturmuş. Yargı idarenin vesayetinde bir organ haline gelmiştir. Bunun düzeltilmesi gerektiğini savunuyorum.'' 3 günden bu yana Kahramanmaraş'ta gezi ve incelemelerde bulunan, Porsuklu Mevkii'nde oluşturulan Yargıtay Hatıra Ormanı'na fidan diken Özkaya ve beraberindeki Yargıtay heyetinin programı bugün sona eriyor. 
     
</TEXT>
</DOC>
