<DOC>
<DOCNO> 157338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sontur17.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüzyıllık kardeşlik.. 
</HEADLINE>
<TEXT>

     Kahramanmaraş'ın Ekinözü İlçesi'ne bağlı Dağdere Köyü'nde yaşayan 3 kardeş, bir asrı aşan bir ömrü geride bırakmalarına karşın, oldukça dinç ve sağlıklı görünüyorlar. Asırlık kardeşler, torunlarının torunlarını görmenin mutluluğunu yaşıyorlar. 
     Yaşadığı uzun ömür nedeniyle sohbetlere konu olmaktan hoşlanmadığını söyleyen İbrahim Gök, 3 kez evlendiğini ve 8 erkek, 6 kız evlat sahibi olduğunu, çocukluğuna ilişkin anlattıklarını dinleyen yakınlarının 115 yaşında olduğunu hesapladıklarını söyledi. 
     ''Torunlarımın ve onların çocuklarının sayısını bilemiyorum. Hesaplıyorlar, 112 tane olduğunu söylüyorlar'' diyen İbrahim Gök, gözünün gördüğünü, kulağının duyduğunu belirterek, ''Yaşadığım uzun ömür nedeniyle Allah'a şükrediyorum. Allah, herkese nasip etsin'' dedi. 
     Tek evlilik yaptığını ve 5 erkek evlat sahibi olduğunu belirten Eyyüp Gök ise kardeşinden 2 yaş küçük olduğunu, torunları, torunlarının çocukları ve torunlarının torunlarıyla toplam 90 kişi olduklarını bildirdi. 
     Eyyüp Gök, kız kardeşi Habibe Gök'ün de 111 yaşında olduğunu ve kendisi gibi tek evlilik yaptığını, 7 çocuğu bulunduğunu belirterek, ''Onlar da 80 kişiler'' dedi. 
     Eşlerini yıllar önce kaybettiklerini, bugüne kadar köylerinden bir an olsun ayrılmadıklarını ifade eden Eyüp Gök, şunları anlattı 
     ''Hep dayanışma içinde olduk, beraber üzüldük, beraber ağladık ve beraber sevindik. Stres nedir, bilmeyiz. Yoğurt, bal ve tereyağını soframızdan hiç eksik etmedik. Allah'a şükür, ilerlemiş yaşımıza karşın düşkün değiliz, yardıma muhtaç değiliz.'' 
     
</TEXT>
</DOC>
