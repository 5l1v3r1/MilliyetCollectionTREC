<DOC>
<DOCNO> 164189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sonspo25.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Güreşin kuralları 2004 Atina'da değişebilir 
</HEADLINE>
<TEXT>

     Uluslararası Güreş Federasyonu FILA Başkanı Raphael Martinetti, güreşin kurallarının 2004 yılında Atina'da yapılacak federasyon genel kurulunda değişebileceğini söyledi. 
     FILA'nın İcra Kurulu ve Yönetim Kurulu toplantılarına katılmak amacıyla Antalya'ya gelen Raphael Martinetti, FILA yönetiminin her yıl iki kez toplandığını, bu toplantılarda müsabaka ve güreşteki değişiklikler ile güreşin geleceğinin görüşüldüğünü belirtti. Müsabaka ve güreşteki değişikliklerle ilgili görüşlerin gelecek yıl Atina'da yapılacak genel kurul toplantısında ortaya konulacağını anlatan Martinetti, kabul edilmesi halinde genel kurul toplantısında kuralların değişeceğini kaydetti. Güreşte direkt eleminasyon usulüne geçilmesinin, kaybedenler arasında da tekrar müsabaka yapma uygulamasının getirilmesinin düşünüldüğünü vurgulayan Martinetti, ''Serbest güreş ve grekoromen güreş stilleri farklı ancak kuralları birbirine çok yakın. Farklı kurallar konulmalı. İcra Kurulu ve Yönetim Kurulu toplantılarında yeni kurallar hakkında da görüş alışverişinde bulunuyoruz'' diye konuştu. 
     
     TÜRK GÜREŞİ ÇOK ÖNEMLİ 
     Raphael Martinetti, Türk güreşi ve Türk federasyonunun FILA için çok önemli olduğuna değinerek, şunları söyledi 
     ''Kökü çok eskilere dayanan güreş sporunun Türkiye'de yeri çok farklı. Türk güreşi bazen zirveye çıkarken, bazen de düşüş gösterebiliyor. Türk güreşi olimpiyat oyunlarında başarılı idi. Türkiye Güreş Federasyonu, güreşin gelişimi için çalışmalar yaptı.'' Martinetti, FILA Yönetim Kurulu üyelerinin Antalya'ya aileleri ile geldiğini, toplantının ardından hep birlikte tatil yapacaklarını sözlerine ekledi. 
     
</TEXT>
</DOC>
