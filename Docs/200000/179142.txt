<DOC>
<DOCNO> 179142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/yazar/pulur.html </URL>
<DATE> 2003/08/30/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Bunları "komünistin biri" söylemiyor... 
</HEADLINE>
<TEXT>

   
   16 Ağustos 2003 tarihli yazımızın başlığı "Memleket Sanki Kaçakistan"dı... 
   Biz "sanki" derken, yine de bir açık kapı bırakmıştık. 
   Ankara Ticaret Odası Başkanı Sinan Aygün ise kestirip attı 
   "Kaçak Türkiye " 
   
   HER 100 liranın 66 lirası kayıt dışı, yani kaçak... 
   Her 100 kişiden 46'sı kaçak çalışıyor... 
   Her üç liranın 2 lirası vergiden kaçırılıyor... 
   Son 20 yılda nüfus yüzde 30 arttı, Gelir Vergisi, mükelleflerinin sayısı yüzde 10 azaldı. 
   Her 100 binadan 40'ı kaçak... 
   Her 5 kişiden biri kaçak yapılarda, yani gecekonduda oturuyor... 
   Kullanılan elektriğin yüzde 23.5'i kaçak. 
   
   YATIRIMA ayrılan her 3 liranın 1 lirası rüşvete ve yolsuzluğa gidiyor. 
   Yarım kalmış yatırımlara 130 milyar dolar harcandı, bitirilmesi için 335 milyar dolar gerekiyor. 
   Her 3 CD'den biri, her 100 kitaptan 40'ı, her bilgisayar yazılımının 58'i kaçak. 
   Son 5 yılda, 23 bankada batırılan para, 45 milyar doları buldu. 
   Buna karşılık Türkiye, her hafta 1 milyar dolar borç ödüyor. 
   
   "EEEEE, yeter gayri, hafakanlar bastı, içimiz karardı " diyorsunuz değil mi 
   Yok öyle şey 
   Katlanacaksınız, zamanında bunları söyleyenleri "kızıl gomünist" diye damgalayıp, işinden, aşından ettiniz, hapislerde süründürdünüz, bunlar unutuldu mu sanıyorsunuz 
   Yok öyle şey, dinleyeceksiniz, hem bunları "komünistin biri" değil, "Tüccardan Sinan Bey " söylüyor, ona da mı kızacaksınız, ya da "Yalancı, bozguncu, kökü dışarıda, zararlı ideolojilerin ajanı" mı diyeceksiniz 
   Haydi desenize 
   Bakın hele şu tespitine 
   "Türkiye'deki kaçak oranlarını, Amerikan ekonomisine koyun onlar da IMF'lik olur, 500 milyon dolar için el açar " 
   
   ŞİMDİ, bazılarınız "Sinan Aygün atıp tutuyor da başında olduğu Ticaret Odası ne yapıyor " diyecek... 
   Kaçak elektrik kullandıkları saptanan 1250 üyesi hakkında soruşturma açıyor, onları 1 - 3 milyar lira para cezası, uyarma, kınama, geçici ihraç, kesin ihraç cezaları bekliyor. 
   Hemen, burun kıvırıp küçümsemeyin "Bu da ceza mı " diye. 
   Üzerine ölü toprağı serpilen toplumda, hiç yoktan iyidir. 
   Unutmayın ki, kaçak elektriği yakalayan, mühendislerin öldürüldüğü bir memlekette yaşıyoruz. 
   
      
   
</TEXT>
</DOC>
