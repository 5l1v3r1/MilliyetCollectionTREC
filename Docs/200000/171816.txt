<DOC>
<DOCNO> 171816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/son/sontur04.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu'ndan dövme ve piercing uyarısı... 
</HEADLINE>
<TEXT>

     AB Komisyonu'nun yayınladığı raporda, dövme ve pıercinglerle ilgili kamuoyunun uyarılması gerektiği, dövme ve pıercing delik açtırmak uygulamaları sırasında çok ciddi önlemler alınmasının şart olduğu kaydedildi. 
     AB ülkeleri hükümetlerine yasal önlemler almaları çağrısında bulunan komisyon, bu konuda acil önlemler alınmasını, özellikle gençleri uyaran kampanyalar başlatılmasını istedi. 
     Dövme ve pıercing konusunda Türkiye'deki uygulamalara bakıldığında ise dövme ve pıercing yapanların belirli bir sağlık düzenlemesi, denetiminin olmadığı görüldü. 
     A.A muhabirinin edindiği bilgiye göre, Türkiye'deki gençler arasında da oldukça yaygınlaşan dövme ve pıercing uygulamaları sokaklarda bilinçsizce yapılıyor. Dövme ve pıercing yapanların herhangi bir engelle karşılaşmamalarının yanı sıra bu alanda hizmet verecek bir işyeri açmak için, ''güzellik merkezi ruhsatı'' almaları yeterli oluyor. 
     Yetkililer, sokaklarda ve steril olmayan ortamlarda çok sayıda kişinin bu işi yaptığını, fakat bu alanı düzenleyecek yasal prosedürün ve yeterli denetim ekiplerinin olmadığını kaydettiler. 
     1219 sayılı ''Tababet ve Şuabatı Sanatlarının Tarzı İcrasına Dair Kanun'' gereğince, deri altına girmek ve cerrahi müdahalede bulunmak, ancak doktor tarafından gerçekleştirilebiliyor. 
     Uzmanlar, bu nedenle ehil olmayan kişilerin deri altına girerek enjeksiyon yapmalarının mümkün olmadığını belirtiyorlar. 
     
     ''ÇALIŞMA ŞARTLARIMIZIN BELİRLENMESİNİ İSTİYORUZ" 
     Dövme ve pıercing üzerine çalışan işyeri sahipleri, sokaklarda bilinçsizce yapılan dövme ve pıercinglerin, oldukça ucuz ve zararlı olduğunu, steril ortamlarda hizmet veren işyerleri için bir an önce uygun düzenlemelerin yapılmasını istediler. 
     Bilinçli müşterilerin kendilerini tercih ettiğini belirten işyeri sahipleri, piyasada 10-20 milyona dövme yapıldığını, kendilerinin ise sağlığa uygun ortamlarda, steril malzemeler kullanarak hizmet verdiklerini savundular. 
     Yaptıkları işin yetkililer tarafından ''tanınmak istenmediğini'' bildiren dövmeciler, bu işi kendi çabaları ve arkadaşlarının yardımıyla öğrendiklerini, fakat kendilerine mesleki eğitim sertifikası ve işyerlerine uygun ruhsat verilmesini istediklerini belirttiler. 
     Kullandıkları malzemeleri Amerika, Almanya ve İngiltere'den getirdiklerini belirten dövmeciler, aralarında doktorların da yer aldığı çeşitli mesleklerden birçok kişinin dövme ve pıercing yaptırdıklarını ifade ettiler. 
     
     ''ÖMÜR BOYU SÜREBİLECEK HASTALIKLARA DAVETİYE'' 
     Ankara Üniversitesi Tıp Fakültesi İbn-i Sina Hastanesi Dermatoloji Anabilim Dalı Öğretim Üyesi Prof.Dr. Aynur Akyol ise ''dövme ve pıerciglerin ömür boyu sürebilecek sağlık sorunlarına davetiye çıkardığına işaret etti. 
     Akyol, deri altına boya enjekte ederek veya deri üstüne çıkartma yapmak suretiyle yapılan dövmelerin, çeşitli yan etkilere ve sağlık sorunlarına yol açtığını söyledi. Akyol şöyle konuştu 
     ''Dövmelerin, yan etkileri arasında ilk olarak egzamaya ve ışık duyarlılığına yol açtığı gözlenmiştir. Deri altına yapılan enjeksiyonlar steril olmadığı takdirde AİDS, Hepatit, Tüberküloz gibi enfeksiyonların ortaya çıkmasına neden oluyor. 
     Tatuaj boyama yapılan bölgede bir takım tümörel oluşumlar meydana gelebilir. Daha sonra dövme yapılan bölgeyi temizlemek oldukça güç oluyor. Deriyi soyarak ya da lazer tedavisiyle bile dövme yapılan bölgeyi tamamen temizlemek imkansızlaşıyor.'' Dövme ve pıercing yapanların vücudun anatomik yapısını çok iyi bilmeleri gerektiğini söyleyen Akyol, aksi taktirde kesilen bir damarın, zedelenen bir sinirin çeşitli komplikasyonlara neden olacağını ifade etti. 
     Akyol, dil, dudak, kaş ve genital organlara yapılan pıercinglerin o organlarda işlevsel bozukluklara yol açabileceğini kaydetti. 
     
</TEXT>
</DOC>
