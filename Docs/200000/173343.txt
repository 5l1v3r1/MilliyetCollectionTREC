<DOC>
<DOCNO> 173343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/son/soneko12.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk tekstelcileri Düsseldorf'da... 
</HEADLINE>
<TEXT>

     Dünyanın en büyük tekstil ve moda fuarı olan, 45 ülkeden yaklaşık bin 500 firmanın katıldığı Collection Premieren Düsseldorf CPD Fuarı'nda Türkiye'yi 115 firma temsil ediyor. 
     Almanya'nın Düsseldorf kentinde gerçekleştirilen fuarda basın toplantısı düzenleyen İstanbul Hazırgiyim ve Konfeksiyon İhracatçıları Birliği İHKİB Başkanı Süleyman Orakçıoğlu, fuara 95'i İstanbul Tekstil ve Konfeksiyon İhracatçı Birlikleri İTKİB şemsiyesi altında, 20'si bireysel olmak üzere toplam 115 Türk firmasının katıldığını bildirdi. 
     Türk firmalarının 3 bin 638 metrekarelik alanda şovları, aktiviteleri ve trend alanlarıyla fuarda sektörün gücünü ve geldiği noktayı göstereceğini kaydeden Orakçıoğlu, Türk tekstil ve hazır giyiminin ihracat bazında bir ivme yakaladığını, bu ivmenin genel ihracattaki payının çok önemli olduğunu vurguladı. 
     Orakçıoğlu, Türkiye'de üretilen ürünlerin dünyanın birçok yerinde tercih edildiğini ve kalitede belirleyici olduğunu vurgulayarak, şöyle devam etti 
     ''Türkiye'nin toplam ihracat kapasitesinde tekstil ve hazır giyim sektörünün payı yüzde 33.34'dür. Türkiye'nin 60 milyar dolarlık ihracat kapasitesi var. O zaman biz de 20 milyar dolarlık ihracat yapabiliriz. Önümüzde her türlü olumsuz faktörler olmasına rağmen, zaman zaman döviz kuru nedeniyle maliyetler arasında yaşanan gerilim bizi olumsuz etkilese de bu hedefin yakalanacağına inanıyoruz.'' İHKİB Başkanı Orakçıoğlu, gümrüklerde otomasyona geçilmesi ve onaylanmış ihracatçı statüsünün yürürlüğe yakın zamanda girecek olmasının son derece olumlu adımlar olduğunu söyledi. 
     Türkiye'nin ve hükümetin genel bir ihracat politikasının olması gerektiğine işaret eden Orakçıoğlu, ''Artık ihracatın bir ülke stratejisi olması gerekir. İhracatta uluslararası rekabet edilebilirlik konusunda, dünya koşullarında rekabet avantajı sağlamak konusunda politika üretmenin zamanı geldi'' diye konuştu. 
     
     ''TABAN KUR SİGORTA SİSTEMİ İSTİYORUZ'' 
     Süleyman Orakçıoğlu, ihracatın istikrarsızlık ve belirsizliği sevmediğini ifade ederek, şunları kaydetti 
     ''Maliyetlerimiz TEFE, TÜFE'ye baktığınız zaman ilk 6 ayda en az yüzde 13 artmış. Buna karşılık gelirler dolar olarak yüzde 15, Euro olarak yüzde 6 azalmış. Gelirler sürekli azalıyor, giderler sürekli artıyor. Ya zam yapacaksınız, ya da sipariş almayacaksınız. Bunun için öncelikle taban kur sigorta sistemi istiyoruz. Bu sistem, çeşitli parametrelerin hesaplanacağı ve ihracatçıların sonradan oluşabilecek zararlarını ortadan kaldırabilecek bir sistem.'' Bir müşterinin 2-3 yılda kazanıldığını ve müşteri kaybetmek istemediklerini dile getiren Orakçıoğlu, SSK primleri ve enerji fiyatlarının yeniden gözden geçirilerek faiz ve döviz dengesinin kurulmasını istedi. 
     
     CPD FUARI... 
     İHKİB Başkanı Orakçıoğlu, dünyanın en büyük tekstil ve moda fuarı olan CPD Fuarı'na katılan 115 firmayla Türkiye'nin ürün, koleksiyon ve servisiyle ön sıralarda yer alan ülkeler arasında bulunduğunu söyledi. 
     Fuar için İTKİB'in yaklaşık 1 milyon dolar harcama yaptığını belirten Orakçıoğlu, bu fuardan 60-70 milyon dolarlık sipariş beklediklerini kaydetti. 
     6 Ağustos Salı günü sona erecek ve toplam fuar alanı 220 bin metrekare olan CPD Fuarı'nı, 25 bin kişinin ziyaret etmesi bekleniyor. 
     
</TEXT>
</DOC>
