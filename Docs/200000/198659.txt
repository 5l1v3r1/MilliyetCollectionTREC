<DOC>
<DOCNO> 198659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sonspo22.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hüsnü Özkara Hayatımın en şanssız sezonunu yaşıyorum 
</HEADLINE>
<TEXT>

     Konyaspor Teknik Direktörü Hüsnü Özkara, futbol yaşamının en şanssız sezonunu yaşadığını söyledi. 
     Hüsnü Özkara, 1-1 berabere biten Ankaragücü maçının ardından düzenlediği basın toplantısında, son haftalarda sahada sıkça yaşadıkları sorunların bugün de yinelendiğini ve girilen çok sayıda pozisyonunu gole çeviremediklerini kaydetti. 
     İlk yarıyı 1-0 önde bitirdiklerini, ancak ikinci yarıda basit bir gol yiyerek avantajı yitirdiklerini anlatan Özkara, ''İkinci yarının özellikle son 20 dakikasında müthiş baskılı bir oyun çıkardık. Ancak şanssızlıklar yakamızı bir türlü bırakmadı. Son topları yine çeviremedik, toplarımız kale direğinden döndü. Futbol hayatımın en şanssız sezonunu yaşıyorum'' dedi. 
     Hakemin kritik pozisyonlarda takdir haklarını hep Ankaragücü lehine kullandığını savunan Özkara, şunları kaydetti 
     ''Penaltımız verilmedi. Bu pozisyonu akşam televizyonlardan izleyip değerlendirme yapacağız. Ancak bu bahanelerin arkasına sığınacak da değiliz. Geçen hafta taraftarlarımıza arifede mutluluğu yaşatmıştık, ancak bu hafta bayram sevincimizi şölene dönüştüremedik. Oyuncularımız 90 dakika boyunca iyi bir mücadele ortaya koydu. Bu maçı unutup, Denizlispor maçına kadar eksiklerimizi gidermek için çalışacağız.'' Özkara, son topları gole çevirememelerinin bir nedeninin de takımın 8 haftadır galip gelememesi nedeniyle futbolcuların üzerindeki stres olduğunu kaydetti. 
     Ankaragücü Teknik Direktörü Rıza Çalımbay ise, deplasmanda 1 puan aldıkları için mutlu olduklarını, aslında maçı rahat bir biçimde almaya yetecek bir futbol ortaya koyduklarını söyledi. 
     Son 2 haftadır takımın oyunundan çok memnun olduğunu ifade eden Çalımbay, ''İçeriden çıkan ve gol sayılmayan 2 topumuz oldu. Hakem biraz daha dikkatli olsa, maçtan 3 puanla ayrılabilirdik. Güzel futbol oynayan iyi bir takımız. Futbolcularımızı kutluyorum. Ocak ayında yapacağımız transferlerle daha iyi olacağız'' diye konuştu. 
     
</TEXT>
</DOC>
