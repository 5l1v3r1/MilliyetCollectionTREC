<DOC>
<DOCNO> 193244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sondun37.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk emlak firmasına Rum engeli 
</HEADLINE>
<TEXT>

     İngiltere'de faaliyet gösteren, aralarında KKTC'nin de bulunduğu birçok ülkedeki gayrimenkulün pazarlamasını yapan Türk emlak firması PI Property International'in Londra'da bir fuara katılımı, bu ülkedeki Rum temsilciliği tarafından engelleniyor. 
     Firmanın, 22-23 Kasım tarihlerinde Ecxel Fuar Merkezi'nde düzenlenecek ''Homes Overseas'' fuarına katılım için yaptığı başvuru, reddedildi. 
     Fuar organizasyon şirketi Blendon Communications'dan başvuruya ilişkin yapılan açıklamada, ''PI Property International tarafından yayınlanan 'Residence' isimli emlak dergisinde Kuzey Kıbrıs'taki gayrimenkullerin ve bölgenin tanıtılması nedeniyle, 'Kıbrıs Yüksek Komiserinin' Londra'daki Rum temsilci emlak firmasının fuara katılımına karşı çıktığı'' belirtildi. 
     Organizasyon şirketi, ''Kıbrıs Yüksek Komiserinin, Türk emlak firmasının fuara katılımına izin vermeleri halinde kendilerini mahkemeye vermekle tehdit ettiğini'' kaydetti. 
     ''PI Property International'in, KKTC'nin tanıtıldığı Residence dergilerini fuar alanında dağıtmayacağını ve fuarda KKTC'deki gayrimenkullerin tanıtımını yapmayacağını taahhüt etmesi halinde fuara katılabileceğini'' bildiren Blendon Communications, ''Kıbrıs Yüksek Komiserinin kendilerini, PI Property International'in geçmişte fuarlara katılmasına izin verdikleri gerekçesiyle mahkemeye vermekle de tehdit ettiğini'' ifade etti. 
     Organizasyon şirketi, ''bu tercihin kendilerine ait olmadığını'' da bildirdi. 
     PI Property International'in Yönetim Kurulu Başkanı Ali Özmen Safa, bu durumun kabul edilemez olduğunu söyledi. 
     KKTC'deki işlerini durdurmalarının söz konusu olmadığını ifade eden Safa, her koşul altında KKTC'nin tanıtımını sürdüreceklerini belirtti. 
     Demokrasinin beşiği İngiltere'de böyle bir olayın yaşanmasını yadırgadıklarını ifade eden Safa, şunları söyledi 
     ''PI Property International Londra'da kayıtlı bir şirkettir. Hakkımızı sonuna kadar arayacağız. Gerekirse Avrupa İnsan Hakları Mahkemesi'ne gideriz. Pes etmemiz söz konusu bile değil.'' PI Property International firması 1986'da İngiltere'de gayrimenkul alanında hizmet vermek üzere kuruldu. 
     Firma, çalıştığı inşaat şirketlerinin yapım halindeki binalarını Hong Kong, Singapur, Güney Afrika, İsrail, Dubai, Tokyo, Ortadoğu ve Türkiye'de pazarlıyor. 
     2002'de 80 milyon sterlin değerinde gayrimenkul satışı yapan firma, 2003'te 100 milyon sterlinlik satış hedefliyor. 
     
</TEXT>
</DOC>
