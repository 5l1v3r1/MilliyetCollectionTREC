<DOC>
<DOCNO> 175728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sonspo07.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray yine yollara düşüyor... 
</HEADLINE>
<TEXT>

     Sezona evinde oynadığı Diyarbakırspor ve CSKA Sofya maçları ile başlayan ve aldığı galibiyetlerle morali yükselen Galatasaray, Ağustos ayının ikinci yarısını yollarda geçirecek. 
     Gelecek 10 gün içinde deplasmanda 3 zorlu karşılaşma oynayacak olan sarı-kırmızılılar, ancak 31 Ağustos Pazar günü yeniden Atatürk Olimpiyat Stadı'na dönebilecek. 
     Galatasaray, bu tarihler arasında 17 Ağustos Pazar günü Gaziantepspor, 23 Ağustos Cumartesi günü Bursaspor ile Süper Lig, 27 Ağustos Çarşamba günü de Bulgaristan'ın CSKA Sofya takımıyla Şampiyonlar Ligi ön eleme rövanş karşılaşmasını deplasmanda oynayacak. 
     Galatasaray, zorlu deplasman maratonunun ardından Ağustos ayının son gününde ise kendi evinde Gençlerbirliği'ni lig maçında ağırlayacak. 

     
</TEXT>
</DOC>
