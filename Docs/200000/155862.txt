<DOC>
<DOCNO> 155862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/sontur18.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bingöl depremi "tali fay" üzerinde olmuş... 
</HEADLINE>
<TEXT>

     Boğaziçi Üniversitesi BÜ Kandilli Rasathanesi ve Deprem Araştırma Enstitüsü Jeofizik Anabilim Dalı Öğretim Üyesi Prof. Dr. Niyazi Türkelli, Bingöl'de meydana gelen depremin ana fay üzerinde olmadığını belirterek, ''Tali faydaki bir deprem uzaktaki bir okulu tamamen ortadan kaldırıyorsa, ana fayda olacak bir depremin zararını siz düşünün'' dedi. 
     Jeoloji Mühendisleri Odası İstanbul Şubesi'nde, ''Yeni Sismolojik Bulgular Işığında Doğu Anadolu Bölgesinin Yeniden Yorumlanması'' konulu bir konferans veren Prof. Dr. Türkelli, halen bölgede yürütülmekte olan ''Doğu Anadolu Deprem Projesi''ni anlattı. 
     Uluslararası destekle yürütülen projeye 1995 yılında başlandığını hatırlatan Prof. Dr. Türkelli, projenin, bölgedeki kabuk ve üst manto yapısının belirlenmesine ve deprem zararlarını azaltmaya yönelik çalışmaları içerdiğini söyledi. Prof. Dr. Türkelli, bölgeye 30 tane istasyon yerleştirildiğini ve bu istasyonlardan sürekli veri toplandığını dile getirdi. 
     Projeye ilişkin daha önce hazırlanan raporların 2001 yılında devletin ilgili kurumlarına verildiğini kaydeden Prof. Dr. Türkelli, Doğu Anadolu Bölgesi'nde bilimadamlarının üzerine düşen görevi yaptığını ama yetkililerin bilimsel çalışmaların sonuçlarını kullanmadığını savundu. 
     Yaptıkları çalışmalar sonucunda bölgedeki deprem riskinin açık bir şekilde ortaya konulduğunu ifade eden Prof. Dr. Türkelli, şöyle devam etti 
     ''Bizim tespitlerimize göre, Erzincan-Yenisu-Karlıova hattı, Karlıova-Varto hattı, Erzurum ve çevresi, Erzurum-Tortum hattı, Karlıova-Bingöl dolayları, Çaldıran ve Van Gölü civarı deprem riski altında. 
     Bu bölgelerde 6.5'in üzerinde deprem olma potansiyeli var. Bölgenin mevcut deprem potansiyeline rağmen, alınması gereken kısa ve uzun vadeli tedbirlerin planlı bir şekilde yürütüldüğüne dair deliller mevcut değil. 
     Yerel yönetimler, depreme ilişkin çalışmalarla yeterince ilgilenmiyor. Buralardaki alt ve üst yapılar yetersiz. Birçok bina yapı denetiminden uzak. İleride olacak bir depremde can kayıpları yine yaşanacak.'' Prof. Dr. Türkelli, Bingöl'ün kuzeyinde ana fay üzerinde kırılmamış yerlerin de bulunduğunu dile getirerek, ''Zamanını söyleyemeyiz ama burası da günün birinde kırılacak. Bingöl'deki deprem ana fay üzerinde olmadı. Tali fay üzerinde oldu. Tali faydaki bir deprem uzaktaki bir okulu tamamen ortadan kaldırıyorsa, ana fayda olacak bir depremin zararını siz düşünün'' diye konuştu. 
     
</TEXT>
</DOC>
