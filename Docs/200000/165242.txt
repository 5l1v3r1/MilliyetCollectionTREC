<DOC>
<DOCNO> 165242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sontur30.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da polis kapkaççılarla uğraşıyor... 
</HEADLINE>
<TEXT>

     İstanbul'da, son 3 ay içinde 10 ayrı kapkaç çetesine yönelik düzenlenen operasyonlarda 59 kişinin yakalandığı ve bunlardan 44'ünün tutuklandığı bildirildi. 
     İstanbul Emniyet Müdürlüğü'nden yapılan yazılı açıklamada, kentte meydana gelen kapkaç suçlarının büyük bölümünün örgütlü bir şekilde biraraya gelen kişiler tarafından işlendiği, bu nedenle basit suç olarak değil, organize işlenen suçlar kapsamında değerlendirildiği belirtildi. 
     Tüm ilçelerde kapkaç olaylarının yoğun olarak meydana geldiği bölgelerin tespit edildiği ve suç haritasının çıkartıldığı vurgulanan açıklamada, bu bölgelerde yaya ve motorize ekiplerin artırıldığı, özellikle banka ve döviz büroları önlerinde ilave tedbirler alındığı kaydedildi. 
     Bu bölgelerdeki işyeri sahiplerine polis ekiplerinin telefonları verilerek, bir olay anında veya şüpheli bir durumda polisin en kısa sürede bilgilendirilmesinin ve olay yerine intikalinin sağlandığı ifade edilen açıklamada, bu suçlarla ilgili olarak İstanbul DGM ve İstanbul Emniyet Müdürlüğü'nün takdire değer bir şekilde koordineli olarak çalıştığı ve yakalanan kişilere ''çıkar amaçlı suç örgütü'' kurmaktan işlem yapıldığı bildirildi. 
     İstanbul Emniyet Müdürlüğü Asayiş Şube Müdürlüğü'nce gerçekleştirilen operasyonlarda, 26 Nisan 2003'ten 10 Haziran 2003 tarihine kadar yaklaşık 1.5 aylık süre içinde kapkaç olaylarını organize olarak gerçekleştirdikleri ileri sürülen 27 kişinin yakalanarak DGM Başsavcılığı'na sevk edildiği kaydedilen açıklamada, bunlardan 21'inin tutuklandığı belirtildi. 
     Açıklamada, bu suçlara ilişkin, çıkar amaçlı suç örgütü oluşturmak ve gasp suçlarından davalar açıldığı ve kısa süre içinde 103 kapkaç olayının aydınlatıldığı kaydedildi. 
     
     10 ÇETEYE OPERASYON 
     Aynı açıklamada, son 3 ay içinde 10 ayrı kapkaç çetesine yönelik operasyon yapıldığı, toplam 59 kişinin yakalandığı ve bunlardan 44'ünün tutuklandığı, 14 tabanca, çok miktarda para, 16 çalıntı oto ele geçirildiği, ayrıca kapkaç yapmak üzere gerçekleştirilen 56 oto ve plaka hırsızlığı olayının aydınlatıldığı ifade edildi. 
     Kapkaç suçlarından yakalanan kişilerin suç işleme tarihinden sonra edindikleri malvarlıklarına DGM ile işbirliği yapılarak tedbir konulduğu ifade edilen açıklamada, bu malvarlıklarını edinme yollarının araştırıldığı ve gerektiğinde el konulduğu belirtilerek, şöyle denildi 
     ''Vatandaşlarımız, alacakları küçük tedbirlerle böyle bir suça maruz kalmayı en aza indirebileceklerdir. Bu nedenle, bu tür suçların işleniş yöntemleri ve işleyenler hakkında vatandaşlarımızı bilgilendirmeye yönelik çalışmalar yapılmakta ve alınacak tedbirlerin ayrıntılı olarak anlatıldığı broşürler dağıtılmaktadır. Ayrıca Emniyet Müdürlüğümüzün 'www.iem.gov.tr' adresli web sayfasında halkımızı bilgilendirecek önlemler yayınlanmaktadır.'' 
     
</TEXT>
</DOC>
