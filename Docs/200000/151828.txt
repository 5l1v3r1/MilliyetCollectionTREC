<DOC>
<DOCNO> 151828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/sondun14.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçaklarda bedava yemeğe son... 
</HEADLINE>
<TEXT>

     Amerikan United Airlines havayolu şirketi, uçaklarında lokanta kalitesinde yemek servisi yapma kararı aldığını, ancak yolculardan yemek için 10, kahvaltı için 7 dolar alacağını açıkladı. 
     İflasın eşiğine gelen ABD'nin 2. büyük havayolu şirketinin yöneticileri, paralı yemek servisinin bir hafta süreyle Denver-Seattle hattında deneneceğini ve alınacak sonuca göre devam edilip edilmeyeceğine karar verileceğini açıkladılar. 
     Geçen Aralık ayında iflastan korunma başvurusunda bulunan şirket, Ocak ayından bu yana, 3,5 saatten az süren uçuşlarda yemek servisini kaldırmıştı. 
     Ücretli yemek servisinin ''economy class''ta yolculuk eden yolculara uygulanacağı, ''first class'' ve ''business class'' yolcularına ise ücretsiz yemek hizmeti verilmesine devam edileceği belirtildi. 
     
     YEMEKLERİ GATE GOURMET HAZIRLAYACAK 
     Lokanta kalitesinde olacağı bildirilen yemek servisinin ''Gate Gourmet'' adlı kuruluş tarafından yapılacağı ve dekoratif bir sepet içinde sunulacak yemeğin ızgara hindi sandvici, taze meyve ve çikolatalı kekten oluşacağı belirtildi. 
     Amerikan havayollarının yemeklerini beğenmeyen yolcular son zamanlarda, havaalanlarındaki lokantalardan aldıkları paket içindeki yiyecekleri uçağa sokmaya başlamışlardı. 
     





</TEXT>
</DOC>
