<DOC>
<DOCNO> 177004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sonspo13.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Mansız fırtına gibi esti, Lucescu keyiflendi 
</HEADLINE>
<TEXT>

     Beşiktaş, Ankaragücü ile oynayacağı lig maçının hazırlarını BJK Nevzat Demir Tesisleri'nde yaptığı antrenmanla sürdürdü. 
     Teknik Direktör Mircea Lucescu yönetiminde gerçekleştirilen ve yaklaşık 1,5 saat süren idmanda futbolcular, kondisyon, pas ve pres çalışmasının ardından, yarı sahada çift kale maç oynadı. 
     Antrenmana milli takımlarda bulunan futbolcular ile sakatlığı süren Yasin Sülün katılmazken, Giunti ise boynundaki ağrılar nedeniyle çalışmayı yarıda bıraktı. 
     
     İLHAN, İDMANIN YILDIZIYDI 

     Sakatlığı nedeniyle uzun süredir tedavi gören ve son günlerde idmanların belirli bölümlerinde takımla birlikte çalışan İlhan Mansız, bugünkü antrenmanın tamamına katıldı. 
     Antrenman öncesi sahada bir süre Lucescu ile görüşen ve kendisini iyi hissettiğini anlatan İlhan, çalışmada gösterdiği performans ve hırsıyla da göz doldurdu. 
     Bu arada Lucescu, antrenman boyunca çalışmayı sık sık keserek, futbolcularını isabetli pas atmaları ve pas attıktan sonra durmayıp boş alanlara kaçmaları için uyardı. 
     
     LUCESCU'DAN İLHAN'A ÖVGÜ 

     Teknik Direktör Mircea Lucescu, idman bitiminde basın mensuplarıyla yaptığı sohbette İlhan Mansız'ı övdü. 
     Basın mensuplarının, santrfor transferiyle ilgili bir sorusu karşısında Rumen teknik adam, eliyle sahayı göstererek, ''Antrenmanı siz de izlediniz. İlhan'ı gördünüz'' deyip, bu konuda başka bir şey söylemeyeceğini ifade etti. 
     İlhan Mansız'ın antrenmandaki performansını beğendiğini anlatan Lucescu, ''İlhan'ı beklediğim için belki federasyon bana teşekkür eder'' diye konuştu. 
     
     GELECEĞİN TEKNİK DİREKTÖRÜ 

     ''Santrfor arayışınız yoksa neden Feyyaz'ı Brezilya'ya gönderdiniz'' sorusuna ise Lucescu, ''Ben geleceğin teknik direktörünü hazırlıyorum. Sadece Brezilya değil, onu İspanya ve İtalya'ya da göndereceğim'' diye yanıt verdi. 
     Lucescu, gazetecilerin basın toplantısı isteklerini ise geri çevirirken, 3 büyük takımın da ilk haftalarda sorun yaşadıklarını, ancak gazetelere bakınca tek sorun yaşayan takımın Beşiktaş gibi gösterildiğinden yakındı. 
     
     SERGEN, YEDEKLİĞİ SORUN ETMİYOR 

     Siyah-beyazlıların yıldız futbolcusu Sergen Yalçın ise idman sonrası basın mensuplarının sorularını yanıtladı. 
     Sergen, yedek kalmasıyla ilgili bir soruya, ''Kimse yedekliği sorun etmemeli. Önemli olan takımın başarısı. Hazır olunca mutlaka görev verilir'' karşılığını verdi. 
     Bu hafta kendisini iyi hissettiğini kaydeden Sergen, Lucescu'nun görev vermesi halinde hazır olduğunu söyledi. 
     
     BEŞİKTAŞ DIŞ DÜNYAYA KAPANDI 

     Siyah-beyazlılar, bugün yaptıkları idmanın ardından kapılarını dış dünyaya kapadı. 
     Beşiktaş'ın pazar günü oynayacağı Ankaragücü maçına kadar yapacağı tüm idmanlar medya mensuplarına kapatıldı. 

     
</TEXT>
</DOC>
