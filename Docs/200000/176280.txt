<DOC>
<DOCNO> 176280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/sondun01.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarar, dünya markası oluyor... 14. mağaza New York'ta açıldı 
</HEADLINE>
<TEXT>

     Türkiye'nin 3 büyük giyim firmasından biri olan Sarar Giyim Sanayi, dünya firmaları arasına girme girişimine hız kazandırdı. 
     Sarar'ın, ABD'deki 14. mağazası bugün işadamı Sakıp Sabancı tarafından New Jersey Woodbridge Center'da törenle açıldı. 
     Sarar Giyim Sanayi'nin sahibi Cemalettin Sarar, törende A.A muhabirine yaptığı açıklamada, ''2004 yılı Mart ayında, dünyanın tüm ünlü markalarının satış mağazalarının bulunduğu New York'un 5. caddesinde 17. mağazalarını açacaklarını, böylece bir dünya markası haline geleceklerini'' söyledi. 
     Archie Jacobson adlı firmanın mağazalar zincirini devralan Sarar'ın halen Amerika'da New York Long İsland, Staten İsland, New Jersey, Philadelphia ve Teksas'ta 14 mağazası bulunuyor. Firma 15. mağazasını bu ay sonunda Las Vegas'ta, 16. mağazasını gelecek yıl başında Chicago'da, 17. mağazasını ise 2004 Mart ayında New York 5. caddede açacak. 
     Cemalettin Sarar, açıklamasında, ''5. caddede açacakları mağazanın 300 metrekarelik bir alana sahip olacağını ve yıllık kirasının 700.000 dolar olduğunu'' söyledi. 
     Sarar'ın verdiği bilgiye göre, İtalyan ve Türk kumaşlarını işleyen ve Türk tasarımcıların ortaya koyduğu modelleri Avrupa kalitesinde ancak büyük fiyat rekabetiyle Amerikalı tüketiciye ulaştıran mağazaların her birinde yaklaşık 150 kişi çalışıyor. Her mağazanın aylık cirosu ise 150-200 bin dolar arasında bulunuyor. 
     
     BÜYÜK FİYAT FARKI 
     Sarar, İtalyan firmalarının 4 bin dolara sattıkları takım elbiselerle aynı kalitedeki Sarar kostümlerini 400 dolara satın almanın mümkün olduğunu da sözlerine ekledi. 
     Sarar firmasının ABD'dekilerin yanı sıra Avrupa ülkelerinde de 15 satış mağazası bulunuyor. 
     ABD'de geçirdiği böbrek ameliyatının kontrolleri devam ettiği için New York'ta bulunan Sakıp Sabancı da açılışta yaptığı konuşmada, ''Kaliteli üretimin yanı sıra pazarlamanın büyük rol oynadığını'' belirtti. 
     Marka olmanın önemini vurgulayan Sabancı, ''Aynı hammaddeden yapılan, aynı kalitedeki gömlek markaysa başka fiyata, değilse başka fiyata satılıyor'' diye konuştu. 
     
     SABANCI MAHSUR KALDI 
     Açılışta gazetecilerle sohbet eden ünlü işadamı, ''Amerika tarihinin en büyük elektrik kesintisi sırasında asansörde kapalı kalmaktan 2 dakika farkla kurtulduğunu, ancak 34. katta susuz, elektriksiz ve telefonsuz, mahsur kaldığını'' söyledi. 
     Sabancı anısını şöyle anlattı ''Soğuk hava yok, hava sıcak, bunun baskısı oldu. Duş yapacağız su yok. Telefonların hiçbiri konuşmuyor. Aşağı yukarı 24 saat bunu yaşadık. Hapis olduk. Aşağı inemem çünkü geri çıkamam. Aşağıda sokaklar da bir felaketti'' . 
     Ezan sesini özlediğini de belirten Sabancı kendine has üslubuyla şöyle devam etti 
     ''Ben bu memlekette sabah uyandığımda sirenler, ambülanslarla uyanıyorum. Halbuki Türkiye'mde uyandığım zaman Emirgan veya Beylerbeyi'nde camiden ezan sesi geliyor. Bunları çok özledik. Bayrağı, vatanı özledik.'' Sabancı bir soru üzerine birkaç testten daha geçtikten sonra 10 gün içinde Türkiye'ye döneceğini söyledi. 
     
     ORTAK HÜKÜMETLERDEN YILDIK 
     Sabancı, siyasi konularla ilgili soruları cevaplandırırken de şöyle konuştu 
     ''Ortak hükümetlerden yılmıştık. Şimdi ortak yok, tek bir hükümet var. Ama bir adaptasyon süreci içinde yılların yığdığı problemleri çözmek için uğraşıyorlar. Genel gidişat şu ki Türk ekonomisi bir şeyler vaad ediyor. İyiye doğru gidiş var. Bunu kalıcı ettiğimiz zaman meseleyi halledeceğiz.'' 
     
</TEXT>
</DOC>
