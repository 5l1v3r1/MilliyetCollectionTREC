<DOC>
<DOCNO> 161915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/siyaset/siy05.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolsuzluğa şifreli delil 
</HEADLINE>
<TEXT>

Yolsuzlukları Araştırma Komisyonu delilleri açıklarken ticari sır engelini rakamlardan oluşan şifrelerle aşacak 
     SALİHA ÇOLAK Ankara 

     TBMM Yolsuzlukları Araştırma Komisyonu, bir yandan masaya yatırdığı önemli dosyaların perde arkası için olayların başkahramanlarını dinlerken bir yandan da rapor hazırlıklarına başladı. Raporda yakın geçmişe damgasını vuran yolsuzluklara ilişkin bilgi ve belgelere yer vermeye hazırlanan komisyon "ticari sır ve devlet sırrı" engelini, "delilleri şifreli olarak açıklayarak" aşacak. 
     
     KOD ADI 007 
     Raporda bankalar, aldıkları krediler, aktardıkları paralar, ticari sırra girdiği için açıkça yazılamayacağından her banka, şahıs ve kurum için rakamlardan oluşan şifreler belirlenecek. Raporun içinde olaylar aktarılırken isimler yerine bu rakamlar kullanılacak. Hükümetten son ana kadar sır engelini aşacak yasal düzenleme bekleyen komisyon, bu gerçekleşmezse "şifre anahtarını" açıklamayacak. Yolsuzluk trafiğinin aslında kimler arasında yaşandığını ise ancak "şifre anahtarını" elinde bulunduracak komisyon bilecek. Bu anahtar daha sonra kurulacak olan "devlet sırrı ve ticari sırra" da sahip olma yetkisi bulunan soruşturma komisyonlarına devredilecek. 
     Raporu okuyanlar ise büyük çoğunluğu kamuoyuna yansıyan yolsuzluk olaylarının kahramanlarını ancak 007 gibi şifrelerden takip edebilecek. 
     
     SORUŞTURMALAR YOLDA 
     Raporda yakın geçmişte gündeme gelen yargıya yansıyan ya da yansımayan, siyaset bağlantısı olan ya da olmayan önemli tüm yolsuzluk olaylarına yer verilecek. 
     

</TEXT>
</DOC>
