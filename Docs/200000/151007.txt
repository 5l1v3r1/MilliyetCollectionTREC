<DOC>
<DOCNO> 151007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/son/sonspo02.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ezeli rekabette 306. randevu... 
</HEADLINE>
<TEXT>

     Türk futbolunun 2 temel taşı Beşiktaş ile Fenerbahçe, yarın yapacakları lig maçıyla birlikte 306. kez karşı karşıya gelecek. 
     2 ekip arasında 28 Kasım 1924'te Fenerbahçe'nin 4-0 galibiyetiyle başlayan 79 yıllık ezeli rekabette, Beşiktaş'ın galibiyet sayısında kılpayı üstünlüğü bulunuyor. 
     Bugüne dek yapılan 305 maçta Beşiktaş 113, Fenerbahçe ise 112 galibiyet alırken, 80 karşılaşmada ise taraflar birbirlerine üstünlük sağlayamadı. 
     Ezeli rekabette Fenerbahçe'nin toplam 409 golüne, Beşiktaş 381 golle karşılık verdi. 
     
     LİGDE DE BEŞİKTAŞ ÖNDE 
     1959 yılından beri yapılan lig maçlarında ise taraflar bugüne dek 91 kez karşılaştı. 
     Ligde geride kalan maçlarda, genelde olduğu gibi, galibiyet sayısında Beşiktaş'ın kılpayı üstünlüğü bulunuyor. 
     ''Kara Kartallar''ın 31 galibiyetine karşı, ''Sarı Kanaryalar'' 30 kez sahadan galibiyetle ayrılırken, ezeli rakipler 30 kez de eşitliği bozamadılar. 
     Siyah-beyazlıların ligdeki toplam 93 golüne, sarı-lacivertliler 83 golle karşılık verdi. 
     2 takım arasında 2 Şubat'ta, ikinci yarının başında Kadıköy'de yapılan erteleme maçını Beşiktaş, Ahmet Dursun'un golüyle 1-0 kazanmıştı. 
     BJK İnönü Stadı'nda geçen sezonki maçı ise Fenerbahçe, Serhat Akın'ın golleriyle 2-0 galip tamamlamıştı. 
     





</TEXT>
</DOC>
