<DOC>
<DOCNO> 178660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sondun12.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Jennifer Lopez'e nişan yüzüğünü attıran dansçı kovuldu... 
</HEADLINE>
<TEXT>

     Ünlü şarkıcı Jennifer Lopez'e milyonlarca dolarlık nişan yüzüğünü attıran olay kadın işsiz kaldı. Lopez'in nişanlısı Ben Affleck ile striptiz barında buluştuğunu gazetelere anlatan Tammy Morris'in gece kulübündeki işine son verildi. 
     Internetteki ''imdb'' sitesinin haberine göre, Affleck'in Kanada'nın Vancouver kentindeki gece kulübünde kendisiyle buluştuğunu gazetelere 100 bin dolar karşılığında sattığı iddia edilen Morris, kapının önüne konuldu. 
     Morris'in işten kovulmasında Lopez-Affleck ikilisinin bir etkisinin olup olmadığı bilinmezken, dansçı Morris de uslanmış gibi görünmüyor. Çeşitli internet sitelerinde iddialarını sürdüren Morris, anlattıklarının doğru olduğunu ve sözlerinin doğruluğu ispatlanana kadar da konuşmaya devam edeceğini kaydetti. 
     Morris, ''Benim vicdanım rahat. Doğruyu söylediğim için işimi kaybedebileceğimi biliyordum. Ben kötü birşey yapmadım. Zaten nişanlı olan Affleck. O halde ben niye suçlanıyorum ki Yine de Jennifer Lopez için üzülüyorum'' açıklamasında bulundu. 
     Bu arada, Ben Affleck de dansçılarla kulüpte buluştuğu ve sonrasında aktör Christian Slater'ın evinde parti verdikleri yönündeki haberlerin doğru olmadığını ispatlamaya çalışıyor. Affleck, haberi yayınlayan gazete ile mahkeme önünde hesaplaşacağını dile getirirken, Lopez-Affleck çifti Eylül'deki düğünlerine hazırlanmayı sürdürüyor. 
     Ben Affleck ile Jennifer Lopez'in 13 ve 14 Eylül'de Hawai adalarında iki gün sürecek törenle dünyaevine girmesi bekleniyor. 
     
</TEXT>
</DOC>
