<DOC>
<DOCNO> 163469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/soneko11.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
''Megane 2 Hatchback'' yok satıyor... 
</HEADLINE>
<TEXT>

     Renault'un, kompakt sınıftaki yeni temsilcisi olan ve sıradışı tasarımıyla dikkati çeken ''Megane 2 Hatchback'' için bayiler, Ağustos ve Eylül aylarına sıra yazmaya başladı. 
     Renault-Mais yetkililerinden alınan bilgiye göre, mayıs ayı sonunda piyasaya sürülen ''Megane 2 Hatchback'', otomobilseverlerden büyük ilgi gördü. 
     Fransız firmanın ürettiği ''Avantime'' ile ''Vel Satis'' modellerinden izler taşıyan ve özellikle cesur çizgilerin hakim olduğu arka formuyla dikkatleri üzerinde toplayan ''Megane 2''nin Haziran ayının yanı sıra Temmuz satışları sona ermek üzere... 
     Test sürüşleri için bile sıra oluştuğu bildirilen ''Megane 2''ye sahip olmak isteyenlere, bazı yetkili bayiler tarafından Ağustos ve Eylül aylarına gün verilmeye başlandı. 
     Türkiye pazarına 4 farklı motor ve iki farklı ekipman seviyesi ile sunulan ''Megane 2 Hatchback'', 29 milyar liradan başlayan anahtar teslim fiyatlarıyla satılıyor. 
     Renault'nun yeni kozu olan ''Megane 2''de, ''Pack Techno'' ve ''Pack Executive'' olmak üzere iki değişik opsiyon paketi bulunuyor. 
     
</TEXT>
</DOC>
