<DOC>
<DOCNO> 168549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/sonspo10.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erhan Namlı ve Tunuslu Jaziri Gaziantepspor'da... 
</HEADLINE>
<TEXT>

     Gaziantepspor, dış transferde Elazığspor'dan Erhan Namlı ile Tunus Milli Takımı'nın orta saha oyuncusu Ziad Jaziri ile 3 yıllık sözleşme imzaladı. 
     Büyükşehir Belediye Başkanlığı Encümen Salonu'nda düzenlenen imza töreninde konuşan Kulüp Başkanı Celal Doğan, takımların büyük bir çoğunluğunun sezonu açtığını, eksik görülen mevkilerin büyük kısmına da transferler yapıldığını hatırlattı. 
     Gaziantepspor'un her sezon öncesinde yaptığı gibi, transferde kulüp bünyesine ve bütçesine uygun transferler gerçekleştirdiklerini, her mevkinin şu anda 3 oyuncusu bulunduğunu belirten Doğan, ''Sezona yine güçlü bir kadroyla gireceğiz. Çok istisnai bir durum çıkmazsa, transferi noktaladığımızı söyleyebilirim. Geçen yıllara göre daha oturmuş, daha deneyimli bir kadro oluşturduk. Verdiği sözü yerine getiren bir yönetim olarak, takımı 2003-2004 sezonunda iyi bir yere getirmeye çalışacağız'' dedi. 
     
     ''JAZİRİ, ANA KUZUSU...'' 
     Erhan Namlı'nın 4 sezon önce Fatih Tekke takasında Trabzonspor'a verildiğini, bu oyuncunun tekrar evine döndüğünü kaydeden Doğan, şöyle konuştu 
     ''Erhan, zaten bizden ayrılırken isteksiz gitmişti, şimdi yuvasına tekrar döndü. Sanıyorum o da mutlu, biz de mutluyuz. Gaziantepspor'a çok faydalı olabilecek bir futbolcu. 
     Ziad Jaziri ise bu yıl yaptığımız en başarılı transferlerden biri. Jaziri'yi iki yıl önce izlemiştik, ancak kulübü yüksek para istedi. Çok istediğimiz bir oyuncuydu. Tunus Milli Takımı'nda da başarı göstermiş, çok yönlü ve komple bir futbolcu. Orta alanda forvete dönük oynuyor. 25 yaşında ve 1.76 metre boyunda. Çok atak, hareketli ve savunmayı rahatsız edip attığı çalımlarla, rakip oyuncuyu oyundan düşürebilen yeteneğe sahip. 
     Ziad'ın, geçen sezon oynadığı Etoile Sportive Sahel Sahil Yıldızı Tunus Birinci Ligi'ni 2. sırada tamamlamış. Kulüp başkanları istemeye istemeye verdi. Jaziri evinin tek erkek evladıymış. Yani o daha ana kuzusu. Bize emanet edildi, biz de ona gözümüz gibi bakacağız.'' Daha sonra söz alan Erhan Namlı, yuvaya tekrar döndüğü için mutlu olduğunu belirterek, ''Bu yıl iyi bir ekip kurulmuş. Ben de bu ekibe katkı sağlayacağım için mutluyum. Yeni sezonda hem ligde, hem UEFA Kupası'nda iddialıyız. Yeni sezonda Şampiyonlar Ligi için mücadele vereceğiz'' diye konuştu. 
     Ziad Jaziri ise vatandaşı Bouaizi'nin tercümanlığı aracılığıyla duygu ve düşüncelerini anlattı. İlk kez ülkesi dışında bir takımda top koşturacağı için mutlu olduğunu belirten Jaziri, kendine güvenenleri mahcup etmeyeceğini söyledi. 
     
     ''MAXİM GİDERSE, ONA GÜLE GÜLE'' 
     Bu arada Kulüp Başkanı Doğan, basında eski oyuncuları Maxim Romachenko ile ilgili yanlış bilgiler yer aldığını ifade ederek, şunları anlattı 
     ''Maxim ile sözleşmemiz sezon sonunda sona erdi. Yani o şu anda serbest bir oyuncu. İstediği takıma gidebilir. Moskova'da bazı takımlarla temas halinde olduğunu bize söyledi. Dönerse seviniriz, dönmezse gideceği takımda ona başarılar dileriz. Teklifimizi yaptık, bütçemizin üzerinde bir rakama çıkmamız mümkün değil. Maxim de bize düşüncelerini anlattı. Kalırsa memnun oluruz, gelmezse ise güle güle.'' Kulüp Başkanı Celal Doğan ile görüşen Maxim'in yıllık 800 bin dolar garanti ücret istediği, Doğan'ın ise aylık 80 bin dolar teklifini ilettiği öğrenildi. 
     
</TEXT>
</DOC>
