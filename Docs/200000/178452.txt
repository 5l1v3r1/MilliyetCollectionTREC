<DOC>
<DOCNO> 178452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/soneko12.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalkınmakta olan ülkelere yeni krediler düşünülüyor... 
</HEADLINE>
<TEXT>

     Uluslararası Para Fonu IMF ve Dünya Bankası, Doha Raundu küresel ticaret müzakerelerinin başarıyla sonuçlanmasını teminen kalkınmakta olan ülkelere yeni krediler vermeyi düşünüyor. 
     IMF İcra Direktörü Horst Köhler ve Dünya Bankası Başkanı James Wolfensohn, Dünya Ticaret Örgütü WTO Genel Direktörü Supachai Panitchpakdi'ye gönderdikleri mektupta, desteklerini paketleştirme üzerinde çalıştıklarını bildirdi. 
     Kalkınmakta olan ülkeler için önerilen krediler, küresel ticaretin serbestleştirilmesi sonucu karşılaşılabilecek gümrük tarifeleri gelirleri kaybı gibi kısa vadeli sorunları gidermeye yardımcı tedbirler arasında bulunuyor. 
     ''Genelde, kalkınmakta olan ülkelerin daha açık çok taraflı ticaret sisteminden çok kazancı var'' denilen mektupta, Doha Raundu'nun başarıyla sonuçlanmasının dünya ekonomisi için esas olup, tüm ülkelere fayda sağlayacağı savunuluyor. 
     Mektuba göre, IMF ve Dünya Bankası, kalkınmakta olan ülkelere, ticari genişlemedeki anahtar engeller ile ticaretin serbestleştirilmesinin etkileriyle baş edebilmeye yönelik politika, kurumsal reform ve yatırım programlarının tasarlanmasında yardım edecek. 
     Katar'ın başkenti Doha'da Kasım 2001'de başlatılan Doha Raundu müzakerelerinin 1 Ocak 2005 tarihinde tamamlanması hedeflense de, kalkınmakta olan ülkeler daha serbest ticaretin sadece zengin ülkelere yarayacağından, kendilerinin ise büyük kayıplar vereceğinden son derece endişeli. 
     
</TEXT>
</DOC>
