<DOC>
<DOCNO> 174535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/sontur04.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Osman Öcalan'dan küstah teklif Gelsinler bize anlatsınlar 
</HEADLINE>
<TEXT>

     İhsan DÖRTKARDEŞ, DHA 
     

PKK KADEK yöneticileri Eve Dönüş yasası' olarak bilinen Topluma Kazandırma Yasası'ndan yararlanmak için bölücü örgüt mensuplarının teslim olmasını engelleme telaşına düştü. Öcalan, bu yasayı anlatmak için kendilerine heyetler gönderilmesini istedi. 
     Örgütün sözde Başkanlık Konseyi üyesi Osman Öcalan, PKK KADEK çizgisinde yayın yapan Medya TV'de telefonla katıldığı programda, Türkiye ile Birleşmiş Milletler ve Avrupa Birliği'ne, dağlardaki terör kamplarına heyetler gördermelerini teklif etti. Topluma Kazandırma Yasası'nın tek yanlı iradeyi ortaya koyduğunu söyleyen Osman Öcalan, bunun bekledikleri çözümü içermediğini söyledi. 
     Dağda kimseyi zorla tutmadıklarını ileri süren Osman Öcalan, "Türkiye Cumhuriyeti, Birleşmiş Milletler, Avrupa Birliği, heyetler hazırlasın, gidip yasayı cezaevindekilere, Avrupa'da sürgünde olanlara, kamplarımızdakilere bizzat anlatsın. Yararlanmak isteyenler varsa, engel olmayacağız'' dedi. 
     Osman Öcalan, Kuzey Irak'taki örgüt üst düzey yöneticilerinin Norveç'e sürgüne gönderileceğine ilişkin haberleri komik bulduğunu belirterek, "Ne Türk devleti, ne de başka bir güç bizi buradan çıkaramaz'' iddiasında bulundu. ABD'nin kendilerini güç kullanarak Kuzey Irak'tan çıkaracağına ilişkin haberlerle ilgili olarak da Osman Öcalan, "Aldığımız bilgilere göre, ABD gündeminde Kürtler'e karşı savaş yoktur'' dedi. 

     
</TEXT>
</DOC>
