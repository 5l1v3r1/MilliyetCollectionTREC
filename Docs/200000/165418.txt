<DOC>
<DOCNO> 165418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sonspo21.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
2006 için Afrika'dan son biletler kesildi... 
</HEADLINE>
<TEXT>

     Futbolda 18. Dünya Kupası elemelerine Afrika kıtasından katılacak son 4 takım Fas, Mısır, Fildişi Kıyısı ve Kongo Cumhuriyeti oldu. 
     51 ülkenin milli takımıyla rekor katılımın yaşanacağı Afrika kıtasındaki elemelerde, 42 takım ön elemelerde oynarken, 9 takım yalnızca eleme turuna girecek. Bu 9 takımdan 5'i 2002 Dünya Kupası'na katılan Kamerun, Nijerya, Senegal, Güney Afrika ve Tunus olarak belirlenirken, son 4 takım için bugün FIFA'nın dünya klasmanını açıklaması beklendi. 
     Statü gereği klasmanda ilk sıraları alan 4 takım, ön elemeleri geçip yalnızca elemelere katılma hakkını kazanacaktı. Buna göre, rakiplerinden daha ön sıralarda yer alan Fas, Mısır, Fildişi Kıyısı ve Kongo Cumhuriyeti, 9 takım arasına girdi. 
     Afrika kıtasındaki elemeler, 6'şarlı 5 grup üzerinden yapılacak. Grup birincileri, 2006 Dünya Kupası finallerine gitmeye hak kazanacak. Aynı zamanda elemelerde gruplarda ilk 3 sırayı alacak ekipler, Mısır'da 2006 yılının başında yapılacak Afrika Uluslar Kupası'na katılacak. 
     
</TEXT>
</DOC>
