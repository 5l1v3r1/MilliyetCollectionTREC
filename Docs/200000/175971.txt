<DOC>
<DOCNO> 175971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sonspo24.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'ye kolej açma izni çıktı... 
</HEADLINE>
<TEXT>

     Fenerbahçe Kulübü, 2 yıl süren çalışmalar sonucu Milli Eğitim Bakanlığı'ndan Fenerbahçe Koleji için kurum açma ve öğretime başlama izni çıkartıldığını ve gelecek ders yılı için kayıtlara başlanacağını duyurdu. 
     Fenerbahçe Kulübü'nün resmi internet sitesinden yapılan açıklamada, bakanlığın, İstanbul Valiliği'ne gönderdiği yazıyla, Fenerbahçe Koleji için kurum açma ve öğretime başlama izninin, kulübün bir kuruluşu olan Fenerbahçe Eğitim Öğretim İşletmeleri Ticaret A.Ş. adına çıkartıldığı bildirildi. 
     Fenerbahçe Koleji'ne bakanlık tarafından verilen kod numarasının 12201 olduğu ifade edilen açıklamada, ''Fenerbahçe Koleji bu ders yılından itibaren, 1 yıldır hazırlık çalışmaları süren modern binasında, nitelikli öğretim görevlileri ve yönetim kadrosuyla eğitim ve öğretim dünyamızda gençlerimizin yetişmesinde görev alacaktır'' denildi. 
     Fenerbahçe Koleji hakkında 0216-466 19 07 numaralı telefondan bilgi alınabileceği ve kayıt yapılabileceği, ayrıca yarın gazetelerden, kayıt işlemleri ile öteki gerekli bilgilerin kamuoyuna duyurulacağı açıklandı. 
     
</TEXT>
</DOC>
