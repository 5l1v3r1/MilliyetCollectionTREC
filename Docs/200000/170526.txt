<DOC>
<DOCNO> 170526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/yazar/cemal.html </URL>
<DATE> 2003/07/20/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Gazeteci olan adam 
</HEADLINE>
<TEXT>

     "Şu hayata bak" dedi Zülfü Livaneli, "Daha düne kadar buradaydı, aramızdaydı Ercan, şen şakrak... Şimdi fotoğraf oldu, oradan bize bakıyor." 
     Hayat böyle, acımasız. 
     Bir varsın, bir yoksun. 
     Metin Toker de öyle. 
     Bir yıl öncesine kadar vardı. 
     Geçen akşam Pembe Köşk'te yine birlikte olduk. Ama bu kez fotoğraflarıyla, haber ve yazılarıyla, kitaplarıyla ve tabii anılarıyla aramızdaydı. 
     Gazeteci olan adam. 
     Bir masanın üstünde Facit marka daktilo makinesi. Nedense babamı hatırlıyorum. Gazeteciliğe başlarken bana kendi makinesini, tercümeyle yıllar yılı hayatını kazandığı Hermes Baby'sini hediye etmişti. Çok sevmiştim o makineyi... 
     Pembe Köşk farklı bir mekan. 
     Tarihin koridorlarında dolaşır gibi bir duygu uç veriyor insanın içinde... 
     Tarih, 9 Ağustos 1951. 
     Zafer gazetesinde kocaman bir haber. Tepesinde, başlıktan büyük bakla gibi imza 
     "Metin Toker Lüksemburg'dan bildiriyor " 
     NATO üyeliğiyle ilgili bir haber 
     "Türkiye, Atlantik Paktı'na girerse Batı camiası daha kuvvetlenir." 
     Haberin spotu 
     "Lüksemburg Dışişleri Bakanlığı sözcüsü, hükümetinin, Türkiye'nin pakta alınmasını destekleyeceğini söyledi." 
     Yarım yüzyıl önce, sonra. 
     O zamanlar NATO'ydu. 
     Şimdi de AB... 
     Batı yolculuğumuz sürüyor. 
     Bu yolculuğun izleri, Atatürk'ün, İsmet İnönü'nün resim ve fotoğraflarıyla Pembe Köşk'ün duvarlarından el ediyor. 
     Bir köşede Metin Toker'in yazdığı kitaplar, cilt cilt AKİS dergileri... Çoğunun bıraktığı izler derine gidiyor. Türkiye'nin demokrasi serüvenini öğrenmek ve yazmak isteyenler, tarihçiler, siyaset bilimciler, çaresiz, 'gazeteci olan adam'ın tanıklığına başvuracaklar. 
     Çünkü İsmet İnönü'yü gerektiği gibi bilmeden, 1950'lerin, 1960'ların, 1970'lerin yüksek politika kulisine göz atmadan Türk demokrasisine akıl erdirmek güçtür. Yıllar geçtikçe Metin Abi'nin tarihe düştüğü notlar bu açılardan daha da önem kazanacak. 
     Kırmızı siyah kapaklı o kitap 
     Solda ve Sağda Vuruşanlar 
     1970'lerin başında ne kadar çok kızmıştım bu kitaba. 12 Mart askeri darbesinden sonra yazmıştı. Gazete ve televizyonda dizi olmuştu. Türkiye'de çok partili rejime karşı olan, askere darbe yaptırmak için benim gibi şiddetin peşinde koşanları örgütleriyle birlikte sergilemişti Metin Toker bu kitabında... 
     Suphi Karaman konuşuyor. 
     Elinde mikrofon, 27 Mayıs'ı anlatıyor. Sesi hiç değişmemiş, gümbür gümbür... 
     Gülsüm Toker sözü bir ara, babasının 1950'lerde hapis yatarken yazılarını içeriden nasıl çıkarttığına getiriyor. Ama bu işi hangi yöntemle yaptıklarını anlatmıyor. 
     Babası tembih etmiş 
     "Burası Türkiye kızım, hiç belli olmaz. Bir gün gelir, gazetecilerin yolu hapse düşebilir. Bizim yöntem gizli kalsın, gazetecilerin yine ihtiyacı olabilir." 
     Özden Toker'e dönüyor, "Gizli kalacak değil mi " diyerek annesinin de onayını alıyor. 
     1972'nin Mayıs ayı. 
     Gazeteci milleti Pembe Köşk'te, bahçenin bir kenarında heyecan dalgası içinde. Tarihe tanıklık duygusuyla bekleşenlerin arasında çiçeği burnunda muhabir Hasan Cemal de var. Biraz sonra Gülsüm Toker, dedesinin CHP'den istifasını okuyor. 
     Tepki duyuyorum Paşa'ya. 
     Böylesine tarihi bir açıklamayı çocuk yaştaki torununa yaptırdığı için... 
     Otuz yıl önce... 
     Metin Toker'e çok kızardım. Sınıf düşmanı olarak görürdüm. 
     Sonra dost olduk. 
     1984 yazındaki o Stockholm akşamından itibaren aramızda diyalog köprüleri kuruldu. 
     Kim değişti .. Önemli mi 
     Gerçeğin bir değil bin yüzü var Her fikir muhterem... Bu gerçeği içine sindiren rahat eder. Toplumlar, insanlar ancak böyle olgunlaşabilir. 
     İyi pazarlar 
     
     

</TEXT>
</DOC>
