<DOC>
<DOCNO> 157055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sondun21.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Romanya'da uluslararası Drakula Kongresi.. 
</HEADLINE>
<TEXT>

     Romanya'nın orta kesimlerindeki Sighisoara'da 3 gün sürecek ''Uluslararası Drakula Kongresi'' bugün başladı. 
     Kongreyi düzenleyen ''Transilvanya Dracula'' şirketinden Mihai Soneriu'nun verdiği bilgiye göre, tüm dünyada Drakula olarak tanınan Prens Vlad Tepes'in doğduğu kent olan Sighisoara'daki yıllık kongreye, ABD, Japonya, Kanada, İspanya, Almanya, İtalya, İngiltere ve Romanya'dan 8 uzman katılıyor. 
     Aralarında akademisyenlerin de bulunduğu 30 kadar katılımcının, kongre çerçevesinde düzenlenecek toplantılarda, doğaüstü güçler ile kötü büyü korkusundan Japon edebiyatındaki vampirlere kadar birçok konuyu ele alacağını belirten Soneriu, ''Bizi bir araya getiren unsur, kan emici ve büyüleyici bir varlık olan Drakula hakkında daha fazla bilgiye sahip olmaktır'' dedi. 
     Kongre çerçevesinde her yıl yüzlerce turist tarafından ziyaret edilen Sighisoara kentindeki kutsal mekanların da ziyarete açılacağı belirtildi. 
     Drakula karakteri, 15. yüzyılda insanları kazıklara oturttuğu söylenen ve ''Kazıklı Voyvoda'' olarak tanınan Rumen Prensi Vlad Tepes'ten etkilenen İrlandalı yazar Bram Stoker tarafından 1897 yılında yaratılmıştı. 
     
</TEXT>
</DOC>
