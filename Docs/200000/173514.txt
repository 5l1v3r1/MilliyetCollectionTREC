<DOC>
<DOCNO> 173514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/sonspo05.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Ceyhun Hagi'li Bursaspor yolunda... 
</HEADLINE>
<TEXT>

     Bursaspor Yönetimi, teknik direktör Gheorghe Hagi'nin isteği doğrultusunda, orta saha için Fenerbahçe'nin milli futbolcusu Ceyhun Eriş ile görüşüyor. 
     Ceyhun'un menajeri Tarık Üstün, Bursaspor Kulübü Mali Asbaşkanı Erkan Körüstan ile genç futbolcunun transferine ilişkin geçen hafta görüştüklerini söyledi. 
     Teknik direktörlüğe ünlü Gheorghe Hagi'nin gelmesiyle yeniden yapılanma sürecine giren Bursaspor'un teklifinin gayet cazip olduğunu anlatan Üstün, ''Ceyhun'un yurtdışı transferinde bazı pürüzler çıkınca, yurtiçine yöneldik. Başta Bursaspor olmak üzere, birçok kulüpten teklifler alıyoruz'' dedi. 
     Üstün, Bursaspor yönetimi ile transfer konusunda bir kez daha görüşeceklerini ifade ederek, ''Ceyhun da Bursaspor'a sıcak bakıyor. Görüşmelerimiz devam ediyor. Sanıyorum bu hafta içinde transferle ilgili net bir gelişme olacak'' diye konuştu. 
     
</TEXT>
</DOC>
