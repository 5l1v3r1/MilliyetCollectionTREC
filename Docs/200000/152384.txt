<DOC>
<DOCNO> 152384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sonspo16.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da Türkiye Kupası coşkusu sürüyor... 
</HEADLINE>
<TEXT>

     Türkiye Kupası'nı 8 yıl aradan sonra müzesine getiren Trabzonspor'da, kupa coşkusu yarın İstanbul'da yapılacak Trabzonspor Gecesi'nde sürecek. 
     Hilton Convention Center'de yapılacak ve Ebru Gündeş, İbrahim Can ile Fuat Saka gibi sanatçıların katılacağı gecede, bordo-mavili camia bir araya gelecek. 
     Dün bordo-mavili kafile ile Trabzon'a getirtilen Türkiye Kupası da yarın Trabzonspor Gecesi'ne getirilecek. 
     
     ONURSAL BAŞKAN'DAN KUTLAMA 

     Trabzonspor Kulübü Onursal Başkanı Mehmet Ali Yılmaz, Trabzonspor Yönetim Kurulu ve Teknik Direktör Samet Aybaba'ya birer kutlama mesajı gönderdi. 
     Yönetim kuruluna gönderdiği mesajda Yılmaz, ''Kuruluşundan bu yana, Türk futboluna yıllardır heyecan ve renk katarak spor kamuoyunun ilgi odağını oluşturan Trabzonsporumuzun, Türkiye Kupası'nı 6. kez müzesine götürmesinden duyduğum memnuniyeti belirtir, katkısı bulunanları kutlar ve başarılarının devamını dilerim'' dedi. 
     Yılmaz, Teknik Direktör Samet Aybaba'ya gönderdiği kutlama mesajında ise şu ifadelere yer verdi 
     ''Sezon başından bu yana büyük bir ciddiyet ve titizlikle uyguladığınız plan, program ve özveri sonucunda Trabzonspor'a kazandırdığınız Türkiye Kupası'ndaki başarınızdan dolayı, başta siz olmak üzere, teknik heyetinizi ve sahadaki alın terinin sahibi çocuklarımı candan kutluyorum ve başarılarınızı diliyorum.'' 
     
     İLK SEVİNÇ 

     Türkiye Kupası'nı elde eden Trabzonspor'da, Gençlerbirliği maçı kadrosunda yer alan oyuncuların ilk kez Türkiye Kupası sevinci yaşadığı öğrenildi. 
     Bordo-mavili takımda, 18 kişilik maç kadrosundaki tüm futbolcular, diğer takımların forması altında da Türkiye Kupası sevinci yaşamamışlardı. 
     Öte yandan, hafta sonu sahasında Göztepe ile yapacağı maçın hazırlıklarına dün Antalya'da başlayan Trabzonspor, bu akşam, kendi tesislerinde basına kapalı çalışacak. 
     





</TEXT>
</DOC>
