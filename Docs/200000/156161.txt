<DOC>
<DOCNO> 156161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/soneko14.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya ve Malezya, Asya'daki bono piyasalarını besleyecek 
</HEADLINE>
<TEXT>

     Japonya Maliye Bakanı Masajuro Shiokawa ile Malezya'nın Maliye İkinci Bakanı Cemaleddin Muhammed Jarjis, bölgesel döviz borsalarındaki dalgalanmaları istikrara kavuşturmak ve ekonomik büyümeyi güçlendirmek için Asya'nın tahvil ve bono piyasalarını besleme kararı aldı. 
     Japonya Maliye Bakanlığı'nda biraraya gelen iki ülkenin bakanı, yerel para birimleri ile ABD Doları arasındaki döviz kuru risklerini gidermek için Asya ülkeleri para birimleri cinsinden tahvil ve bonolarının kullanımının teşvik edilmesi gerektiğini bildirdi. 
     Bu girişimle gelecekte patlak verebilecek 1997-1998'deki Asya mali krizi benzeri mali krizlerin büyümeden, küçük iken bertaraf edilmesine niyetleniliyor. 
     Japonya ve Malezya'nın önderlik ettiği bu fikir, Asya bölgesinin halihazırdaki dolara yoğun bağımlılığını ve yerel para birimlerinin değerlerindeki aşırı dalgalalanmaları azaltmaya hizmet edecek. 
     Japonya Maliye Bakanı Shiokawa, Malezya'nın aynı zamanda maliye bakanı da olan Başbakanı Mahathir Muhammed ile Ocak ayındaki görüşmesinde bu tür bir tahvil-bono piyasaları gereğini ele almıştı. 
     
     JAPONYA-MALEZYA YATIRIMLARI 
     Bugünkü görüşmede, Malezyalı konuk bakan Cemaleddin, Japon muhatabı Shiokawa'ya, daha küçük ölçekli Japon şirketlerinin mevcut fabrikaları kullanmalarını temin ederek onları daha fazla yatırıma teşvik etmenin yollarını araştırdıklarını söyledi. 
     Cemaleddin, böylece, Japon şirketlerinin Malezya'da yeni fabrikalar kurma maliyetine katlanmayacaklarını belirtti. 
     Japonya Maliye Bakanı Shiokawa ise Malezya'da yatırım yapan küçük ve orta ölçekli şirketlerin enformasyon teknolojisiyle alakalı olmakla birlikte, günlük hayatta kullanılan malları üreten şirketlerden daha çoğunun yatırım yapmasının iyi olacağını kaydetti. 
     
</TEXT>
</DOC>
