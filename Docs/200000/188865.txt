<DOC>
<DOCNO> 188865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/sontur16.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, 'İmam hatip belası' diyenlere dava açıyor... 
</HEADLINE>
<TEXT>

     Başbakan Recep Tayyip Erdoğan, ''İmam hatip okullarını Türkiye'ye bela edenler veya Türkiye'nin başındaki imam hatip belası ifadeleri çok çirkindir, çok köşelidir, çok sıkıntılıdır'' dedi. 
     Erdoğan, kendisinin de imam hatip mezunu olduğunu anımsatarak, ''Ben bu ülkenin başına bela değil, ülkeme hizmet için o bela diyenleri çok çok gerilerde bırakan bir insanım ve bu hakareti asla kabul edemem, affetmem ve bunu diyenlere de kişisel dava açacağım ve bu davanın da takipçisi olacağım'' diye konuştu. 
     Başbakan Erdoğan, Diyarbakır'a gitmek üzere geldiği Esenboğa Havalimanı'na gazetecilerin Üniversitelerarası Kurul Başkanı Prof. Dr. Ayhan Alkış ve beraberindeki rektörlerle yaptığı görüşmeyi hatırlatmaları üzerine, yarın mini bir tasarının TBMM Milli Eğitim Komisyonu'na geleceğini söyledi. Bu mini tasarının, meslek okullarıyla ilgili olduğunu kaydeden Erdoğan, şöyle konuştu 
     ''Tabii biz bu tasarıyı gönderirken, daha sonra gelecek olan YÖK ile ilgili kanun tasarısı konusundaki hedeflerimizin hepsi, ülkemizdeki gerek meslek okullarında, gerek düz liselerde olan sıkıntıları, çarpıklıkları bir an önce aşarak, daha modern, çağdaş dünya ile uyumlu bir YÖK Tasarısı'nı Meclis'e sevk edebilmektir. Bununla ilgili yarın gerekli görüşmeler yapıldıktan sonra öyle zannediyorum ki toplumsal mutabakatı da sağlayabilecek bir altyapı oluşturulacak ve buna göre de adımlar atılacaktır.'' 
     
     ''BULANIK SUDA BALIK AVLAMAYA ÇALIŞIYORLAR'' 
     Başbakan Erdoğan, bir kısım insanların bulanık suda balık avlamaya çalıştıklarını ifade ederek, ''Bir defa su bulanık değil, su gayet nettir ama suyu bulandırmanın hiçbir anlamı yoktur'' dedi. 
     Erdoğan sözlerini şöyle sürdürdü 
     ''Bununla bu güzel gidişimizi... Ülkemizi görüyorsunuz, 6. gözden geçirme başarılı bir şekilde tamamlandı ve borsadaki hareketler, faiz oranlarındaki ciddi manadaki düşüşler, dün yapılan takas, bunun yanında enflasyondaki olumlu gelişmeler... Bütün bunlar, ülke insanımıza yansıyacak olumlu gelişmelerdir. 
     Ne ben, ne Milli Eğitim Bakanımız bugüne kadar imam hatip meselesini gündeme getirmemişken, meslek okulları meselesini bir tarafa bırakıp, imam hatip meselesi olarak bakmak sadece olayı maalesef belli sıkıntılara bir altyapı oluşturma gayretlerinden başka bir şey değildir. Buradan rant sağlayanların gayretidir bu. Ama hiçbir zaman bu niyet okuyucular, istediklerini bulamayacaklardır. Çünkü biz vatanımıza, milletimize karşı olması gerekeni, evrensel değerlerle bütünleşmiş bir üniversiteyi, ortaöğretimi hedefliyoruz. Bunun için yapılması gereken neyse bunu yapacağız. Ben şu anda arkadaşlarımla beraber Bingöl'e 3 tane lise açmaya gidiyorum. Bunlardan 2 tanesi düz lise 1 tanesi meslek lisesi... Biz bunu koşturuyoruz, ama yazılanlar çizilenler çok farklı. Bunlar çok ayıp.'' 
     
     ''DAVA AÇACAĞIM'' 
     Başbakan Erdoğan, ''İmam Hatip okullarını Türkiye'ye bela edenler'' veya ''Türkiye'nin başındaki İmam hatip belası'' gibi ifadelerin çok çirkin, çok köşeli, çok sıkıntılı ifadeler olduğunun altını çizerek, şunları kaydetti 
     ''Türkiye'de imam hatip okullarını, Türkiye Cumhuriyeti'nin yetkili hükümetleri kurmuştur ve bunu bizler kurmadık. Bunun menşeini araştırdığınız zaman cumhuriyetimizin kurucusu Mustafa Kemal Atatürk'e dayanır ve oradan bugüne kadar bu okul, öğrenciler mezun etmiştir. Ben de bu okulun bir mezunuyum, onu da söylüyorum ve ben bu ülkenin başına bela değil, ülkeme hizmet için o bela diyenleri çok çok gerilerde bırakan bir insanım ve bu hakareti asla kabul edemem, affetmem ve bunu diyenlere de kişisel dava açacağım ve bu davının da takipçisi olacağım onu da açıkça söyleyeyim.'' 
     
</TEXT>
</DOC>
