<DOC>
<DOCNO> 186100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/ekonomi/eko06.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Cargo'nun talebi üretimi solladı 
</HEADLINE>
<TEXT>

   Ford Otosan Genel Müdürü Durak, Cargo'da kasım üretimini satmaya başladıkları söyledi 
      LEVENT KÖPRÜLÜ Gaziantep 
   
   Ford Otosan'ın yeni geliştirdiği ve ağustos ayındaki İzmir Fuarı'nda tanıtarak piyasaya sunduğu yeni Cargo, taleplere yetişemiyor. Ford Otosan Genel Müdürü Turgay Durak, ağustos ayından bu yana 354 adet Cargo sattıklarını belirterek, kasım ayı üretimini satmaya başladıklarını kaydetti. 
   Kabin tasarımı 1998'in haziran ayında tamamlanan, çeşitli toplantılar ve aktivitelerde 100'ün üzerinde şoförün görüşleriyle son halini alan yeni Cargo, şu sıralar kent kent dolaşıp şoförlere tanıtılıyor. Ford Otosan Genel Müdürü Durak, kamyon müşterisinin, otomobile göre farklı olduğunu hatırlatarak, "Gazete ve TV'de görmenin ötesinde araca dokunmak, onu kullanmak, test etmek istiyor. Düzenlediğimiz Ford Cargo Road Show ile 23 ilde, toplam 29 noktada müşterilerimizle buluşuyoruz" dedi. 
   
   Değerlendirme yapılıyor 
   Bu etkinliklerde şoförlere araçla ilgili seminerler verilirken, yakından incelemelerine olanak tanınıyor. Formlarla da kullanıcıların kamyonda beğendikleri ve beğenmedikleri yönler öğrenilerek, fabrikada değerlendirmeye alınıyor. 
   Müşterilerden gelen tepkilerin son derece olumlu olduğunu belirten Durak, " Ekim ayı üretiminin tamamını sattık. Kasım üretiminin siparişleri alınıyor" diye konuştu. Irak'ta müteahhitlik hizmetleri yapan ABD'li firmaya 100 adet Ranger pick up sattıklarını hatırlatan Durak, Ortadoğu ülkelerinden Transit Connect için sipariş aldıklarını belirtti. 
   
   
</TEXT>
</DOC>
