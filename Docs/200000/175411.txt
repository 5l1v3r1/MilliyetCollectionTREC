<DOC>
<DOCNO> 175411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/yazar/akyol.html </URL>
<DATE> 2003/08/13/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Irak meselesi... 
</HEADLINE>
<TEXT>

   
   ÇANKAYA zirvesindeki toplantıdan sonra açıklanan bildiride "uluslararası yasallık" değil, "ulusal çıkar" vurgulanıyor 
   Bunu, ABD'ye hitaben, adeta "Türkiye'nin ulusal çıkarlarını kabul edersen, ben de asker gönderirim" şeklinde anlamak lazım. 
   Mesaj açık ama karar için ABD'nin cevabını ve eylül ayını beklemek gerekecek. 
   Dün diplomatik kaynaklardan öğrendiğim şudur 
   - ABD'ye sorduğumuz soruların çoğunluğu askeri niteliktedir konuşlanacağımız yer, komuta ve inisiyatif, silah, mühimmat ve lojistik meseleler, terörle mücadele... 
   Bu konularda bir hafta on gün içinde Türkiye'den bir heyet Irak'a giderek "arazi üzerinde incelemeler" yapacakmış. Sırf haritayla olmaz tabii... 
   Askerimizin görev alacağı bölgedeki aşiretlerle, dini cemaatlerle, siyasi ve kültürel grupların refleksleri ve onlarla nasıl ilişkiler kurulabileceği meselesi çok önemli. 
   ABD'nin cevabını beklediğimiz "siyasi konular" da var Irak'ın yeniden yapılanmasında etkimiz ne olacak 
   
   MESELE çok karmaşık olduğu için hemen karar, ABD'nin cevabına göre, Eylül ayı içinde alınacak. Hükümetin ve askerin eğilimi, uygun siyasi ve askeri şartların sağlanması ile, Irak'a asker göndermek yönünde. Sayın Sezer de engelleyici olmayacak. 
   Irak'a asker gönderirsek en büyük riski asker yüklenmiş olacak Çatışma çıkarsa o çarpışacak, Allah korusun belki şehitler verecek. Buna rağmen Genelkurmay'ın Irak'a asker gönderme eğiliminde olmasının sebebi, "komşudaki yangına ilgisiz kalmanın" Türkiye'ye daha büyük tehlikeler getirecek olmasıdır. 
   1926'dan sonra Misak - ı Milli'nin en büyük sınavıdır bu mesele 
   Irak'taki Kürt yapılanmasının biçimi, Türkiye'deki Kürt meselesini ateşleyebilir de, teskin edici etkisi de olabilir. 
   Bu hem Türkiye'nin içindeki duruma, hem Irak'ın yapılanmasının nasıl olacağına bağlıdır. 
   
   IRAK'TA üniter devlet kurarak orada Kürt oluşumunu geri çevirmek artık imkansız gibidir. Irak tarihinde hiç üniter olmadığı gibi, geçen on yılda Kürt kurumlaşması bir hayli mesafe almıştır ve dünya dengeleri bunu geriletme yönünde değildir. Ama sınır güvenliğini merkezi hükümetin mi, yerel yönetimin mi sağlayacağı, gümrük vergilerinin nasıl tahsil edileceği ve dış ticaret ilişkilerinin nasıl olacağı gibi meseleler çok önemlidir. 
   Irak'ın etnik yapısının nasıl şekilleneceği meselesinin yanında, din ve mezhep faktörleri, petrol, su, terör, rejim gibi hayati konularda da Irak'ın alacağı yön bütün Arap dünyasını ve Türkiye'yi de şu veya bu ölçüde etkileyecektir. 
   CHP'li Koç'un "yangını çıkaran söndürsün" sözü demagojiktir 
   Türkiye, her bakımdan, özellikle de kendi iç bütünlüğü bakımından çok etkileneceği bir sorunla karşı karşıyadır. 
   Ancak Türkiye'nin bütünlüğünün korunması, Irak meselesi önemli bir unsur olmakla birlikte, asıl bizim iç meselemizdir. 
   Türkiye yeniden can ve kaynak kaybetmeden, çağı yakalama yürüyüşünü sekteye uğratmadan, içindeki Kürt meselesini hal yoluna koymak zorundadır. Bunu başaran Türkiye, bölgesindeki gelişmelerden kaygılanmaz, aksine çevresini yönlendiren bir bölgesel süper güç olur. 
   
      
   
</TEXT>
</DOC>
