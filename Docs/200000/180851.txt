<DOC>
<DOCNO> 180851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/son/sondun01.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlusconi Türkiye bölgesinde demokrasi örneği... 
</HEADLINE>
<TEXT>

     İtalya Başbakanı Silvio Berlusconi, ''Türkiye, demokrasinin olmadığı bir bölgede demokrasi örneğidir'' dedi. 
     İtalyan Dışişleri Bakanlığı'na bağlı olan ve özel yabancı liderlerin konuk edildiği Villa Madama'da Başbakan Erdoğan'ı beklerken Türk gazetecilerle sohbet eden Berlusconi, Türkiye'nin AB nezdindeki ve uluslararası düzeydeki önemine değindi. 
     Yedinci uyum paketinin hem Türkiye, hem de Avrupa için iyi olduğunu düşündüğünü belirten Berlusconi, ''Türkiye, modernleşme arzusunda olduğunu göstermiştir'' dedi. 
     Berlusconi, Türkiye'nin AB'ye tam üyelik tarihini kastederek, ''Tüm bu gelişmeler, tam üyeliğin düşünülen zamandan daha önce olabileceğine ikna olmamızı sağlıyor'' diye konuştu. 
     AB'nin genişlemesini gerçekten gereklilik olarak gördüğünü kaydeden AB dönem başkanı İtalya Başbakanı, ''Türkiye, yıllarca NATO müttefiki olmuş bir ülkedir. Avrupa'nın savunma sisteminde temel direklerden biri olan demokrasinin bulunmadığı bir bölgede, örnek bir ülkedir'' değerlendirmesinde bulundu. 
     Berlusconi ayrıca, sık sık telefonla görüştüğünü söylediği Başbakan Erdoğan için, ''samimi, açık yürekli ve mert'' ifadelerini kullandı. 
     
</TEXT>
</DOC>
