<DOC>
<DOCNO> 190389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sondun29.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Kıbrısta gerçekleri göz önüne almalıyız 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye ve Yunanistan'ın aralarındaki sorunların varlığını kabul ettiklerini belirtti ve bu noktada iki tarafın da iyi niyet sahibi olmasının önem taşıdığını söyledi. 
     Gül, Atina'da yayımlanan Ta Nea gazetesine verdiği demeçte, Türkiye ve Yunanistan'ın aralarındaki sorunların çözülmesinin gereğinin bilincinde olduklarını vurguladı. 
     Ta Nea'nın Ege'deki kıta sahanlığının belirlenmesine ilişkin görüşmeler konulu sorusunu da yanıtlayan Gül, ''Görüşmeler gelişiyor. Size ilerleme kaydedildiğini söyleyebilirim. İyimseriz'' dedi. 
     Gül, gazetenin, Türkiye'nin Yunanistan ile ikili sorunlarını AB Helsinki zirvesi kararları çerçevesinde 2004 yılı sonuna kadar çözmesi gereğine ilişkin sorusuna, ''AB ile bağlantı olmasa bile iyi niyetli yaklaştığımızı söyledim. Dünyanın bu köşesinde komşuyuz. Hedefimiz iyi ilişkiler içinde olmak. Her iki taraf da bunu istiyor ve yoğun biçimde çalışıyor. Sık sık biraraya geliyoruz. Şimdiye kadar 20 anlaşma imzaladık, çoğu da zaten uygulanıyor. İyi gidiyor'' yanıtını verdi. 
     Ta Nea'nın Kıbrıs sorununun çözümü ile Türkiye'nin AB süreci arasında bağlantı kuran sorusuna karşılık Gül, ''Kıbrıs sorununun çözümü Kopenhag kriterlerine göre şart oluşturmuyor. Ancak sorunlar sonsuza kadar çözülmeden kalamaz. Bu uzun zamandır mevcudiyetini koruyan bir sorundur ve çözmemiz gerek. Tabii ki çözümün iki tarafı da tatmin etmesi gerekiyor. Annan planı bu çerçevede referans noktası olarak alınabilir ama üzerinde bazı değişiklikler yapılması gerekiyor. Gerçekleri göz önüne almazsak kalıcı çözüme ulaşamayız. Çözdüğümüzü söyleyebiliriz ama sorunlar tekrar baş gösterir'' diye konuştu. 
     
</TEXT>
</DOC>
