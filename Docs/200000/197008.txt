<DOC>
<DOCNO> 197008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sondun11.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Singapur İçişleri Bakanı Yeni saldırı hazırlıkları var 
</HEADLINE>
<TEXT>

     Singapur İçişleri Bakanı Wong Kan Seng, terör örgütü El Kaide'yle bağlantılı olduğu bildirilen İslam Cemaati örgütünün, yeni liderler eğiterek, Bali ve Cakarta'dakine benzer intihar saldırılarına hazırlandığını söyledi. 
     Hawaii'de yapılan bir güvenlik konferansında konuşan Seng, liderlerinin yakalanmasının İslam Cemaati örgütünü geçici bir süre gerilettiğini, ancak yeni liderlerin Pakistan ve Endonezya'da eğitilmekte olduğunu belirtti. 
     İslami Cemaat örgütünün yeni intihar saldırılarına hazırlandığı istihbaratını aldıklarını söyleyen Seng, özellikle İngiltere'de matematik eğitimi görmüş ve bomba yapımında uzman olan Azahari Husin'in büyük bir tehdit olduğuna değindi. 
     Malezya, Singapur ve Endonezyalı bazı kişilerin liderlik eğitimi aldığı bir hücreyi eylül ayında çökerten Pakistan güvenlik güçlerini öven Seng, Endonezya'da örgüte üye yetiştiren dini okul ve medreselerin hala aktif olduğunu söyledi. 
     İslam Cemaati örgütü, ağustosta 12 kişinin öldüğü JM Marriot oteli ve 2002'nin ekim ayında 202 kişinin öldüğü Bali bombalamalarından sorumlu tutuluyor. 
     ABD'deki 11 Eylül saldırılarından beri, 30'u Singapur'da olmak üzere 5 ülkede 200'den fazla İslam Cemaati örgütü üyesi ele geçirildi. 
     Güneydoğu Asya'da İslami esaslara dayanan bir devlet kurmak isteyen İslam Cemaati örgütünün, 2 bini Endonezya'da olmak üzere 3 bin militanı bulunduğu tahmin ediliyor. 
     
</TEXT>
</DOC>
