<DOC>
<DOCNO> 179617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sontur29.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye başkanı kalaşnikofla öldürülmüş... 
</HEADLINE>
<TEXT>

     Erzurum'un Narman İlçesi'ne bağlı Şekerli Beldesi Belediye Başkanı Akbulut ve beraberindekilere düzenlenen silahlı saldırıda, kalaşnikof marka silahların kullanıldığı belirlendi. 
     Şekerli Belediye Başkanı Nihat Akbulut ve beraberindeki 2 kişinin silahlı saldırı sonucu öldürülmesiyle ilgili soruşturma çok yönlü sürdürülüyor. 
     Yetkililer, saldırının kalaşnikof marka otomatik silahlarla gerçekleştirildiğini, olay yerinde 12 boş mermi kovanının bulunduğunu bildirdiler. 
     Yetkililerden edinilen bilgiye göre, silahlı saldırı olayı şöyle gerçekleşti 
     Şekerli Beldesi ile Narman arasındaki Mahmut Çavuş kavşağında bekleyen 25 DL 181 plakalı kamyon, Tarık Akbulut'un kullandığı ve içinde Belediye Başkanı Nihat Akbulut ile Vural Akbulut ve Erkan Kılıç'ın bulunduğu 25 DN 775 plakalı makam aracına çarparak durmasını sağladı. Daha sonra, kamyondan inen, sayıları ve kimlikleri henüz belirlenemeyen kişiler, kalaşnikof marka silahlarla makam otomobilini taradı. 
     Saldırıda, Şekerli Belediye Başkanı Akbulut, kardeşi Tarık Akbulut ile yeğeni Erkan Kılıç öldü. Akbulut'un diğer yeğeni olduğu öğrenilen ve olayda ağır yaralanan Vural Akbulut ise Erzurum Numune Hastanesi'nde tedavi altına alındı. 
     Öte yandan, Belediye Başkanı Nihat Akbulut ile kardeşi Tarık Akbulut'un, Abdulhamit Han adlı bir kişiyi öldürdükleri gerekçesiyle tutuklandıkları ve bir süre cezaevinde yattıkları öğrenildi. 
     Saldırıyı, Han'ın yakınlarının düzenlemiş olabileceği ihtimali üzerinde duruluyor. 
     
</TEXT>
</DOC>
