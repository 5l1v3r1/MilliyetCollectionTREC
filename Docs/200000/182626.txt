<DOC>
<DOCNO> 182626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sondun07.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül şiir yarışmasını Türk şair kazandı... 
</HEADLINE>
<TEXT>

     Amerika'daki başarılarıyla adından söz ettiren genç Türk şairi Aziz Doğdu, Amerikan Şairler Akademisi'nin bu yılki ''11 Eylül Şiirleri'' yarışmasında ''United We Stand'' adlı şiiriyle ''Büyük Jüri Ödülü''nü kazandı. 
     Amerikan Edebiyat Komitesi'nin, 100. kuruluş yılı nedeniyle bu yıl özel olarak düzenlediği ''Amerikan Edebiyatında Yükselen 100 Yeni Yetenek'' anketinde ilk sırada olan Doğdu hakkında Amerikan Edebiyat Komitesi Başkanı Jack Frank, ''Evrensel boyutu yakalayabilen ender şairlerden biri'' diye konuştu. 
     Doğdu, Amerikan Şairler Akademisi tarafından geçen yıl da ''gelecek vaat eden 10 şair'' arasında gösterilmişti. 
     Bu yıl ikincisi düzenlenen ''11 Eylül Şiirleri'' yarışmasında Büyük Jüri Ödülü'ne ''United We Stand'' Birlik içindeyiz adlı şiir layık görüldü. 
     Doğdu, ''ödül törenlerine, yaratıcılığının engellenmesi korkusuyla katılmayı hep reddettiğini belirterek, ''Ödül kazanmak, güzel bir duygu olduğu kadar, insanın yaratıcılığını törpüleyen bir olay'' dedi. 
     Bunun için hiçbir zaman ödül törenlerine katılmadığını söyleyen Doğdu, ''Ama yine de beni bu ödüle layık gören herkese ayrı ayrı teşekkür etmek isterim. Amacım, dünyadaki insanların yaşadıklarını bir Türk gözüyle kağıda döküp düşüncelerimi evrenselleştirmek. Bunu başarabiliyorsam bu bana verilecek en büyük ödüldür'' diye konuştu. 
     
     ILLINOIS ŞİİR CEMİYETİNE KABUL EDİLEN İLK TÜRK 

     Bir başka Türk şairi Alper Başkalfa da ''Contradiction'' adlı şiiriyle ''Illionis State Poetry Society''ye Illinois Eyalet Şiir Cemiyeti kabul edilen ilk Türk oldu. 
     Başkalfa'nın, şiirinde, Doğu-Batı çelişkilerini en güzel şekilde harmanlayarak kullandığı için cemiyete kabul edildiğini belirten Cemiyet Başkanı John McWilliams, Başkalfa için, ''Şiirinde çelişkileri en iyi şekilde kelimelere dökmesi ona başarıyı getirdi'' dedi. 
     Başkalfa'nın şiiri, cemiyetin Kasım ayında çıkartacağı ''Interventions'' adlı antolojide yer alacak. 
     
</TEXT>
</DOC>
