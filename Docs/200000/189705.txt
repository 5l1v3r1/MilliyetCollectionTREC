<DOC>
<DOCNO> 189705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/sonspo17.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta gözler Sparta Prag maçına çevrildi 
</HEADLINE>
<TEXT>

     Diyarbakırspor'u yenerek Birinci Süper Futbol Ligi'nde liderliğini sürdüren Beşiktaş'ta gözler, AC Sparta Prag ile yapılacak Avrupa Şampiyonlar Ligi maçına çevrildi. 
     Siyah-beyazlılar, izin yapmadan AC Sparta Prag maçı hazırlıklarına bu akşam başladı. Teknik direktör Mircea Lucescu yönetiminde BJK Nevzat Demir Tesisleri'nde gerçekleştirilen idmanda, dünkü maçta 90 dakika forma giyen futbolcular koşu yapmakla yetinirken, diğer futbolcular ise çift kale maç yaptı. 
     Antrenmana, sakatlıkları bulunan Tümer, Sergen, Zago ve Okan ile midesini üşüten Ramazan katılmadı. 
     Bu arada Beşiktaş'ın bu akşamki antrenmanını asbaşkanlar Yıldırım Demirören ve Kıvanç Oktay da izledi. 
     
     TÜMER, PRAG'A GÖTÜRÜLÜYOR 
     Diyarbakırspor maçında sağ ayak bileğinden sakatlanan Tümer'in Prag'a götürüleceği bildirildi. 
     Kulüp doktoru Ayhan Optur, Tümer'in sağ ayak bileğinde ciddi bir burkulmanın olmadığını belirterek, ''Tümer'in sağ ayak bileği yan bağlarında esneme var. Onu da Prag'a götüreceğiz. Oynayıp oynamayacağına da orada karar vereceğiz'' diye konuştu. 
     Optur, idmana çıkmayan diğer futbolcuların sakatlıklarının önemli olmadığını ve AC Sparta Prag maçında forma giyebileceklerini bildirdi. 
     
     SİNAN İLE ÖZEL GÖRÜŞME 
     Teknik direktör Lucescu, antrenman bitiminde genç oyuncusu Sinan Kaloğlu ile saha ortasında uzun bir süre görüştü. 
     İlhan'ın cezalı olması nedeniyle AC Sparta Prag karşısında görev vermeyi planladığı Sinan'a yapması gerekenleri anlatan Rumen teknik adam, sağnak yağmura karşın yaklaşık 20 dakika futbolcusuna sahada bilgiler verdi. 
     
     PRAG YOLCULUĞU YARIN 
     Beşiktaş, AC Sparta Prag ile 22 Ekim Çarşamba günü deplasmanda yapacağı maç için yarın Çek Cumhuriyeti'nin başkenti Prag'a gidecek. 
     BJK Nevzat Demir Tesisleri'nde yarın sabah basına kapalı olarak çalışacak siyah-beyazlılar, akşam saatlerinde de özel bir uçakla Prag'a hareket edecek. 
     
</TEXT>
</DOC>
