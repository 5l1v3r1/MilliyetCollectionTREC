<DOC>
<DOCNO> 154861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sonspo02.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Zihinsel engellilere 'atlı' terapi... 
</HEADLINE>
<TEXT>

     Zihinsel Engelliler Spor Federasyonu, binicilik sporu ile engelli çocukları toplumla kaynaştırmayı ve özgüven duymalarına katkı sağlamayı hedefliyor. 
     Zihinsel engellilerin spor yapabilmelerini sağlamak ve onlara yarışma olanağı sunmak amacıyla faaliyet gösteren Federasyon, bu çocuklara binicilik eğitimi verecek antrenör yetiştirilmesi ve kulüplerin desteğini sağlamak amacıyla geçen hafta Bursa'da ''Binicilik Eğitim Semineri'' düzenledi. 
     Bursa Binicilik İhtisas Spor Kulübü'nde, Federasyon, Sosyal Hizmetler ve Çocuk Esirgeme Kurumu Genel Müdürlüğü, Hacettepe Üniversitesi ve çeşitli eğitim kuruluşlarının temsilcilerinin katılımıyla 3 gün süren seminerde, biniciliğin bir spor dalı olarak öğretimi ve uygulanması ele alındı. 
     Zihinsel Engelliler Spor Federasyonu Asbaşkanı Handan Doğan, zihinsel engellilere spor yapma ve yarışma imkanı sağlanmasının, onların gelişiminde ve birey olarak toplum içinde varolabilmelerinde önemli rol oynadığını söyledi. 
     Bu nedenle federasyon olarak 8 yaşından itibaren tüm zihinsel engellilere ulaşmayı temel amaç olarak benimsediklerini anlatan Doğan, diğer olimpik spor dallarına ilave olarak Türkiye'de bugüne kadar küçük uygulamalar dışında geniş katılıma ulaşmayan biniciliği de yaygınlaştırmak, bu alanda antrenör yetiştirmek ve kulüpleri bu yöne kanalize etmek istediklerini belirtti. 
     
     ''YÖNETİLENKEN, YÖNETEN OLUYORLAR'' 

     Doğan, tüm spor dallarının sağladığı benzer faydalara karşın, biniciliğin çok daha farklı özelliklere sahip olduğunu ifade ederek, şöyle konuştu 
     ''Binicilik, engelli çocuğun bir canlıyla biraraya geldiği, beceriyi ve başarıyı paylaştığı özel bir spor. Terapi anlamında at binme programları, yurtdışında uzun yıllardır uygulanıyor. Binicilik ile engelli çocuk öncelikle atın üstünde ritim kazanıyor. En önemlisi, engelli çocuk o ana kadar hep yönetilen biriyken, at sırtında ilk defa yöneten oluyor ve kendine güven kazanıyor. Birşey yapıyorum diyor. Ata hükmedebilmek için disiplinli olmak gerekir. Hükmetmeyi öğrenirken disiplin kazanıyor. Bu çocuğa atın bakımı yaptırılıyor ve hayatında ilk kez bir başka canlının sorumluluğunu taşıyor.'' Diğer spor dallarında olduğu gibi biniciliği de her düzeydeki zihinsel engellinin yapabileceğini ve onlara yarışma imkanı sağlanabildiğini kaydeden Doğan, atlı spor ve binicilik ihtisas kulüplerinin konuya sıcak yaklaştıklarını söyledi. Doğan, eğitim programlarıyla antrenörlerin ve eğitimcilerin yetiştirilmesinin ardından, en geç 1.5 yıl sonra gösteri programları, daha sonrada bölgesel ve ulusal yarışmalar düzenlemeyi planladıklarını bildirdi. 
     
</TEXT>
</DOC>
