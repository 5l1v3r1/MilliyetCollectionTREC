<DOC>
<DOCNO> 183251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/ekonomi/eko06.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta kamu bankası açalım tartışması 
</HEADLINE>
<TEXT>

   Bazı AKP milletvekilleri, Başbakan Erdoğan'a "Irak'ta bir kamu bankası şubesi açalım" önerisi götürdü 
      ABDULLAH KARAKUŞ Ankara 
   
   Hükümet, asker göndermeyi düşündüğü Irak'ta banka açmayı da tartışmaya başladı. Başbakan Tayyip Erdoğan'a bu haftaki MKYK'da Irak'ta devlet bankalarından birinin şubesinin açılması önerisi getirildi. 
   Basına kapalı toplantıda üyeler, Türk işadamlarının Irak'ta yaşadığı finansal şik yetleri gündeme getirdi. Birçok üye, "Bu problem çözülmeli. İşadamları ticari faliyetlerde kambiyo sorunu yaşıyor. İhracat yapılıyor ama bedelleri alınamıyor. Para taksitlerinde sıkıntı oluyor. Ödemeler petrol karşılığı yapılmaya çalışılıyor" dediler. Üyeler, "Banka açılabilir. Bu da devlet bankası olabilir. Böylece Irak'ın yeniden yapılandırılmasına katkı sağlanır. Türk işadamlarımız da Irak'ta daha çok iş yapar" önerisinde bulundular. 
   
   Ziraat Bankası olabilir 
   AKP Ankara Milletvekili Ersönmez Yarbay Irak'ta Ziraat Bankası'nın açılabileceğini söyledi. Erdoğan da üyelerin taleplerini dinleyerek not aldı. Öneriyle ilgili olarak Devlet Bakanı Babacan'ın çalışma yapacağı öğrenildi. 
   Erdoğan, üyelere Irak'a asker göndermeyle ilgili değerlendirmelerin sürdüğünü, ay sonuna doğru karar verilebileceğini bildirdi ve milletvekillerinin bu konudaki açıklamalarını eleştirdi. 
   
   
</TEXT>
</DOC>
