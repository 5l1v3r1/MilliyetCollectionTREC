<DOC>
<DOCNO> 155385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sonspo03.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursasporlu Erkan transfere kapalı... 
</HEADLINE>
<TEXT>

     Galatasaray ve Gençlerbirliği'nin transfer listesinde bulunan Bursaspor'un milli futbolcusu Erkan Özbey, takımının ligde kalması kesinleşmeden transfer konuşmayacağını söyledi. 
     Erkan Özbey, şu anda yalnızca Bursaspor'un ligde kalmasını düşündüğünü, transfer önerilerine ise kulaklarını tıkadığını bildirdi. 
     Bursaspor ile 1 yıllık daha sözleşmesinin bulunduğunu, kendisini almak isteyenlerin öncelikle kulübüyle anlaşması gerektiğini anlatan Erkan, ''Bursaspor bu durumdan kurtulmadan kimseyle transfer konuşmam. Zaten sözleşmem sürüyor. Sezon sonunda gelir kulübümle görüşürler. Anlaşırlarsa profesyonel bir futbolcu gibi gider oynarım'' dedi. 
     ''Bursaspor'dan ayrılmak istiyor musun '' sorusu üzerine, bazı sıkıntılar yaşamasına karşın yeşil-beyazlı formayı giymekten onur duyduğunu vurgulayan Erkan, şunları söyledi 
     ''Ben Bursaspor'da yetiştim. Bursaspor benim herşeyim. Eğer kalmak istemeseydim 1 yıllık anlaşma yapardım. Ancak profeyonel bir futbolcu gibi davranmak zorundayım. Beni isteyen kulüpler kulübümle anlaşırsa giderim. Ancak şu anda bunların hiçbirini düşünmüyorum. Lig sonunda Bursaspor ligde kalırsa dünyanın en mutlu insanı ben olurum.'' Takımda yer alan tüm futbolcuların benzer duygularda olduğunu dile getiren Erkan, takım olarak yalnızca Bursaspor'un ligde kalmasına odaklandıklarını sözlerine ekledi. 
     
</TEXT>
</DOC>
