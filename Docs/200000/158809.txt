<DOC>
<DOCNO> 158809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/yazar/guclu.html </URL>
<DATE> 2003/05/25/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Yeni bir üniversite daha 
</HEADLINE>
<TEXT>

     İstanbul'da 6'sı devlet 21 üniversite oldu. Yakın zamanda sayılarının 30'u bulması bekleniyor. 
     Koç, Sabancı, Bilgi, Yeditepe, Haliç, Maltepe, Kültür, Beykent, İstanbul Ticaret, Kadir Has, Bahçeşehir, Doğuş, Işık, Fatih üniversitelerinden sonra bu yıl içerisinde öğrenime başlama startı verecek olan Okan Üniversitesi rektörlüğüne yakından tanıdığımız bir isim getirildi Prof. Dr. Sadık Kırbaş. 
     Prof. Kırbaş'ı Hacettepe Üniversitesi Genel Sekreteri iken tanıdım. Daha sonra parlamentoya girdi. Geçen dönem DSP Çanakkale milletvekili idi. Milli Savunma Komisyonu Başkanlığı yaptı. Ecevit'e karşı tavır alan Dokuzlar Hareketi'nin içindeydi. DSP'nin yaramaz çocuğu olarak zaman zaman lideri ile ters düşme pahasına kendi doğruları çerçevesinde hareket etti. 
     Rektörlük için doğru bir seçim. Ama bundan sonraki gelişmeler hangi yönde gerçekleşecek. Onu da yine zaman gösterecek... 
     Maliye kökenli Sadık Hoca, bir ara Sayıştay Başkanlığı'na da aday olmuştu. Ankara'yı ve başkent bürokrasisini çok yakından tanıyor. İstanbul'un ise yabancısı. Tam bir cadı kazanının içerisine düştü. İşi çok zor. Ona şu soruyu sordum 
     Öğrenci, öyle ya da böyle kendini kanıtlamış. Düzenini kurmuş. Bir hayli de mesafe almış, diğer 20 üniversiteyi değil de sizi niye seçsin 
     Cevabı kısa ve iddialı idi 
     Biz farklı olacağız... 
     Bunun üzerine sadece farklı ve iddialı olmanın iyi bir üniversite yaratmak için yeterli bir argüman olmadığını kendisine uzun uzun anlattım... 
     Bugüne kadar neler gördük neler. Eğitim ile ticareti birbirine karıştırıp rektörlere kuruluşundan birkaç yıl sonra, "Hocam ne zaman k ra geçiyoruz " diyenlere de şahit olduk. "Al sana istediğin kadar para. Ama en iyisini yarat. Sadece Türkiye'nin değil, dünyanın da en iyilerinden birisi olsun" diyenleri de... 
     Okan Ailesi de en iyisini isteyenlerden. Ama görebildiğim kadarı ile ölçüyü kaçırmayanlardan. Bizim hedefimiz yapabileceğimizin en iyisini gerçekleştirmek, diyorlar... 
     ÖSS ile 4 bölüm 40'ardan 160 öğrenci alınacak. Mütercim tercümanlık, bilgisayar mühendisliği, işletme, turizm ve otelcilik. İlk açılan bölümler bunlar. Hemen ardından iletişim ve güzel sanatlar fakülteleri gelecekmiş... 
     Öğrenim ücreti 6 bin dolar, burslu öğrenci oranı da yüzde 15 olacakmış. Öğrenime bu yıl Kartal Yakacık'ta başlıyorlar. Önümüzdeki birkaç yıl içerisinde ise yine Anadolu yakasında yeni bir kampus kuracaklarmış. 
     Mış mış diyorum. Çünkü artık gözümüzle görmediğimize inanmak istemiyorum. 
     Yıllardır Avrupa'nın en büyük, en modern tıp fakültesi eğitim hastanesini kuracağım diyenlerin h l devlet hastanelerinde eğitim verdiklerini biliyoruz... 
     Özel üniversitelerin İstanbul'a yığılmasına da artık son verilmeli. Çünkü öğretim üyesi yetmez hale geldi. Devlet üniversiteleri zaafa uğramaya başladı. Oysa Konya, Bursa, İzmir, Adana, Gaziantep, Erzurum gibi pek çok kentimiz, özel vakıf üniversiteleri için çok daha sağlıklı eğitim ortamı sunabilir. 
     
     

</TEXT>
</DOC>
