<DOC>
<DOCNO> 190946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sondun13.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Burrell'den yeni iddia Diana, Dodi'yi değil Hasnat Han'ı aşıktı 
</HEADLINE>
<TEXT>

     Galler Prensesi Diana'nın eski uşağı Paul Burrell, Prenses'in, ölümüne yol açan Paris'teki kaza sırasında herkesin düşündüğünün tersine, ünlü Mısırlı milyarder Dodi El Fayed'e değil, Pakistan asıllı kalp doktoru Hasnat Han'a aşık olduğunu öne sürdü. 
     ABD'de yayın yapan ABC televizyonunun konuğu olan Burrell, Han ile Diana'nın Prenses'in Brompton hastanesini ziyareti sırasında tanıştığını ve genç kadının o anda başlayan aşkının ölümüne kadar sürdüğünü savundu. 
     Prenses ile ölümünden bir gün önce konuştuğunu belirten Burrell, ''Ben onun Dodi ile asla evlenmeyeceğini biliyordum. Belki Dodi bunu istemiştir. Ama o Prenses'in evleneceği erkek değildi'' dedi. 
     Paul Burrell, Diana ile kalp doktoru Hasnat Han'ın kafa yapılarının büyük bir uyum içinde olduğunu da belirtirken, ''Onlar bütün bir ömürlerini başkalarına yardım için adayabilecek iki insandı'' diye konuştu. 
     Prenses ile Han ilişkisinde ayrılığı isteyen tarafın Hasnat Han olduğunu da belirten Burrell, ''Sanırım iki taraf için de büyük engeller söz konusuydu. Prenses, Han ile ilişkisini bitirdikten kısa bir süre sonra da El Fayed ile tanıştı'' dedi. 
     
</TEXT>
</DOC>
