<DOC>
<DOCNO> 190108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sondun20.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin, uzaya 2 uyda gönderdi 
</HEADLINE>
<TEXT>

     Çin, uzaya 2 uydu daha gönderdi. 
     Çin'in kuzeyindeki Shanxi eyaletinde bulunan Taiyuan Uydu Fırlatma Merkezi'nden yerel saatle 11 06'da fırlatılan uydulardan birinin Brezilya ile ortak geliştirildiği, diğerinin Çin yapımı küçük bir uydu olduğu bildirildi. 
     Brezilya ile ortak geliştirilen, Çin'in uzaya yolladığı ikinci yeryüzü kaynaklarını araştırma uydusu, fırlatılıştan 13 dakika sonra yörüngeye girdi. 
     Çin Uzay Teknolojisi Akademisi ve Brezilya Ulusal Uzay Araştırma Enstitüsü tarafından ortaklaşa üretilen, 1550 kilogram ağırlığındaki uydunun 2 yıllık ömrünce yeryüzü kaynaklarını ve çevre kirlenmesini izleyeceği açıklandı. 
     Halkın Günlüğü gazetesinin haberinde, uydunun 1.5 yıl Çin tarafından, geri kalan sürede de Brezilya tarafından kontrol edileceği belirtildi. 
     Çin yapımı Uzun Yürüyüş IV B tipi füzelerle fırlatılan füzelerden ikincisi Chuangxin 1 Buluş , Çin Bilimler Akademisi tarafından geliştirildi ve ülkenin ilk 100 kilogramdan hafif uydusu olma özelliğine sahip. Çin, Ekim 1996'dan bu yana Uzun Yürüyüş füzeleriyle 30 kez uzaya uydu gönderdi. 
     
</TEXT>
</DOC>
