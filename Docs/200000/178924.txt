<DOC>
<DOCNO> 178924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sondun20.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelebi, ABD'yi güvenliği sağlamamakla suçladı.. 
</HEADLINE>
<TEXT>

     Irak'ta ABD'nin kurduğu Geçici Hükümet Konseyi'nin üyesi, Irak Ulusal Kongresi lideri Ahmed Çelebi, Irak İslam Devrimi Yüksek Konseyi IİDYK lideri Muhammed Bagır El Hekim'in Necef'te öldürüldüğünü doğruladı. 
     Çelebi, El Cezire televizyonuna yaptığı açıklamada, yine geçici yönetim konseyi üyesi, IİDYK'nin askeri kanadının liderlerinden ve Muhammed El Hekim'in kardeşi Abdülaziz El Hekim'e dayanarak, El Hekim'in öldüğünü bildirdi. 
     Ahmed Çelebi, konuşmasında, ABD güçlerini, bölgenin güvenliğini sağlamamakla suçlarken, Necef'teki saldırının, ülkede mezhep ayrılığı yaratmaya çalışan devrik Irak lideri Saddam Hüseyin yandaşlarının işi olduğunu söyledi. 
     Irak'ın başkenti Bağdat'ın güneyindeki Şii kenti Necef'te, Hz. Ali'nin türbesi önünde bir araca yerleştirilen bombanın patlaması sonucu 20 kişinin öldüğü bildirilirken, ilk haberlerde El Hekim'in saldırıdan yara almadan kurtulduğu açıklanmıştı. Türbe önündeki patlamanın cuma namazının ardından ve Muhammed Bagır El Hekim'in türbeyi terk etmesinden sonra meydana geldiği belirtilerek, Şii liderin saldırıdan yara almadan kurtulduğu haber verilmişti. 
     IİDYK'nin liderinin yeğeni Muhsin Hekim daha sonra, El Hekim'in Necef'teki saldırıda öldürüldüğünü uluslararası ajanslara açıklamıştı. 
     Diğer kaynaklar da El Hekim'in öldüğünü doğrularken, IİDYK'ye yakın bir kaynak ise El Hekim'in cuma namazından çıkışından sonra aracının infilak etmesi sonucu öldüğünü kaydemişti. 
     Irak'ta Şiiler, 24 milyon olan nüfusun yaklaşık yüzde 60'ını oluşturuyor. 
     
</TEXT>
</DOC>
