<DOC>
<DOCNO> 153405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/spor/bnba.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA’ye yakın plan 
</HEADLINE>
<TEXT>
PISTONS PASLANDI 
NBA’de Play-Off’a birinci sıradan girmeyi başaran Detroit Pistons, Orlando Magic karşısında şampiyonluk rüyasını, kabusa dönüştürdü. Yıldızı olmayan Detroit, uzunlarını da kenarda unuttu 
     METE AKTAŞ 

     2002 - 03 NBA play - off’larına Doğu Konferansı’nın en iyi galibiyet yüzdesine sahip takımı olarak 1. sırada girmeyi hak kazanan ve 8. sıradaki Orlando Magic ile eşleşen Detroit Pistons, bu gece evinde yenilirse, şampiyonluk yolculuğuna son noktayı koymak zorunda kalacak. Geçtiğimiz pazar serinin 4. maçında Orlando’ya deplasmanda 100 - 92 yenilen Pistons şu anda seride 3 - 1 geride bulunuyor. Bu yıl yürürlüğe giren 7 maçlık play - off sistemine geçilmemiş olsaydı Pistons, çoktan elenmişti bile. 
     Rakiplerini maç başına 87.7 sayı da tutan ünlü savunması ile buralara kadar gelen bu takımın, Orlando Magic karşısında da aynı özelliğini göstereceğini düşünenler büyük hayal kırıklığı yaşadılar. Aldıkları 3 mağlubiyette Magic, Pistons potasına ortalama 96 sayı bıraktı. Zaten hücumda içler acısı bir halde olan Pistons, savunmada da aciz duruma düşünce Orlando’nun 1996’dan beri ilk defa play - off’da bir üst tura çıkma şansı doğdu. 
     
     Parazitler acıkmış 
     Orlando’nun 3 - 1 öne geçmesindeki en büyük neden, takımın rol oyuncularının Tracy McGrady’e destek çıkmaları. Bundan 1.5 ay önce Cleveland coachu Keith Smart tarafından "McGrady sayesinde beslenen parazitler" olarak nitelendirilen Magic’in rol oyuncuları, 3 ve 4. maçın alınmasında önemli pay sahibiydiler. Detroit’te galip geldikleri ilk maçta McGrady, Orlando’nun 99 sayısının 43’ünü, 89 - 77 yenildikleri 2. maçta ise 77 sayının 46’sını atmıştı. Orlando’da oynanan 3 ve 4. maçta ise McGrady sadece 28 sayı ortalamasıyla oynadı. Pazar günkü 100 - 92’lik galibiyette çaylak Drew Gooden 20, Darrell Armstrong 18 ve bir başka çaylak Gordan Giricek 10 sayı kaydettiler. 
     
     Yıldızsız ol-mu-yor 
     Yeniden Detroit cephesine dönersek. Bir kez daha açıkça görüldü ki, eğer playoff’da ilerlemek istiyorsan, şampiyonluğu hedefliyorsan mutlaka hücumda yaratıcı özelliğe sahip, maç sıkıştığı anda seni zor düştüğün kuyudan çıkartacak bir süper yıldıza sahip olman lazım. Zaten bu Orlando ile Detroit arasındaki en büyük fark. Birinde Tracy McGrady gibi "aşmış" bir hücum silahı var, diğerinde ise maalesef ele avuca gelen birisi yok. Richard Hamilton, Chauncey Billups gibi Pistons’ın skor gücünü çeken oyuncular iyi oyuncular olabilirler, ama bir üst seviyede takımı zirveye ulaştırabilecek nitelikte oyuncu değiller. 1989 ve 1990 yıllarında NBA şampiyonu olan Detroit Pistons efsanesinin izinden gittiğini söyleyen yeni nesil Pistonslılar, o takımlarda Isiah Thomas gibi skorer lidere, Joe Dumars gibi hücumda durdurulması zor savunma uzmanına, Mark Aguirre gibi tecrübeli skorere, Bill Laimbeer gibi keskin nişancıya ve Vinnie Johnson gibi eli bir anda ısınan 3. guarda sahip olduklarını hatırlamıyorlar galiba. 
     
     Son bir şans 
     Aşırı durağan ve ne yapacağı kestirilmesi çok kolay olan Detroit ofensinin bu saatten sonra yapması gereken şey, Magic’i, yumuşak karnı olan pota altından vurmaya çalışmak olmalı. Üç maç boyunca Mehmet Okur ve Zeljko Rebraca’ya kenarda pas tutturan Rick Carlisle’ın beynine elinde iki 2.13’lik pivot olduğunun dank etmesi için 3 maç geçmesi gerekti. Mehmet 4. maçta 19 dakika oynayıp 9 sayı atarken Rebraca’da 8 sayılık bir katkıda bulundu. 
     
Sacramento’ya Utah Jazz keyfi      NBA’DE Batı Konferansı’nda şampiyonluğun güçlü adayları arasında yer alan Sacramento Kings, Utah Jazz’ı ilk turun üçüncü maçında rakip sahada 99 - 82 yenerek 3 - 1 öne geçti. Sacramento’da Chris Webber 26 sayı, 11 ribaund, Predrag Stojakovic de 27 sayı ile oynarken, Hidayet Türkoğlu, kadrodaki 12 oyuncudan forma giyemeyen tek isim oldu. Doğu Konferansı’nda da New Orleans Hornets’ı deplasmanda 96 - 87 ile geçen Philadelphia 76’ers durumu 3 - 1 yaptı. 
     
     HAFTANIN TAKIMI 
     MINNESOTA TIMBERWOLVES 
     Son 3 yılın şampiyonu Los Angeles Lakers karşısında evlerindeki 1. maçı kaybedip saha avantajlarını yitirince Minnesota'nın 2. tura çıkma şansının yok olduğunu düşünenlerin sayısını azımsanmayacak kadar çoktu. Ama Kevin Garnett önderliğindeki Timberwolves, önce sahasındaki 2. maçı Garnett'in 35 sayı 20 ribaund 7 asistlik muazzam performansıyla kazanıp seriye dengeyi getirdi, ardından da deplasmanda hakemlerin Lakers'ı kayıran kararlarına rağmen uzatmada 114 - 110'luk bir galibiyet alarak saha avantajını yeniden eline geçirdi. 
     
     HAFTANIN OYUNCUSU 
     PAUL PIERCE BOSTON CELTICS 
     Bu yılki play-off'larda otoritelerin yaptıkları tahminlerde en çok hata yaptıkları serilerin başında Indiana - Boston geliyor. Indiana'nın favori olarak görüldüğü bu eşleşmede Celtics 3 - 1 önde ve bu üstünlüğünü skorer guardı Paul Pierce'a borçlu. 2.01'lik Pierce, takımının 101 - 83 galibiyeti ile sonuçlanan 3. maçta 21 sayı 12 ribaund ile oynarken, 102 - 92'lik galibiyette de 32'si ikinci yarıda kulüp play - off rekoru olmak üzere attığı toplam 37 sayısı, 10 ribaund ve 7 asistlik performansı ile önemli rol oynadı. 
     
     YILIN ÇAYLAĞI 
     AMARE STOUDEMIRE PHOENIX SUNS 
     Milyar dolarlık cirolara sahip firmaların reklam filmlerinde boy göstermede, tanınmış dergilere kapak olmada ve dünya çapında şöhrete sahip olmada Yao Ming, tüm çaylaklara fark atmış olabilir. Ama Yılın Çaylağı ödülü oylamasında fark atarak bu ödülü kazanan oyuncu Pheonix Suns'ın 20 yaşındaki 2.06'lik forveti Amare Stoudemire oldu. Geçen yıl Orlando Florida'daki Cypress Creek Lisesi'nden mezun olduktan sonra erken profesyonel olma kararı alan ve 2002 NBA Draft'ında 1. tur 9. sırada Phoenix Suns tarafından seçilen Stoudemire, normal sezonda Suns forması ile oynadığı 82 maçta 13.5 sayı 49.8 şut isabeti , 8.8 ribaund, 1.1 blok ve 1.0 asist ortalamaları elde etti. 
     
     NE DEDiN, NE DEDiN 
     1 -"Robert Traylor o kadar şişman ki, poposunun bile gıdısı sarkmış". İsmini vermek istemeyen bir Sixers oyuncusunun, play - off'taki rakipleri New Orleans Hornets'ın 2.06 boyunda ve 140 kg ağırlığındaki forvet pivot oyuncusu Robert "Tractor" Taylor'ın ucsuz bucaksız mabadı için sarfettiği sözler. 
     2 -"Eğer Detroitliler bizim liderimizi devirmeyi başarırlarsa, onlarında en iyi adamları devrilecek demektir. Tracy bizim kraliçe arımız ve bizler de işçi arılarız. Kraliçemizi korumak için elimizden gelen herşeyi yapacağız." Orlando Magic çaylağı Drew Gooden, "Tanrı Kraliçeyi Korusun" diyor. Bu arada Kraliçe McGrady, Gooden'ın bu benzetmesi için bir yorumda bulunmadı. 
     


SPOR 























</TEXT>
</DOC>
