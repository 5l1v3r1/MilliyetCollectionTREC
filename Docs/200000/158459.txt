<DOC>
<DOCNO> 158459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/soneko06.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İlaç devi Hexal, Türkiye'de büyümek istiyor... 
</HEADLINE>
<TEXT>

     Almanya'nın önde gelen ilaç firmalarından Hexal, Türkiye'de yatırım yapmaktan memnun olduğunu bildirdi. 
     1964 yılında kurulan İlsan İltaş'ı 1999 yılında bünyesine katan Hexal Grubu, yatırımlarını sürdürerek Türkiye'de büyümek istiyor. 
     Hexal Grubu'nun 35 ülkedeki yönetici ve merkezden sorumlu kişilerin katılımıyla her yıl düzenlenen toplantısı, bu yıl Türkiye'de gerçekleştiriliyor. 
     Toplantıya katılmak üzere İstanbul'a gelen Hexel Yönetim Kurulu Üyesi Thomas Strüngmann, İlsan İltaş'ı aldıklarından beri bugüne kadar hiç durmadan yatırım yaptıklarını ve bu yatırımlarının devam edeceğini söyledi. 
     Strüngmann, Türk ilaç pazarına iyimser bir gözle baktıklarını ifade ederek önümüzdeki dönemde kalite ve ruhsatlandırma konularının AB standartlarına göre uygulanacağı gözönünde tutulduğunda bu pazarda muhakkak bir değişiklik olacağını vurguladı. 
     Strüngmann ''Yani Türkiye'de ilaç firmaları ya aynı seviyeye gelecekler ya da bunu yerine getirmeyen küçük şirketler herhangi bir şekilde yabancılar tarafından alınacaktır'' dedi. 
     Hexal Grubu'nda Gebze'de yaptıkları yatırım ve buradaki cirolarının Almanya'dan sonra en önemli sırada yer aldığına işaret eden Thomas Strüngmann, şunları kaydetti 
     ''Türkiye'deki yatırımımızdan memnunuz. Almanya'da bir atasözü, bir terim vardır çok kısa bir süreç için memnun olmak lazım ki ondan sonra tekrar memnuniyetsizliğe dönülüp daha iyi hedefler konabilsin. İlaç sektöründeki yatırımlar daima uzun vadelidir. Biz daha üç yıldan beri burada olduğumuz için bunun meyvelerini şu anda toplayamayız, çünkü ilk önce siz yatırım yapıyorsunuz, belli bir AR-GE üzerinden bunu yetiştirdiğiniz için 5 yıla kadar bunun geri dönmesi sürebiliyor. Biz en iyi yolun üzerindeyiz, yani yolu takip ediyoruz, fakat bunun dönüşü uzun vadelidir. Şu anda 2008-2010 planını yapıyoruz. Bunu yapan firma tanımıyoruz. Bugün yarın değil, çok daha ilerisini düşünüyoruz.'' 
     
     ''TÜRKİYE'DEKİ YATIRIM ORTAMINDA SORUN GÖRMÜYORUZ'' 

     Strüngmann, Türkiye'de yatırım yapmakla ihracatı artırmak istediklerini belirterek, ''Bu ihracat her ne kadar bir numara olduysa da daha fazla olacağına inanıyoruz. En büyük arzumuz enflasyonun biraz daha frenlenebilmesi, yani düşürülebilmesi ki burada kazandığımız paranın hayrını görelim'' diye konuştu. 
     Hexel Yönetim Kurulu Üyesi Thomas Strüngmann, şu anda 80 milyon dolara yakın yerli pazarları bulunduğunu, ihracatta da bu rakamı hedeflediklerini bildirdi. 
     Türkiye'deki son siyasi gelişmelere ilişkin olarak da Strüngmann, bu konuyu şimdiye kadar önemsemediklerini ifade ederek, ''Almanya'daki bakış açısından bu konunun büyük bir sorun olduğunu hissetmiyoruz, öyle kritik bir nokta şu anda görmüyoruz. Türkiye'deki yatırım ortamında herhangi bir sorun görmüyoruz'' dedi. 
     Strüngmann, Irak pazarına ilişkin bir soruyu yanıtlarken de şöyle dedi 
     ''Türkiye'nin tüm çevresini Türkiye'deki organizasyon kazanmaya çalışıyor. Irak savaşından evvel orada iyi bağlantılarımız vardı. Bunların tam meyvelerini toplayalım derken Irak savaşı çıktı. Biz de büyük bir ilaç bağışı yaptık. Bundan sonra bağış da değil hakikaten mal satabileceğimizi düşünüyoruz.'' 
     
</TEXT>
</DOC>
