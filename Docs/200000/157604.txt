<DOC>
<DOCNO> 157604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sondun08.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çinli uzmanların iddiası "SARS antikorunu bulduk" 
</HEADLINE>
<TEXT>

     Çinli uzmanlar, dünyayı tehdit eden ve ''gizemli zatürree'' diye de adlandırılan akut solunum yetmezliği sendromu SARS hastalığının antikorunu bulduklarını iddia ettiler. 
     Uzmanlar, Halkın Günlüğü gazetesindeki açıklamalarında, antikorların 1 gün içinde insanların bu hastalığa karşı bağışıklık kazanmasını sağladığını belirttiler. 
     Çin'in güneyindeki Guandong eyaletinden araştırmacı Li Gang, ekibinin IgG ve IgM olmak üzere iki tür antikor bulduğunu kaydetti. Bu antikorlar, 21 SARS hastası üzerinde 3 ay süren tahlillerden sonra bulundu. 
     Li, IgG immünoglobülinin çok koruyucu olduğunu ve bütün SARS hastalarına verilmesi gerektiğini söyledi. 
     Çinli uzman, hepatit A antikoru gibi koruyucu IgG'nin SARS hastalarına bağışıklık kazandıracağını belirtti. 
     Li, insanları SARS virüsüne karşı bağışıklı hale getirmek için antikor kullanılarak aşılar geliştirileceği görüşünü de dile getirdi. 
     
</TEXT>
</DOC>
