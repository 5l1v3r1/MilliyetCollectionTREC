<DOC>
<DOCNO> 167439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/spor/bnba.html </URL>
<DATE> 2003/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ALIŞ VERİŞ ZAMANI 
</HEADLINE>
<TEXT>

NBA’de gözler bu kez 16 Temmuz’a kadar sürecek transfer pazarlıklarına çevrildi. Takımlar, 52 milyon dolarlık sınırı aşmadan 140 oyuncu arasından seçim yapacaklar 
     NBA’ye yakın plan 
METE AKTAŞ 

     "SAN Antonio’yu, NBA şampiyonu yaptık, draftı da geride bıraktık. Peki NBA severler olarak şimdi ne yapacağız " diyebilirsiniz. Oysa heyecan kapalı kapılar ardında çetin pazarlıkların yapılacağı, NBA yöneticileri ve oyuncular arasında strateji savaşlarının yaşanacağı transfer sezonu ile yeni başlıyor. 
     Takımlar, dün başlayan transfer sezonunda 15 gün, kontratları biten veya serbest kalacak 140 oyuncu ile transfer pazarlığına oturacak ve "bütçelerini sarsmadan" inandıkları oyuncuları kadrolarına katmaya uğraşacaklar. Bu pazarlıkların ardından 16 Temmuz’da takımlar anlaşmaya vardıkları oyunculara resmi imza attıracaklar. Ücret sınırlandırması bulunan NBA’de, takımlar, bu sınırı 52 milyon aştıkları takdirde "lüks vergisi" ödemeleri gerektiğinden oyuncu seçiminde ince eleyip sık dokuyacaklar. 
     
     Tim Duncan San Antonio Spurs 
     Power Forvet-Kontratındaki opsiyonu kullanarak free-agent serbest olması beklenen bu yılın "En Değerli Oyuncu" ödülü sahibi Duncan’ın gözü 2002 - 03 sezonunda şampiyonluğa taşıdığı takımı San Antonio’dan başkasını görmüyor. 
     
     Jason Kidd New Jersey Nets 
     Point Gard-New Jersey şampiyonluğu kazanmış olsaydı, bu yazın en gözde free - agent’ı olan Jason Kidd’in takımında kalacağını söylerdik, ama şimdi işler değişti. Kidd, geçtiğimiz hafta yaptığı açıklamada tercihini Spurs, Nets, Dallas veya Denver’dan biri olacağını söyledi. Yine de Kidd’in tüm opsiyonları tarttıktan sonra Nets’e imzayı atacağını düşünüyorum. 
     
     Arenas Golden State Warriors 
     Point Gard-Golden State Warriors’ın genç yeteneği için Denver Nuggets ve Miami Heat yılda 7 milyon dolardan başlayacak kontrat sunmaya hazırlar. Golden State, Arenas’ı bırakmamak istiyor, ancak önerebileceği en büyük meblağın 4.5 milyon dolar olduğunun da farkında. 
     
     Jermaine O’Neal Indiana Pacers 
     Power Forvet-David Robinson’ın emekliye ayrılmasından sonra Tim Duncan’ın yanına yeni bir kule monte etmek isteyen San Antonio başta olmak üzere birçok takımın gözdesi olan Indiana’nın All-Star power forvetinin takımında kalacağını düşünenlerin sayısı giderek artıyor. O’Neal, Tim Duncan ile birlikte oynamanın kendisine neler katacağının farkında, ama zayıf uzun oyuncuların yoğunlukta olduğu Doğu Konferansını terkedip, güçlü oyuncularla uğraşmak yerine kendi çöplüğünde kral olmayı tercih edebilir. 
     
     Elton Brand L.A Clippers 
     Power Forvet-Ligin en sessiz ve gösterişsiz, ancak en etkili power forvetinin kendisi gibi free - agent olan takım arkadaşı Corey Magette ile Denver Nuggets’a kaçacağı dedikoduları son günlerde yoğunlaşsa da, Utah Jazz ve San Antonio’da kendisini yakın markaja aldı. Ancak Brand’in bu yıl "sınırlı" bir free - agent olması, Clippers ile 1 yıllık mukaveleye imza atıp seneye "sınırsız" free - agent olarak, daha büyük para kazanmasına neden olabilir. 
     
     Diğer yıldızlar 
     Michael Olowokandi - Pivot L.A. Clippers 
     Andre Miller - Point Gard L.A. Clippers 
     Corey Maggette - Skorer Gard L.A. Clippers 
     Juwan Howard - Kısa Forvet Denver Nuggets 
     Gary Payton - Point Gard Milwaukee Bucks 
     Karl Malone - Power Forvet Utah Jazz 
     Lamar Odom - Kısa Forvet L.A Clippers 
     Brad Miller - Pivot Indiana Pacers 
     Rasho Nesterovic - Pivot M.Timberwolves 
     Keon Clark - Power Forvet Sacramento Kings 
     

</TEXT>
</DOC>
