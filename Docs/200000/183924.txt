<DOC>
<DOCNO> 183924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/son/soneko33.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ile 8.5 milyar dolarlık kredi anlaşması yapıldı... 
</HEADLINE>
<TEXT>

     ABD'den Türkiye'ye 8.5 milyar dolarlık kredi sağlanmasına dönük finansman anlaşması Dubai'de imzalandı. 
     Anlaşmaya Türkiye adına Devlet Bakanı Ali Babacan, ABD adına da Hazine Bakanı John Snow imza koydular. 
     Anlaşmaya göre, Türkiye'nin iç ve dış borç geri ödemelerinde kullanılacak olan kredi, 4 yılı geri ödemesiz ve 10 yıl vadeli olacak. 
     Yaklaşık 18 aylık süre içinde 4 eşit dilimde kullandırılacak olan kredi anlaşması çerçevesinde, her bir kredi çekişi, Türkiye'nin ABD'nin ilgili yasasında belirlenen koşulları karşılamasına bağlı olacak. 
     Bu kapsamdaki iki koşuldan ilkine göre, Türkiye'nin güçlü ekonomik politikaları olması gerekecek. 
     İkincisine göre de Türkiye'nin, Irak konusunda ABD hükümeti ile işbirliği içerisinde olması şartı aranacak. 
     ABD Hazine Bakanı John Snow, kredinin Irak'a asker gönderilmesine bağlı olmadığını, ikisinin farklı konular olduğunu belirtti. 
     Kredi, ekonomik programın desteklenmesi ile Irak operasyonunun muhtemel olumsuz etkilerini ortadan kaldırmayı amaçlıyor. 
     
     NE ZAMAN KULLANILACAĞINA HAZİNE KARAR VERECEK 

     Türk Hazine'si, kendi nakit akışı, iç ve dış borç geri ödemelerini dikkate alarak, her bir kredi çekişini ne zaman yapacağına karar verecek. 
     ABD hükümeti ise kredi çekiş talebini aldıktan sonra 8 iş günü içerisinde, Türkiye'nin koşulları karşılayıp karşılamadığını bildirecek. Son iki kredi dilimi, eğer Türkiye isterse hibeye dönüştürülebilecek. 
     Türkiye'nin krediyi, vadesinden önce ödeme hakkı da bulunuyor. 
     Finansman anlaşması, yasal ve teknik prosedürlerin tamamlanmasına müteakip yürürlüğe girecek. 
     
</TEXT>
</DOC>
