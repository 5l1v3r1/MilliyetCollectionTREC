<DOC>
<DOCNO> 187355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sontur30.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayseri'de yasak aşk cinayeti... 
</HEADLINE>
<TEXT>

     Kayseri'de resmi nikahlı eşlerini terk edip birlikte yaşamaya başlayan 2 kişi, öldürüldü. 
     Kayseri'nin Sarız İlçesi'ne bağlı Küçükkabaktepe Köyü'nde yaşayan Mahmut T. ve Hakimiyet K, yasak aşk yaşamaya başladı. İkisi de evli ve ikişer çocuk sahibi olan Mahmut T. ve Hakimiyet K, köyde dedikoduların artması üzerine yaklaşık 4 ay önce Kahramanmaraş'a kaçtılar. 
     Bir süre Kahramanmaraş'ta yaşadıktan sonra 1 ay önce kardeşinin daveti üzerine Kayseri'ye gelen Mahmut T, Talas İlçesi'nin Mevlana Mahallesi Kertmeler Caddesi'nde kiraladığı gecekonduda Hakimiyet K. ile birlikte yaşamaya devam etti. Dün gece tabanca ile vurularak öldürülen bu kişilerin cesetleri, durumdan şüphelenerek eve mutfak penceresinden giren yakınları tarafından bulundu. 
     Polisin yaptığı araştırmada, Mahmut T'nin yatakta çıplak vaziyette, Hakimiyet K'nin ise mutfakta tabanca ile öldürüldüğü belirlendi. 
     Mahalle sakinleri, Hakimiyet K'nin resmi nikahlı eşi İbrahim K. ile telefonla konuştuğunu, kaçtığı için pişmanlık duyup eşini çağırmış olabileceğini anlattılar. 
     Polis, olay yerinde ele geçirilen mermi çekirdekleri ve evden alınan parmak izlerini araştırmaya başlarken, olayla ilgili Hakimiyet K'nin resmi nikahlı eşi İbrahim K'den şüphelenildiği öğrenildi. 
     
</TEXT>
</DOC>
