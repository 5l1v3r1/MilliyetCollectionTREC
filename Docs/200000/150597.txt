<DOC>
<DOCNO> 150597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/guncel/gun21.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
DMG Yayın Konseyi'nden açıklama 
</HEADLINE>
<TEXT>
Gazeteciler görev başında eylem yapamaz 
     İSTANBUL DHA 

     Doğan Medya Grubu DMG Yayın Konseyi, ABD Dışişleri Bakanı Colin Powell'ın Ankara ziyareti sırasında Başbakanlık binasına gelişinde sırtlarını dönen gazetecilerin protestosunun, "Okurun haber alma özgürlüğünü engelleyici bir davranış" olduğunu bildirdi. 
     Konuya ilişkin başvuruyu son toplantısında gündeme alan DMG Yayın Konseyi, bu eylemin meslek ahlakıyla bağdaşmadığını vurguladı. Konsey, DMG Yayın İlkeleri doğrultusunda şu uyarıyı yapma kararı aldı 
     "Bir muhabirin görev sırasında işini bırakması, gazetecilik sorumluluğu ve meslek ahlakıyla bağdaşmaz. Sırtını habere dönen muhabir, bu tavrıyla kamunun, çalıştığı gazetedeki okurun haber alma özgürlüğünü engellemiştir. Oysa onun görevi, kim olursa olsun, onunla ilgili tarafsız haberi gazetesine ulaştırmaktır. Eylem yapma, yorum ekleme hakkı yoktur. Muhabir, bu tavrıyla taraf olduğunu göstermiş, objektif inanılırlığını kaybetmiş, mesleğinin kurallarını da ihlal etmiş olacaktır. 
     Bir muhabirin elbette kişisel fikri olabilir, ama bunu habere yansıtamaz. Görev başında belli edemez, fikrini savunmak üzere eylemini ancak görevli değilken yapabilir. 
     DMG Yayın Konseyi, ilkeleri ışığında yaptığı değerlendirmeyi grubumuz çalışanlarına ve kamuoyuna duyurmayı gerekli görmüştür." 
     


GÜNCEL 


















</TEXT>
</DOC>
