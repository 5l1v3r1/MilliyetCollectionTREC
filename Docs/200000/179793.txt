<DOC>
<DOCNO> 179793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/soneko32.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
CeBIT Bilişim Eurasia açıldı... 
</HEADLINE>
<TEXT>

     Avrasya'nın en büyük bilgi ve iletişim teknolojileri fuarı CeBIT Bilişim Eurasia, İçişleri Bakanı Abdülkadir Aksu'nun katıldığı törenle açıldı. 
     Tüyap Beylikdüzü Fuar ve Kongre Merkezi'nde gerçekleştirilen fuarın açılışına, AK Parti Genel Başkan Yardımcısı Akif Gülle, İstanbul Valisi Muammer Güler, İstanbul Büyükşehir Belediye Başkanı Ali Müfit Gürtuna, AK Parti İstanbul İl Başkanı Mehmet Müezzinoğlu da katıldı. 
     İçişleri Bakanı Abdülkadir Aksu, açılışta yaptığı konuşmada, CeBIT fuarının, Türkiye ve İstanbul için önemli bir olay olduğuna dikkat çekerek, şunları söyledi 
     ''Birçok ilki başlatan partimiz, e-devlet konusunda da ilki başlatmıştır. Parti programında, hükümet programında, acil eylem planında e-devlet var. Bu konuya ne kadar önem verdimiğimizi, ne kadar önemsediğimizi, işte bunu programlarımıza almakla göstermiş bulunuyoruz. Sadece programa almakla değil, bu işin bizzat tatbikatını da yapıyoruz.'' İçişleri Bakanlığı'nın da e-devlet konusunda önemli adımlar attığını anlatan Aksu, Cumhuriyet tarihinin en büyük bilişim projesi olan Mernis Projesi'nin kamu yönetiminin hizmetine sunulmasının yanı sıra, Emniyet Genel Müdürlüğü, Mahalli İdare Genel Müdürlüğü, ayrıca trafikte kazaların azalmasında önemli olan Trafik Bilgi Sistemi projelerinin de bulunduğunu belirtti. 
     Aksu, ''Biz hükümet olarak başbakanlık ve bakanlıklarda bu konuyla ilgili süratli çalışmalar yaparken, taşrada yerel yönetimlerimiz, İstanbul Valiliği ve bütün valiliklerimiz bu konuda büyük bir atılım, büyük bir gayret içindeler'' diye konuştu. 
     Abdülkadir Aksu, Diyarbakır'da uygulamaya konulan bir projenin İstanbul'da da uygulanması amacıyla adımlar atıldığını, bu projenin İstanbul'da emniyet ve asayişin sağlanmasında çok önemli bir yeri olacağını kaydetti. 
     
     BİLİŞİM KÜLTÜRÜ İLE DONANMIŞ TOPLUM 
     İstanbul Büyükşehir Belediye Başkanı Ali Müfit Gürtuna da konuşmasında, bilişim teknolojilerinin önemine dikkat çekerek, ''Türkiye'yi 3. bin yıla ve çağdaş uygarlık seviyesine taşıyacak adımlar, bilişim kültürü ile donanmış bir toplumun eseri olabilir'' dedi. 
     Bilişim teknolojilerinin getirdiği tüm imkanları kullanarak İstanbul'a çağdaş uygarlığın nimetlerini ulaştırma çabasında olduklarını belirten Gürtuna, CeBIT fuarının, önümüzdeki 5 yıl içinde İstanbul'un Asya ve Avrasya'nın en önemli teknolojik iş merkezi haline gelmesinde önemli olduğunu söyledi. 
     Ali Müfit Gürtuna, İstanbul Büyükşehir Belediyesi'nin e-İstanbul başlığı altında sunduğu elektronik hizmetlerin fuarda tanıtılacağını da ifade etti. 
     Hannover Fairs Interpro Uluslararası Fuarcılık A.Ş. Genel Müdürü Erdem Özel de 55 ülkeden 160 bini aşkın ziyaretçinin beklendiği fuarda 800'den çok yerli ve yabancı firmanın, binden fazla yeni ürün ve hizmeti tanıtacağını belirtti. 
     Özel, bu yıl ''e-devlet'', ''gelecek parkı'', ''e- belediye'' ve ''Made in Turkey'' adlı dört tematik bölümün ele alınacağı CeBIT fuarının, küresel pazara yön veren Türk ve dünya teknoloji şirketlerinin buluşma platformu olduğunu da kaydetti. 
     
</TEXT>
</DOC>
