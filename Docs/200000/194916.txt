<DOC>
<DOCNO> 194916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/guncel/gun20.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   ÖSS birincisi Kacar iddiaları yalanladı    ALTAN BURGUCU Ankara 
   2003 ÖSS Türkiye birincisi Emre Kacar, "soruları önceden bildiği" yönündeki iddialara tepki göstererek, "Bunlara önem vermiyorum, kendi yolumda ilerliyorum. Üstelik soruların alınması o kadar kolay mı " dedi. Bilkent Üniversitesi Mühendislik Fakültesi Elektrik - Elektronik Bölümü hazırlık sınıfında okuyan Kacar, dün Rektör Prof. Ali Doğramacı ile basının karşısına çıktı. Doğramacı, Kacar'ın üniversiteden kaydının silindiğine ilişkin dedikoduları yayanları eleştirerek, "İsimlerini açıklasınlar ki, biz de bilelim. İngilizcesini mükemmel hale getirmek için hazırlık sınıfında okuyor. Şu anda üzgün ve şaşkın" diye konuştu. 
   
   Pendik'e ekonomik kalkınma projesi    İSTANBUL Milliyet 
   Pendik Belediyesi ilçenin ekonomik kalkınmasını sağlamak amacıyla "Yerel Ekonomik Kalkınma Projesi" başlatıyor. Proje kapsamında oluşturulacak "İlçe Ekonomi Meclisi" ve çalışma komisyonlarıyla iş dünyasının kamu yönetimine yönelik problemlerinin çözümü, işletmelere yönelik bilgi ve eğitim desteğinin sağlanması, ihtiyaç duyulan kalifiye iş gücünün yetiştirilmesi gibi alanlarda faaliyet göstermesi planlanıyor. Bu projeye göre, Pendik'te ekonomik hayatın geliştirilmesi yoluyla istihdamın artırılması, sürdürülebilir kalkınmanın geliştirilmesi, toplumsal barışın güçlendirilmesi hedefleri esas alınıyor. Bu amacı gerçekleştirmek için geniş katılımcı bir organizasyon oluşturulacak. Pendik Belediye Başkanı Erol Kaya, "Proje kapsamında öncelikle iş kolları, kapasiteleri ve sorunları tespit edilecek. Gelişim ve planlama aşamasında ise ağırlık verilecek iş kolları tespit edilecek kapasite artırım, alternatif pazarlar, proje destekleme, bilgi destek ve eğitim çalışmaları gerçekleştirilecek" dedi. 
   
   Yakıtı biten gemi Karadeniz'de battı    İSTANBUL Milliyet 
   Kamboçya bandıralı 'Anatolia 1' adlı kuru yük gemisi, dün İstanbul Boğazı'ndan Karadeniz'e çıktıktan sonra battı. Geminin beşi Türk, 14 kişilik mürettebatı kurtarıldı. 2 bin 753 ton hurda demir yüklü 'Anatolia 1' adlı gemisinin kaptanı Yuril Dançhenko, 05.40'ta yakıtı bittiği için yardım çağrısında bulundu. Kıyı Emniyeti ve Gemi Kurtarma İşletmeleri'ne KEGKİ ait Kurtarma 1 adlı römorkör, İstanbul Boğazı'nın 23 mil açığındaki gemiye yardıma gitti. Saat 11.00 sıralarında 113 metre uzunluğundaki gemi yedeklenerek, çekilmesine başlandı. Ancak Karadeniz'e çıkarılan gemi, baş taraftan su alarak batmaya başladı. Filikalara binen kaptan ve 13 kişilik mürettebat römorkör tarafından denizden alındı. Kuru yük gemisi ise Boğaz'ın 20 mil açığında battı. 
   
   
   
</TEXT>
</DOC>
