<DOC>
<DOCNO> 170905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sondun18.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan çocuklardan Özpetek'e "Özel Kariyer Ödülü"... 
</HEADLINE>
<TEXT>

     İtalya'nın Salerno kenti yakınlarında yapılan ve 22 ülkeden bine yakın çocuğun davet edildiği 33. Giffoni Film Festivali'nde İtalyan ve Türk vatandaşı yönetmen Ferzan Özpetek'e ''özel kariyer ödülü'' verildi. 
     Yaşları 9 ila 19 arasında değişen çocuklardan oluşan jüriler, 19-26 Temmuz'daki festivalde, farklı kategorilerde sezonun en iyi filmlerini belirliyor. 
     Özpetek'e verilen ödül geçen yıl, Amerikalı ünlü sinema sanatçısı Merly Streep'e verilmişti. 
     Ferzan Özpetek, ''Karşı Pencere'' La Finestra di fronte adlı filmiyle İtalyan sinemasının Oscarları olarak kabul edilen David di Donatello'da 5 ödül kazanmıştı. 
     27 yıldır Roma'da yaşayan, sinema eğitimine ve kariyerine İtalya'da başlayan Özpetek, festivale katılan Türk çocukların sorularını da yanıtladı. 
     Özpetek, çevireceği yeni filme ilişkin sorular üzerine şunları söyledi 
     ''Bir yıl dinlenmek istiyorum. Pilimi doldurmak istiyorum. Benim gibi bir yönetmen filmlerin de gerçek yaşamda olanları aktarmak arzusunu taşır ve bir noktada düşünmek için durmak zorundadır. Benim de şu anda yaptığım bu. 
     Yeni filmi Napoli'de çevireceğim ve ismi de Kutsal Yürek Cuore Sacro olacak. Napoli beni çok etkileyen bir kent. Onu olağanüstü güzel bir sahne olarak görüyorum. Ama onu anlatırken ortada kalmamak için bir süre orada yaşamak, doğasını, insanları daha yakından tanımak istiyorum.'' 
     
</TEXT>
</DOC>
