<DOC>
<DOCNO> 191287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/guncel/gun05.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kitap şenliği başladı 
</HEADLINE>
<TEXT>

   22. TÜYAP İstanbul Kitap Fuarı dün törenle açıldı. Bakan Mumcu, gençleri ekonomik yoldan kitaba ulaştırmak için bir proje hazırladıklarını açıkladı 
   GÜLAY FIRAT İstanbul 
   
   Kültür ve Turizm Bakanı Erkan Mumcu, önümüzdeki dönem kaynaklarını yayıncılığa değil, kitap okumayı özendirmeye ayırdıklarını belirterek, "İnsanlar Okur" dediğimiz bir kampanya hazırlıyoruz" dedi. 
   
   'Türk insanı çok okumuyor' 
   TÜYAP Tüm Fuarcılık Yapım tarafından düzenlenen, "TÜYAP 22. İstanbul Kitap Fuarı", "13. İstanbul Sanat Fuarı ART - İST 2003" ve "1. Tekno Outlet Müzik ve Ev Elektroniği Fuarı", Beylikdüzü TÜYAP Fuar ve Kongre Merkezi'nde dün törenle açıldı. 
   Açılışta yaptığı konuşmada, Türk insanının çok okuyan bir toplum olmadığını, bunun bir eksiklik olup nasıl giderilebileceği konusunda kafa yorulması gerektiğini belirten Mumcu, okumanın kültürel bir tutum olduğunu söyledi. 
   
   'Kitap okumayı özendirelim' 
   Mumcu, "Sorun, kitabı okuruyla buluşturmak. Önümüzdeki dönem kaynaklarımızı kitap okumayı özendirmeye ayırıyoruz. Adına 'İnsanlar Okur' dediğimiz kampanya hazırlıyoruz. Hedefi, insanları kitapla tanıştırmak, buluşturmak. Bakanlık olarak biraz da insanların kitaba ulaşmasını kolaylaştıran tedbirler almak istiyoruz. Genç okurlara, ekonomik fiyatlarla ulaşmasını arzu ediyor, destekliyoruz" diye konuştu. 
   Standları gezen Mumcu, 19. yüzyıl Rus yazar ve şairi Lermantov'un Hançer adlı şiir kitabından iki adet satın aldı. 
   
   
</TEXT>
</DOC>
