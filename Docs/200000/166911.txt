<DOC>
<DOCNO> 166911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sontur16.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İlköğretim öğrencileri "ezberci ve yetersiz" çıktı... 
</HEADLINE>
<TEXT>

     Milli Eğitim Bakanlığı'nın ilköğretim öğrencilerine yönelik 2002 yılında yaptığı seviye tespit sınavı sonucunda, öğrencilerin başarı düzeyleri ''oldukça düşük'' çıktı. 
     Bakanlığın, geçen yıl 7 bölgeden seçilen 47 ilde gerçekleştirdiği sınavda, toplam 112 bin ilköğretim 4-5-6-7-8. sınıf öğrencisine, Türkçe, Matematik, Fen Bilgisi ve Sosyal Bilimler konularına ilişkin sorular yöneltildi. 
     Alınan bilgiye göre, Öğrenci Başarılarının Belirlenmesi Sınavı sonrasında hazırlanan raporun ardından Bakanlık yeni bir raporla, verileri daha geniş tabanda değerlendirdi. 
     Her sınıfın müfredatına uygun hazırlanan soruların yanıtları incelendiğinde, Türkçe alanında genel olarak ''öğrencilerin bilgi ağırlıklı ve ezbere dayalı sorularda daha başarılı, okuduğunu anlama, yorumlama, sorgulama ve karşılaştırmaya yönelik sorularda ise başarısız oldukları'' belirlendi. 
     Matematikte, ''özellikle geometri ve grafikle ilgili konularda öğrencilerin son derece yetersiz olduğu'' tespit edildi. Genel olarak ''kurallara dayalı bilgi kullanımı dışında zihinsel süreçlerde öğrenci başarı düzeyleri oldukça düşük'' görüldü. 
     Fen bilgisi dersinde de, ''öncelikle bu alan için önemli olan gözlem yapma, laboratuarda deney yapma, sonuçlarını genelleme tipindeki sorular ile kavramaya yönelik sorularda öğrenci başarılarının düşük olduğu'' gözlendi. 
     Sosyal bilgilerde de genel olarak başarı düzeyi ''oldukça düşük'' bulundu. 
     
     BÖLGELERE GÖRE BAŞARI DAĞILIMI 
     Bölgelere göre karşılaştırmalı değerlendirme yapıldığında ise, Türkçe 4., 5. sınıflarda Güneydoğu ve Doğu Anadolu bölgelerinin başarı düzeyi oldukça düşükken, Ege Bölgesi'nde öğrencilerin başarı yüzdesi hayli yüksek çıktı. 
     6. sınıfta, Doğu ve Güneydoğu Anadolu bölgeleri en düşük, Marmara ve Ege bölgeleri en yüksek düzeyde başarı gösterdi. 
     7. sınıfta Güneydoğu Anadolu bölgesi en düşük, Ege en yüksek başarıyı elde etti. 8. sınıftaki profil de bu yönde şekillendi. 
     Matematikte 4., 5. sınıflarda Güneydoğu Anadolu bölgesindeki öğrenciler en düşük, İç Anadolu ve Ege bölgelerindekiler ise en yüksek başarıyı gösterdi. 
     6. sınıfta Güneydoğu Anadolu, Karadeniz ve Doğu Anadolu bölgeleri en son, Marmara ve Ege ise ilk sıralarda yer aldı. 
     7. sınıfta başarı seviyesi en düşük bölgeler bu sefer Doğu Anadolu, Güneydoğu Anadolu ve Karadeniz şeklinde sıralanırken, en başarı bölgeler de Ege ve Marmara olarak belirlendi. 
     8. sınıfta da en başarısız bölgeler Güneydoğu ve Doğu Anadolu, en başarılıları ise Marmara ve Ege bölgeleri oldu. 
     Fen Bilgisi ve Sosyal Bilgiler alanlarında da profil benzer olsa da İç Anadolu Bölgesi'nin başarısı dikkati çekiyor. 
     Fen bilgisinde, tüm sınıflar için en düşük başarı Güneydoğu ve Doğu Anadolu bölgelerinde görüldü. 
     En başarılı bölgeler arasında da genellikle birinci sırada yer alan Ege Bölgesi'ni, büyük ölçüde İç Anadolu Bölgesi izledi. 
     Sosyal bilgilerde de tüm sınıflar için yine son iki sırayı Güneydoğu ve Doğu Anadolu bölgeleri alırken Ege, İç Anadolu ve Marmara bölgeleri ilk sıralarda yer aldı. 
     
</TEXT>
</DOC>
