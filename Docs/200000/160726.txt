<DOC>
<DOCNO> 160726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/yazar/cemal.html </URL>
<DATE> 2003/06/03/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
AB yolunda iktidarla muhalefet 
</HEADLINE>
<TEXT>

     Güzel haberler de var 
     Sertab Erener'in Eurovision'u kazanması... Cannes Film Festivali'nde Nuri Bilge Ceylan'ın Uzak filmiyle elde ettiği büyük başarı... Avrupa'nın en önemli kitap ödüllerinden birinin Orhan Pamuk'a verilmiş olması... 
     Ne güzel 
     İnsanın içini ısıtan, Türkiye'nin geleceğine iyimserlikle de bakılabileceğini gösteren başarılar... Bu öykülerin her alanda çoğalması değil mi ilerlemek Ya da adam olması bu ülkenin... 
     Ama hiç değişmiyor. 
     İnsanın içini daraltan, adam olmanın ne kadar zor olduğuna işaret eden haberler de boy göstermiş birinci sayfalarda. 
     Bin yıldır bir türlü kıramadığımız kısır döngülerin ürünü olan gelişmeler de eksik değil. 
     "Genç subaylar rahatsız " manşetleri... Asker - siyaset ilişkileri... Avrupa Birliği ve demokratikleşme konusu... 
     Yıllardır hep aynı. 
     Kimi siviller, bunca talihsiz deneyime karşın hala askerin üstünden siyaset yapmayı bir marifet sayıyorlar. Hala demokrasiyi içlerine sindiremiyorlar. 
     Askerin içindeki kimi odaklar da kendilerini hala parti gibi görme alışkanlığından sıyrılamıyor. 
     Şu da var 
     Askerin kafası karışık 
     Çünkü, Avrupa yolu Atatürk'ün yolu dedikten ve Türkiye'nin AB üyeliğini savunduktan sonra bu konuda fazla özel koşullar öne sürmenin başka anlamı yok. Bu kadar aşırı koşul, bir yerde AB'ye ı - ıh demekten farklı değil. 
     Askerde dikkat çeken bu tutum, ya kafa karışıklığının bir ürünüdür. Ya da Türkiye'nin Avrupa yolunu kesmeyi öngören bir 'oyun içinde oyun'dur. 
     Terörle Mücadele Yasası'nın 8. maddesinin kaldırılması, özel radyo ve televizyon kanallarında Kürtçe yayın yapılması, Kürtçenin öğretilmesi gibi birçok alanda demokrasinin gereği olan bir dolu değişikliğin zamanı çoktan geldi geçiyor. 
     Engel asker mi .. 
     Askerin kaygıları olabilir. 
     Ben bu kaygılara genellikle katılmıyorum. Ama tabii askerin bu kaygılarını, bir siyasi parti gibi dışa vurmak yerine, anayasal platformlarda dile getirmesi, eski deyişle, eşyanın tabiatına uygundur. 
     Ama buna karşılık son söz hakkı elbette siyasal otoritenin, hükümetindir. Hükümet hükümetliğini bilir ve yaparsa, siyasi iradesini kararlılıkla kullanırsa sorun kalmaz. 
     Bir başka deyişle 
     Türkiye, AB yolunda yürür 
     Hükümet hükümet gibi mi .. 
     Bu bakımdan soru işaretleri yok değil. 
     Hükümet saflarında büyük laflar edilmesine rağmen, gazetelerin birinci sayfalarıyla bazı yazıların satır araları öyle ki, hükümetin hem kafasının biraz karışık, hem de biraz kararsızlık içinde olduğu anlaşılıyor. 
     Peki, CHP ne durumda 
     AB konusunda hükümeti gerçekten destekleyecek mi Yoksa ince ayar gerektiren kritik noktalarda askerci tavır mı alacak Yine satır aralarını okuyunca, ikinci ihtimalin kapıyı çalabileceğine dair işaretler yok değil. 
     Tatil sonrasının ilk yazısını daha fazla uzatmak herkes için azap olabilir. 
     Uzun lafın kısası 
     Doğrudur, "Avrupa yolu Atatürk'ün yolu"dur. Türkiye'nin AB üyeliğine giden yolu şu ya da bu nedenle kesmek, Atatürk'ün koyduğu çağdaş uygarlık hedefine aykırı bir tutumdur. 
     Bu hedefe dönük tarihsel yürüyüşü, iktidar ve muhalefetin TBMM'de el birliğiyle hızlandırmasına gelince, bu da Türkiye'nin önünü açacak çağdaş bir tutumdur. 
     AKP ile CHP buna hazır mı 
     
     

</TEXT>
</DOC>
