<DOC>
<DOCNO> 157685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sontur10.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çağdışı geleneğe aşiret desteği... Başlık parası 20 milyara çıktı 
</HEADLINE>
<TEXT>

     Şanlıufa'nın Siverek İlçesi'ne bağlı Karakeçi Köyü'nde, Karakeçi Aşireti'ndeki kız babalarının, aşiretteki konumuna göre 20 milyar liraya kadar yükselen başlık parası ve 4 kilo altın takı istediği bildirildi. 
     Karakeçili aşiretinin yaşadığı Karakeçi Köyü'nde aşiret kızları, babalarının, gelenek ve görenekler nedeniyle kızlarını mağdur ettiğini, başlık parası nedeniyle sevenlerin sevdiğine kavuşamadığını söylediler. 
     Birçok arkadaşının başlık parası nedeniyle evde kaldığını ifade eden kızlardan S.A., kendisi ve başka kızların başlık parası yüzünden mağdur olmaması için, büyüklerin bu geleneğe son vermesini istedi. 
     Özellikle aşiret üyesi kızlarla evlenmenin zor olduğunu anlatan S.A. şöyle konuştu 
     ''Karakeçi aşireti, bölgenin en zengin aşiretleri arasındadır. Aşiret kızıyla evlenmek kolay değil. Kız babasının aşiretteki konumuna göre başlık parası ve takı miktarı belirlenir. Özellikle aşiret içinde toprağı bulunan kız babaları 15 ile 20 milyar lira başlığın yanı sıra dört kiloya varan altın takı ister. Aşiret içinde yoksul olan kızların başlık paraları ise biraz daha azdır.'' S.A, köylerinde birçok kızın üniversite eğitimi aldığını, ancak söz konusu kızların bile aşiret geleneğine karşı çıkamadığını, başlık parasının ancak büyükler tarafından ortadan kaldırılacağını söyledi. 
     
     ''ÖZÜMÜZÜ KAYBEDERİZ'' 
     Karakeçi Aşireti'nin önde gelenlerinden Mehmet Emin Akıl da bu geleneğin kaldırılamayacağını ifade ederek, ''Biz, geleneklerimize bağlı bir toplumuz. Geleneklerimizden ayrılırsak, özümüzü kaybederiz. Başlık parası adı altında aldığımız paralar, yeni evlenen çiftlerin ihtiyaçlarının karşılanmasında kullanılıyor. Kuruşu kuruşuna çiftlere geri dönüyor'' dedi. 
     Hatipoğlu Aşireti'nin Reisi Mehmet Hatipoğlu ise bölgede birçok aşiretin başlık parası geleneğini sürdürdüğünü, birinin başlık parasını kaldırmasının, aşiretinden ödün vermesi anlamına geleceğini öne sürdü. 
     Bu arada Siverek ve çevresinde yerleşik bulunan ''İzol'' aşiretinin büyük bölümü yaklaşık 1.5 yıl önce başlık parası geleneğini kaldırmış, bunun sonucunda evlilikler artmıştı. 
     
</TEXT>
</DOC>
