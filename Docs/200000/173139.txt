<DOC>
<DOCNO> 173139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/yasam/yas01.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü'ye ilk gol 'Viagra'dan 
</HEADLINE>
<TEXT>

   Tarihinde reklam almayan Barcelona, 20 milyon euroluk 'Viagra' teklifine sıcak bakıyor... 'Anlaşılırsa' Rüştü, ilk maçına göğsünde 'Viagra'yla çıkacak 
      MEHMET ÇİFTÇİ Barcelona 
   
   Dünyanın dev ilaç firmalarından Alman Pfizer, Milli Takım'ın file bekçisi Rüştü Reçber'in kalesini koruduğu İspanya'nın dev takımı Barcelona'ya, reddedilmesi de, kabul etmesi de zor bir teklifte bulundu. 
   Pfizer firması, Katalanların dev takımı Barcelona'ya, üç yıl için tam 20 milyon euro yaklaşık 32 trilyon lira karşılığı, erkeklerde iktidarsızlık sorununa karşı bugüne dek yapılan en etkili ilaç olan Viagra'nın reklamını formalarında taşımasını teklif etti. Barcelona'nın tarihinde ilk kez forma reklamı almasının ve bunun da 'Viagra' reklamı olmasının, ilacın tüm dünyaya ulaşması açısından büyük önem taşıdığını düşünen Pfizer yetkilileri, ABD'de turnuvada olan Barcelona'nın Başkanı Joan Laporta ile ön görüşme yaptı. 
   
   Başkan olumlu baktı 
   Teklifi cazip bulan Başkan Laporta, Viagra'nın kendini kanıtlamış bir ilaç olduğunu, reklamı taşımakta bir sakınca görmediğini ifade eti. 
   Laporta, konuyu 22 Ağustos'taki Yönetim Kurulu'nda oylama sunacaklarını kaydederken, Barcelona medyası da Katalanların dev takımının alacağı ilk reklamın 'Viagra' olmasını tartışmaya başladı. Barcelona medyası, kararın, kulübün 150 bin üyesi arasında oylama yapılarak çözülebileceğine değindi. 
   
   İçinde alkol yoksa Türk takımı da alır    İspanya'nın ekonomik kriz yaşayan kulüplerinden Barcelona, Viagra reklamıyla çıkış yolu ararken, bu ilacın reklamını Türk takımlarının da yapabileceği belirtildi. Futbol Federasyonu talimatında, takımlar için 'alkollü içkiler, tütün mamulleri, kumar yatırımlarıyla ilgili, politik, ırkçı veya dini içerikli' reklamlara kısıtlama var. Federasyon yetkilileri de spor anlayışına, ahlak ve adaba aykırı düşmeyen reklamların kulüplerce alınmasında sakınca olmadığını ifade etti. Hukukçular da, "Türkiye'de pek çok alanda ilaç reklamları kullanılıyor. Spor kulüpleri de formalarında taşıyor. Hatta doğum kontrol yöntemlerinden biri de bunlardan biri" dedi. 
   
   
</TEXT>
</DOC>
