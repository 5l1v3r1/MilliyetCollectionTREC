<DOC>
<DOCNO> 166942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sontur47.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kız arkadaşını kurtarmak isterken boğuldu... 
</HEADLINE>
<TEXT>

     Muğla'nın Fethiye İlçesi'nde, bindikleri zodyak botun iskeleye çarpması sonucu denize düşen kız arkadaşını kurtarmak isteyen usta gemici boğuldu. 
     Alınan bilgiye göre, Letoonia Tatil Köyü'nün sahibinin yatında usta gemici olarak çalışan Ahmet Avcı 26 , kız arkadaşı Z.S 16 ile Fethiye Körfezi'nde zodyak botla gezintiye çıktı. Denizde aşırı hız yapan Avcı, hiçbir uyarı ışığı bulunmayan ve yeni yapılmakta olan marinanın iskelesine zodyak botla çarptı. 
     Çarpmanın etkisiyle zodyak bot devrilirken, Avcı ve kız arkadaşı yaralanarak denize düştü. Yaralanmasına rağmen, yüzme bilmeyen kız arkadaşını kurtarmak isteyen Avcı, bir süre sonra suda hareketsiz kaldı. 
     Balıkçılar tarafından denizden çıkarılan Avcı ile kız arkadaşı Z. S, Fethiye Özel Lokman Hekim Esnaf Hastanesi'ne kaldırıldı. Alkollü olduğu belirlenen Avcı'nın boğularak yaşamını yitirdiği, kız arkadaşının durumunun iyi olduğu bildirildi. 
     Olayla ilgili soruşturmanın sürdüğü kaydedildi. 
     
</TEXT>
</DOC>
