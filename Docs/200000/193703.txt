<DOC>
<DOCNO> 193703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sondun02.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post Talabani Türk askerine kapıyı kapadı 
</HEADLINE>
<TEXT>

     The Washington Post gazetesi, Irak Geçici Hükümet Konseyi'nin GHK bu ayki Başkanı Celal Talabani'nin, Irak'ta Türk askerine kapıyı kapadığını ve ABD'nin planlarına darbe vurduğunu yazdı. 
     Gazete Bağdat çıkışlı, Daniel Williams imzalı haberde, Irak Kürdistan Yurtseverler Birliği IKYB lideri Talabani'nin, ''Türk askeri konusu kapandı'' sözlerine yer verdi. 
     Haberde, Türkiye'nin Washington Büyükelçisi Faruk Loğoğlu'nun, son açıklamasında, Iraklılar'dan açık davet geldiği takdirde 10 bin Türk askerinin Irak'a gönderilmesi için kapıyı açık bıraktığı sözleri hatırlatıldı, ancak Talabani'nin sözleriyle bu olasılığın ortadan kalktığı savunuldu. 
     ABD Başkanı George Bush yönetiminin, yabancı ülkelerden, Amerikan askerlerindeki baskıyı azaltacak destek kuvvetlere ihtiyaç duyduğu belirtilirken, Türkiye'nin, asker göndermesi durumunda Irak'ta, ABD ve İngiltere'den sonra üçüncü büyük yabancı güç olmasının planlandığı kaydedildi. 
     Haberde, ABD'nin umut bağladığı bir diğer ülke olan Güney Kore'nin, sadece muharip olmayan sınıftan asker gönderebileceği yönündeki açıklamaya da yer verildi. 
     Bu çerçevede Irak'ta yabancı destek güç olarak sadece Polonya, İspanya, Ukrayna ve İtalya'nın kaldığı, bu ülkelerin ise zaten çok düşük sayıda asker gönderdiği belirtildi. 
     Haberde, GHK'nın, milis güçleri kullanmayı önerdiği ve bu yaklaşıma uzun zamandır karşı çıktığı bilinen ABD'nin Irak'taki sivil yöneticisi Paul Bremer'ın da artık buna belli koşullar altında olumlu baktığı yazıldı. 
     Bremer'ın, peşmergeleri de kapsayan milis güçlerin tek tek taranması, sadece polis taktikleriyle eğitilmeleri ve partilerin adamı olarak değil kişisel olarak bu güce dahil edilmeleri gibi şartları bulunduğu belirtildi. 
     Washington Post, Talabani grubunun 35 bin peşmergesi bulunduğunu, bunun yanı sıra GHK'da temsil edilen diğer Iraklı Kürt grup Irak Kürdistan Demokratik Parti'nin IKDP ve Şii Müslüman örgütlerden biri olan Irak İslam Devrimi Yüksek Konseyi'nin IİDYK de milislerinin bulunduğunu kaydetti. 
     
</TEXT>
</DOC>
