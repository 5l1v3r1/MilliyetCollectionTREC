<DOC>
<DOCNO> 168419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/spor/spo05.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
MOTOR SPORLARI 
</HEADLINE>
<TEXT>
ÇEKİLİN YOLDAN 
24.Pirelli Rallisi, hafta sonu İstanbul'da start alacak. Bu yıl asfalt parkurda yapılacak ralliye 62 araç kayıt yaptırdı. Yarışta özellikle Super 1600 kategorisinde büyük çekişme bekleniyor 
     Parkur 451 kilometre 
     TÜRKİYE Ralli Şampiyonası'nda heyecan hafta sonunda İstanbul'a taşınıyor. Altı yarışın yer aldığı takvimde, İstanbul'daki tek ralli olma özelliğini taşıyan 24.Pirelli Rallisi, 12 - 13 Temmuz'da İstanbul - Şile arasındaki parkurda gerçekleşecek. ISOK'un organize ettiği rallinin resmi kayıtları dün kapanırken, 62 aracın start alacağı açıklandı. 117 kilometresi 12 özel etap olmak üzere pilotlar iki günde toplam 451 kilometre yol katedecek. 
     
     Metro City'den start 
     LEVENT'TEKİ Metro City Alışveriş Merkezi önünden saat 15.00'de start alacak rallide ilk gün Karadeniz, Sahil ve Şile etapları birer kez geçilecek. 13 Temmuz'da saat 07.00'de başlayacak ikinci günde ise ekipler, Şile, Sahil ve Karadeniz etaplarını üç kez geçip, saat 15.40'da Şile Doğa Club'da finiş görecekler. Geçen yıllar kullanılan toprak parkura Orman Bakanlığı'nın izin vermemesi nedeniyle, bu yıl ralli asfalt zeminde koşulacak. 
     
     Tek WRC Yazıcı'da 
     RALLİDE tek WRC aracı Ford Hazır Kart pilotu ve şampiyona lideri Serkan Yazıcı kullanacak. Ancak en büyük çekişmenin Super 1600 kategorisinde yaşanması bekleniyor. Fiat Abarth'tan Palio ile Volkan Işık, Citroen'den de Saxo VTS ile Ercan Kazaz'ın iddialı olduğu bu kategorideki mücadele merakla bekleniyor. Ford ve Tofaş'ın 4'er, Citroen'in 2'si ferdi 4, Opel'in ise bir ekiple yer aldığı rallide Grup N rekabeti de Mitsubishi araçlar arasında geçecek. 
     
Gençlik aşısıUsta pilot Volkan Işık'ın takım menajerliğinde yarışan Delta Sport, ralliye genç ve yetenekli pilotlar kazandırmanın çabasını veriyor 
     Tofaş'tan destek 
     TÜRKİYE'NİN usta pilotu Volkan Işık, bir yandan parkurlarda mücadelesine devam ederken, diğer yandan da tecrübesini genç yeteneklerle paylaşıyor. Tofaş'ın desteklediği Delta Sport takımıyla önemli bir misyon yüklenen Işık, "Amatör ruhla motorsporlarına yeni pilot ve co pilotlar kazandırmaya çalışıyoruz. Ralliyi ister hobi, ister meslek olarak seçsin, herkese kapımız açık" diye konuştu. 
     
     Dokuz araç startta 
     PİRELLİ Rallisi'nde Grup A'da 2 ve Grup N'de de 7 olmak üzere toplam dokuz araçla start almayı planlayan Delta Sport'ta bir de bayan ekibi yer alıyor. En büyük desteği Lassa, Vakkoroma, PPG ve DJ janttan aldıklarını vurgulayan Işık, "Biz yeni sponsorları da ralli sporuna çekmek için uğraş veriyoruz. Örneğin Lassa ile yeni ve ucuz ralli lastiği geliştirdik. Delta Sport'un geleceği parlak" dedi. 
     
Ralli krosta geri sayım      2003 Dünya Cross Country Şampiyonası'nın 8 ayağından birini oluşturacak Kapadokya Rallisi için geri sayım başladı. 10 - 16 Ağustos tarihlerinde teknoloji ve mekaniğin doğaya karşı mücadelesine sahne olacak ralli, TOMSFED ve Fransa Federasyonu'nun ortak projesi olarak, daha önceki örneği Master Rallye'den farklı bir revizyonla gerçekleşecek. 
     RALLİDE 6 özel etaptan oluşan toplam 1600 km'lik parkurda otomobil, motosiklet ve kamyonlar, Kapadokya'daki güzergahlarda yarışacak. Ekiplerin 6 gün boyunca günde minimum 250 km yol kat edeceği ralli için kayıtlar hızla artıyor. Bugüne kadar 15 ülkeden 35'er otomobil ve motosiklet ve 10 kamyonun yanısıra 80 de yardımcı araç kayıt yaptırdı. 
     
Çorum'da kartingTürkiye Şampiyonası'nın 4. ayağı Anadolu'ya taşınıyor 
     Yarış 20 Temmuz'da 
     RALLİYE ilk adım sayılan ancak gençler kadar büyüklerin de ilgi gösterdiği karting, Türkiye'ye yayılmaya devam ediyor. Türkiye Karting Şampiyonası'nın 4.Ayağı 20 Temmuz'da ilk kez Çorum'da düzenlenecek. HİTOK tarafından düzenlenecek yarış, motorsporlarının değişik bölgelerde yaygınlaştırılması açısından büyük önem taşıyor. Yeni yapılan Çorum pisti, İzmit, İzmir, Antalya ve Bursa'dan sonra ulusal standartlardaki beşinci pist olacak. 
     
     Yüzbaşıoğlu zirvede 
     ÖTE yandan İstanbul Karting Şampiyonası'nın ikinci ayağı da Tuzla'da 19 yarışmacıyla yapıldı. Süper Kategoride Güçlü İleti Motorsports takımından Bestanbey Yüzbaşıoğulları, Atölye Kazaz'dan Cem Bakançocukları'nın yarış dışı kalmasıyla rahat bir zafer kazandı. Junior'da Kadir Akça, Mini'de de Onur Yurdakul birinciliği elde etti. Genel klasmanda Yüzbaşıoğlu, 102 puanla zirveye yerleşti. Bakançocukları ise 83 puanda kaldı. 
     
Motosiklette kader haftası      MOTOSİKLETİN ayrı bir federasyon olması için girişim başlatan TOMSFED Motosiklet Komitesi, hafta başında Ankara'da Gençlik ve Spor Genel Müdürü Mehmet Atalay'ı ziyaret edecek. TOMSFED Başkanı Mümtaz Tahincioğlu'nun da hazır bulunacağı ziyarette, motosiklet camiasından toplanan desteğe ilişkin dosya, GSGM'ye sunulacak ve Merkez Danışma Kurulu'nda konunu görüşülmesi talep edilecek. Bu arada, kurulun toplantısını erkene aldığı ve bu nedenle TOMSFED'in çalışmalarını sıklaştırdığı öğrenildi. 
     
Mutlu heyecan      MUTLU Cup'ın İzmit Körfez Pisti'nde yapılan beşinci yarışı sonrası gözler, son etaba çevrildi. ALPET'in sponsoru olduğu organizasyonda altıncı ve son yarış, 6 - 7 Eylül'de yine Körfez Pisti'nde yapılacak. Ozan Şer'in, 83 puanla zirveye yer aldığı Mutlu Cup'ta ALPET adına yarışan Veysel Kadayıfçıoğlu ve Artuğ Aysal da yeni olmalarına rağmen yarışmaya ayrı bir zevk kattılar. 
     
Drag'da yeni randevu      TÜRKİYE Drag Şampiyonası'nın 3. ayağı, 13 Temmuz pazar günü Körfez Pisti'nde yapılacak. İMK'nın organizasyonundaki yarışlarda altı kategoride motoru güçlendirilmiş otomobiller katılabilecek. Kategorilerinde dereceye gireceklere OPET çeşitli ödüller verecek. Türkiye Şampiyonası'nın son iki ayağı ise 21 Ekim'de Körfez ve 16 Kasım'da Antalya'da yapılacak. 
     
Alkoçlar iddialı      ULUDAĞ gazozları sponsorluğunda yarışan Ender Alkoçlar, Pirelli Rallisi'ne de iddialı hazırlanıyor. Co - pilotu İsmet Özbakır ile birlikte yarıştığı Mistubishi Evo 6 aracıyla N kategorisinde dördüncü durumda bulunan Alkoçlar, bu yarışı da kazanarak iddiasını devam ettirmek istiyor. Alkoçlar, Ege Rallisi'nde 5.4 puan alarak N klasmanda kendisine yer bulmuştu. 
     
Ecclestone tatile geliyor      FORMULA 1'İN patronu Bernie Ecclestone, tatilini geçirmek üzere ailesiyle birlikte Türkiye'ye gelecek. Daha önce 9 Temmuz'da İstanbul'da yapılacak Formula 1 pistinin temelini atması planlanan Ecclestone'un, Kurtköy'deki arazide yaşanan ruhsat problemi nedeniyle bu gelişinde sadece tatilini geçireceği öğrenildi. TOMSFED Başkanı Mümtaz Tahincioğlu, üç belediye arasında yaşanan anlaşmazlık yüzünden ruhsat sorunu doğduğunu, ancak bu alanın turizme açılmasıyla problemin ortadan kalkacağını belirterek, "Planlarımızda aksama yok, temeli en geç Eylül başında atacağız" diye konuştu. 
     

</TEXT>
</DOC>
