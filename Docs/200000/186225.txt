<DOC>
<DOCNO> 186225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/soneko20.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Güler Petrolde fiyat ayarlaması 7 gün içinde açıklanacak 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, petrol fiyatlarındaki artışın yakından takip edildiğini belirterek, fiyat ayarlamasının artma veya eksilme şeklinde 7 güne kadar duyurulacağını söyledi. 
     6. Avrasya Ekonomi Zirvesi'ne katılan Güler, gazetecilerin sorularını yanıtladı. 
     Bir gazetecinin seçim tartışmalarını anımsatarak, ekonomide istikrarsızlığa neden olup olmayacağını sorması üzerine Bakan Güler, şunları söyledi 
     ''Kesinlikle hayır. Tam tersine şu anda ekonomideki düzelmeyi görüyorsunuz. İstikrarlı bir hava oluştu. Biz bunu 4 ayrı güven olarak görüyoruz. Önce siyasi güven oluştu. Sonra idari, hukuki güvenin oluşması için mevzuat çalışmaları yapıldı. Bunların sonucunda dördüncü olarak da mali güven oluşuyor. Çok daha iyi noktaya doğru gidiyoruz. Zaten bunu buradaki toplantıda da görüyoruz. Dostlarımızdan gördüğümüz kadarıyla Türkiye'ye çok büyük bir ilgi var.'' Güler, seçim tartışmaları konusunda nasıl bir sonuç beklediğine ilişkin değerlendirmesinin sorulması üzerine de ''Yasal bir süreç. YSK kararını verecek. Başka bir yorum yapamam'' dedi. 
     Mavi Akım'daki son gelişmelerle ilgili bir başka soru üzerine de Bakan Güler, teklifin verildiğini ve Moskova'da bir görüşme yapıldığını, cevap beklendiğini söyledi. 
     
     BOĞAZ'A ELEKTRİK SANTRALI YAPILMASI 

     Güler, basında yer alan Boğaz'a elektrik santrali yapılması konusundaki projeyle ilgili olarak da şunları söyledi 
     ''Arnavutköy'deki akıntıdan yararlanmaya ilişkin etüt halinde bir çalışma. Her kaynaktan yararlanmak istiyoruz. Küçük hidroelektrik santraller var. Yükselti olan her yerde yararlanmayı düşünüyoruz. Biliyorsunuz Boğazda ters akıntı olduğu için ikisinden de yararlanabilen bir çalışma. Yararlanılabilir ve ekonomik olduğunu düşünürsek, bundan yararlanmayı düşünüyoruz. '' Güler, petrol fiyatlarındaki artışın Türkiye'ye etkileyip etkilemeyeceğinin sorulması üzerine de konunun yakından takip edildiğini, fiyat ayarlamasının artma veya eksilme şeklinde 7 güne kadar duyurulacağını ifade etti. 
     Sanayide enerji maliyetlerinde yapılacak indirime ilişkin çalışmaların hangi aşamada olduğu sorusu üzerine de Güler, bu konuda da etüt çalışmalarının devam ettiğini bildirdi. 

     
</TEXT>
</DOC>
