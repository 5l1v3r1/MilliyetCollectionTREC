<DOC>
<DOCNO> 197864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/ekonomi/eko07.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüketici kredisinde vadeler uzuyor 
</HEADLINE>
<TEXT>

   
   Tüketiciler, faizlerdeki düşüşün de etkisiyle kredi kullanımında gittikçe uzun vadeye kayıyor. İlk dokuz ayda bankalar tüketicilere 5.6 katrilyon liralık kredi kullandırdı. Bir yıldan uzun vadeli kredilerin toplamdaki payı yüzde 60'a yaklaştı. 
   Türkiye Bankalar Birliği TBB verilerine göre, tüketiciler ocak - eylül döneminde bankalardan 5 katrilyon 569.9 trilyon liralık kredi kullanımına gitti. İlk dokuz aydaki toplam tüketici kredilerinin, 1.1 katrilyonunu 13 - 18 ay vadeliler, 1.2 katrilyonunu 19 - 24 ay vadeliler, 556.5 trilyonunu 25 - 36 ay vadeliler, 142.4 trilyonunu daha uzun vadeliler oluşturdu. Bir yıldan uzun vadeli tüketici kredilerinin toplamdaki payı yüzde 54'e ulaştı. 
   
   Ücretli rağbet etti 
   Bankalardan kredi kullanan meslek gruplarının başında yine ücretliler geliyor. İlk dokuz ayda 733 bin 980 ücretli bankalardan 2.6 katrilyonluk kredi kullandı. Aynı dönemde, 56 bin 356 serbest meslek mensubu 495.3 trilyon, diğer meslek gruplarında çalışan 96 bin 953 kişi de 1.6 katrilyonluk kredi kullanımına gitti. 
   
   
</TEXT>
</DOC>
