<DOC>
<DOCNO> 198082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/guncel/gun05.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Şüpheli paketlere röntgen 
</HEADLINE>
<TEXT>

      
   Paniğe neden olan şüpheli paketlerin bomba içerip içermediği artık kısa zamanda öğrenilebilecek. Bilkent Teknoparkı'nda geliştirilen bomba teşhis sistemi, şüpheli nesnelerin röntgenini çekerek bomba olup olmadığını gösteriyor. Elektroland Limited Şirketi Genel Müdürü Ferhat Uğur, Ankara Üniversitesi Teknoloji Geliştirme Merkezi'nde başladıkları Bomba Teşhis Sistemi geliştirme çalışmalarını Bilkent Üniversitesi Cyberpark Teknoparkı'nda ürüne dönüştürdüklerini söyledi. Dijital kamera, x ışını kaynağı ve taşınabilir bilgisayardan oluşan sistem, x ışınları sayesinde görüntü elde ediyor. 
   
   'Yurtdışına da satıyoruz' 
   Uğur, gelişmiş ülkelerde de şüpheli cismin röntgeni çekilerek görüntü alındığını ve bu görüntü değerlendirilerek "Su Topu" denilen aletle yüksek basınçlı su fırlatılarak bombanın imha edildiğini söyledi. 
   Türkiye'de "Su Topu'nu" Makina Kimya Endüstrisi'nin ürettiğini anlatan Uğur, topların geliştirdikleri sistemle kullanılmasının ideal olacağını ifade etti. 
   Jandarma patlayıcı birimine 5 adet bomba teşhis cihazı verildiğini belirten Uğur, "Sistemin maliyeti 8 - 12 bin dolar, yurtdışından alındığında ise maliyet 40 bin dolara yaklaşıyor. Geliştirdiğimiz sistem için Türk Patent Enstitüsü'ne başvurduk. Yurtdışından da talepler alıyoruz. İlk etapta Nijerya ve Umman'a satış yaptık" diye konuşuyor. 
   
   
   
   
   
</TEXT>
</DOC>
