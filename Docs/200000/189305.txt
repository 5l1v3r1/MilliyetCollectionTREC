<DOC>
<DOCNO> 189305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/soneko18.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi kartını yaz döneminde en çok araba kiralamada kullandık 
</HEADLINE>
<TEXT>

     Yaz dönemini içeren yılın üçüncü çeyreğinde kredi kartı işlemlerinde en yüksek ciro artışları turizm sektörüyle ilgili oldu. 
     Kredi kartıyla yapılan harcama ve alışverişlerde birinci sırayı araba kiralama aldı. Yaz döneminde cirosunda yüzde 333.85 artış yaşayan araba kiralamayı, yüzde 97.81 ile seyahat acentaları, yüzde 74.02 ile oteller izledi. 
     BKM verilerine göre, kredi kartıyla yapılan alışveriş ve nakit avans tutarı Temmuz-Eylül döneminde geçen yılın aynı dönemine göre yüzde 52 oranında arttı ve 11 katrilyon 167 trilyon liraya ulaştı. 
     İşlem adetleri ise yüzde 30'luk bir artışla 170 milyon adetten 220 milyon adede yükseldi. 
     2002 yılının üçüncü çeyreğinde 6 katrilyon 379 trilyon lira olan alışveriş tutarı, bu yılın aynı döneminde yüzde 54'lük bir artışla 9 katrilyon 870 trilyon liraya yükseldi. 
     Kredi ve banka kartlarıyla Türkiye'ye giren döviz miktarı 684 milyon dolardan 865 milyon dolara çıktı. 
     Türk Lirası bazında yabancı bankalara ait kredi kartlarıyla 845 trilyon lira, banka kartlarıyla ise 362 trilyon lira tutarında işlem yapıldı. Yılın ilk 9 ayında yabancı bankalara ait kredi ve banka kartları ile yapılan alışveriş harcaması 772 milyon dolar, nakit avans kullanımı ise 690 milyon dolar oldu. Geçen yılın Eylül ayı sonunda 1 milyar 252 milyon dolar olan döviz girdisi, 1 milyar 462 milyon dolara yükseldi. 
     Banka kartıyla yapılan alışveriş ve nakit çekim tutarında da geçen yılın üçüncü çeyreği ile karşılaştırıldığında yüzde 49 oranında artış gözlenen verilerde, işlem adetlerindeki artışın da yüzde 16 olduğu belirtildi. 
     
     KREDİ KARTI SAYISI 18 MİLYONU AŞTI 
     BKM verilerinde 2002 yılının aynı dönemine göre, Otomatik Vezne Makinesi olarak adlandırılan ATM'lerde artış yaşandı. Eylül 2002 sonu itibariyle, 11 bin 984 olan ATM sayısı, 12 bin 755'e yükseldi. Kredi kartı kullanımındaki yükselişe paralel olarak Satış Noktası Terminali'nde de POS artış gözlendi. Eylül 2002 sonu itibariyle 463 bin 761 olan POS sayısı 621 bin 046'ya yükseldi. 
     2002 yılı Eylül ayı sonunda 15 milyon 281 bin 289 adet olan toplam kredi kartı sayısı, 2003 yılının aynı döneminde 18 milyon 34 bin 627 adede, 2002 yılı üçüncü çeyrek sonunda 33 milyon 367 bin 426 olan banka kartı sayısı da, 2003 yılının Eylül ayı sonunda 38 milyon 737 bin 85 adede çıktı. 
     BKM verilerine göre yılın üçüncü çeyreğinde ikinci çeyrekte olduğu gibi canlanma en yoğun olarak araba kiralama sektöründe görüldü. Temmuz, Ağustos ve Eylül aylarını kapsayan yaz döneminde cirosunda yüzde 333.85 artış yaşayan araba kiralamayı, yüzde 97.81 ile seyahat acentaları, yüzde 74.02 ile oteller, yüzde 64.91 ile kuyumcular, yüzde 63.89 ile içkili yerler izledi. 
     2003 Temmuz-Eylül döneminde en çok işlem okulların açıldığı hafta sonuna denk gelen 13 Eylül'de yapıldı. 13 Eylül'de BKM Switch sisteminden 2 milyon 318 bin 863 adet işlem geçti. 
     
</TEXT>
</DOC>
