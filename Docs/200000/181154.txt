<DOC>
<DOCNO> 181154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/siyaset/siy03.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcıdan takipsizlik kararı 
</HEADLINE>
<TEXT>

   ŞÜKRAN ÖZÇAKMAK 

   
   Halk Ekmek, İGDAŞ ve Ağaç A.Ş.'deki ihalelerde usülsüzlük yaptıkları gerekçesiyle haklarında soruşturma açılan Başbakan Recep Tayyip Erdoğan, İstanbul Büyükşehir Belediye Başkanı Ali Müfit Gürtuna, Enerji ve Tabii Kaynaklar Bakanı Hilmi Güler, eski bakan Hasan Aksay için Eyüp Cumhuriyet Savcılığı, delil yetersizliği nedeniyle takipsizlik kararı verdi. Savcılık, genel müdürlerin de bulunduğu 142 kişi hakkında ise dava açtı. 2002'de açılan soruşturmayla ilgili karar, Erdoğan ve Gürtuna'nın Yargıtay ve İstanbul Cumhuriyet Başsavcılığı'nda bulunan dosyalarının birleştirilmesiyle verildi. Erdoğan ve Gürtuna, 1997 - 2001 yılları arasında, "Cürüm işlemek için teşekkül oluşturarak, nitelikli zimmet, devlet alım ve satımlarında çıkar sağlamak, rüşvet almak" iddialarıyla suçlanıyorlardı. Doğalgaz ihalelerine fesat karıştırdığı, bazı firmalara haksız çıkar sağladığı, şirket parasını zimmetine geçirdiği iddiasıyla suçlanan İGDAŞ eski Murahhas Azası M. Hilmi Güler Enerji Bakanı hakkında da delil yetersizliğinden takipsizlik verildi. 
   
</TEXT>
</DOC>
