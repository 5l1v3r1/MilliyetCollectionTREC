<DOC>
<DOCNO> 182341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/guncel/gun20.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Ombudsmanlar İstanbul'da buluştu    Uluslararası Haber Ombudsmanları Örgütü ONO konferansı, İstanbul'da Milliyet'in ev sahipliğinde bugün başlayacak.17 ülkeden 80'e yakın ombudsmanı bir araya getiren ONO konferansları her yıl başka bir şehirde yapılıyor. Irak savaşı nedeniyle daha önce yapılması gereken konferansın bugüne ertelendiğini belirten Milliyet yazarı Sami Kohen, Türkiye'de ilk defa ombudsman müessesesini Milliyet'in başlattığını vurguladı. Milliyet Okur Temsilcisi Yavuz Baydar ise 33 ombudsmanın konuşmacı olarak katılacağını belirttiği konferansta, Rus, Ortadoğu ve Balkan basınıyla ilgili konuların yanı sıra Irak savaşının tartışılacağını söyledi. 
   
   Türkmenler bugün başkanını seçiyor    Irak Türkmen Cephesi Kurultayı'nda, bugün başkan ve yönetim organları seçilecek. ABD askerleriyle Türk irtibat timlerinin korumasında Kerkük'te gerçekleştirilen 3. Türkmen Cephesi Kurultayı'nın dünkü bölümünde başkanlığa en yakın kişi olarak gösterilen Faruk Abdullah Abdurrahman, "Geçmişte yaşanan olumsuz gelişmeleri ortadan kaldırmak için diyalog ortamı geliştireceğiz. Kürtlere barış elimizi uzatıp kardeşçe yaşayacağız, onlarla ortak çalışacağız" dedi. 
   
   
</TEXT>
</DOC>
