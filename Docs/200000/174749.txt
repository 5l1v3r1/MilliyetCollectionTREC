<DOC>
<DOCNO> 174749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/magazin/amag.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Uzay'ın kralı geliyooor... 
</HEADLINE>
<TEXT>

   Cem Yılmaz, ekibi öyle güldürdü ki 'Gora'nın çekimleri aksadı, senaryo değişti, bazen her şey baştan çekildi... Ve şimdi gülme sırası seyircide... 
      İLKNUR GÜLMEZ 
   
   CEM Yılmaz, 25 Mayıs'ta "Motor" dediği bilimkurgu filmi 'Gora'nın çekimlerini tamamladı. 21 Aralık'ta vizyona girmesi planlanan 'Gora'nın çekimleri 2.5 ay sürdü. Antalya'daki çekimlerde kendisine ayrılan özel kulis ve otelde kalmak yerine set ekibiyle aynı ortamı paylaşan Yılmaz, çekimler boyunca yaptığı esprilerle ekiptekileri kahkahaya boğdu. Yılmaz'ın yaptığı espriler nedeniyle kimi zaman çekimler aksadı, kimi zaman da planlar yeniden çekildi. Ömer Faruk Sorak'ın yönettiği filmde Yılmaz, oyuncularla tek tek ilgilenip rollerini tarif etti. 
   5 MİLYON seyirci hedefleyen Yılmaz, filmde 5 ayrı karakteri canlandırdı. 'Gora'nın ham görüntülerini izleyen Yılmaz Erdoğan da filme 'tam not' verdi. Şafak Sezer, Özkan Uğur, Ozan Güven, Özge Özberk, Rasim Öztekin, Erdal Tosun, İdil Fırat ve Cezmi Baskın gibi oyuncuların yer aldığı filmin çoğu sahnesi Cem Yılmaz'ın esprilerine göre değiştirildi. Filmdeki gezegen atmosferleri için 25 farklı mek n inşa edildi. Kostüm grubu da 450 farklı tasarım, 2 bin kostüm, 4 bine yakın aksesuvar, özel makyaj ve saçlarla uzay medeniyeti yarattı. 
   
   
</TEXT>
</DOC>
