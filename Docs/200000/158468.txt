<DOC>
<DOCNO> 158468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/soneko15.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ADIDAS, Hong Kong üretimini Türkiye'ye kaydırdı... 
</HEADLINE>
<TEXT>

     Spor giyimde dünya devi olan Adidas, Uzakdoğu'da ortaya çıkan Sars hastalığı nedeniyle Hong Kong'da üretmeyi planladığı siparişlerinden ilk büyük partiyi Türkiye'ye kaydırdı. 
     Konya'da MASER Holding bünyesinde faaliyet gösteren Serten Tekstil, üretime ekonomik krizlerin gölgesinde 1998 yılında başladı. Ancak krize rağmen planlı bir şekilde büyüyen şirket, kısa süre içinde mensubu olduğu holing bünyesindeki diğer tekstil fabrikalarıyla birlikte, dünya piyasasına mal satar duruma geldi. 
     Adidas'ın dikkatini çeken Serten Tekstil, bir çok ünlü markanın yanı sıra dünya spor giyim devi Adidas firması ile de anlaşma imzalayarak, aynı gruba bağlı tekstil firmalarıyla birlikte Adidas için üretim yapmaya başladı. 
     Serten Tekstil A.Ş Genel Müdürü Ertuğrul Üstünbıçak, ekonomik krizler nedeniyle Konya'da toplam 4 bin işçinin işten çıkarıldığı bir dönemde, 600 kişiye işbaşı yaptırarak örnek bir başarıya imza attıklarını söyledi. 
     Halen sadece Adidas firması için yıllık ortalama 1 milyon adet tişört başta olmak üzere çeşitli tekstil ürünleri üretimi yaptıklarını anlatan Üstünbıçak, Uzakdoğu'da ortaya çıkan Sars hastalığının ise zaten pazar problemi yaşamayan firmaları için, daha fazla büyüme fırsatı yarattığını bildirdi. 
     Dünyanın en büyük tekstil merkezi durumunda olan Hong Kong'un, Sars hastalığı nedeniyle büyük firmalar tarafından tercih edilmemeye başlandığını kaydeden Üstünbıçak, şöyle konuştu 
     ''Halen kendisi için İstanbul ve Konya'daki fabrikalarımızda üretim yaptığımız Adidas'ın, Hong Kong'daki üretimlerini Sars hastalığı nedeniyle büyük ölçüde durdurduğunu öğrendik. Elindeki stoklar nedeniyle bir süre bekleyen Adidas, Uzakdoğu'dan sonra en büyük tekstil üretim merkezi olan Türkiye'ye yöneldi. Adidas, dünyanın bir çok yerinde değişik firmalara üretim yaptırmasına karşın Hong Kong'da ürettirmeyi planladığı ilk büyük parti için Türkiye'yi tercih etti. Bu siparişten, Serten Tekstil olarak bizim payımıza da aylık ekstra 200 bin tişört üretimi düştü.'' 
     
     ADİDAS'IN KARARI SEVİNÇ YARATTI 
     Tekstil sektöründeki talep değişimlerinin, üretim merkezlerine en az 6 ay sonra yansıdığını hatırlatan Üstünbıçak, Adidas Firması'nın erken sayılabilecek bu olumlu kararının, grubun tüm tekstil şirketleri tarafından sevinçle karşıladığını ifade etti. 
     Üstünbıçak, yüksek kalitede üretim yapılan Konya'daki fabrikada, ürünleri paketlenme aşamasından önce kalite-kontrolünü yapmakla görevli bir de Adidas kontrolörü bulunduğunu belirterek, her gün biraz daha büyüdüklerini, kendilerine iş başvurusu yapan hiç bir kalifiye elemanı geri çevirmediklerini söyledi. 
     Sars hastalığı nedeniyle Türkiye'ye, bir kaç ay içinde, tekstil alanındaki diğer dünya markalarından da daha fazla sipariş gelmesini beklediklerini vurgulayan Ütünbıçak, talepleri karşılayabilmek için yeni makineler ve yeni ünitelerle üretim kapasitesini artırmaya yönelik çalışmaların sördüğünü sözlerine ekledi. 
     
</TEXT>
</DOC>
