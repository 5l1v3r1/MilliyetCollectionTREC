<DOC>
<DOCNO> 190960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sondun27.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'den Irak'a 50 milyon dolarlık bağış... 
</HEADLINE>
<TEXT>

     İspanya'nın başkenti Madrid'de düzenlenen ''Irak'ın Yeniden Yapılanmasına Bağışta Bulunanlar Uluslararası Konferansı''na katılan Türkiye'nin, 2007 yılına kadar Irak'a 50 milyon dolar yardımda bulunacağı öğrenildi. 
     Edinilen bilgiye göre, Türkiye'nin Irak'a yapacağı 50 milyon dolarlık bağış hükümetlerden hükümete yapılacak. Başbakan Recep Tayyip Erdoğan'ın talimatıyla karara bağlanan 50 milyon dolarlık yardım 2004-2007 yılları arasında verilecek. 
     Bu arada, Dünya Bankası Başkanı James D. Wolfensohn, 2007 yılına kadar Irak'ın yeniden yapılanması için 36 milyar dolar gerektiğini açıkladı. BM Genel Sekreteri Kofi Annan'ın konferansa katılan ülkelere yaptığı ''cömert olun'' çağrısı ise ABD'nin Irak politikasına karşı çıkan Almanya, Fransa ve Rusya gibi büyük ülkelerden karşılık bulmadı. 
     Bu ülkelerin yardımlarının 100 milyon dolar seviyelerinde kalması bekleniyor. Dünya Bankası, BM ve IMF kaynaklarına göre, yardımda bulunacak ülkeler şöyle 
     ''ABD 20 milyar 300 milyon dolar, Dünya Bankası 3-5 milyar dolar, Japonya 1.5 milyar dolar sadece 2004 yılı için daha sonra 2007'ye kadar 3.5 milyar dolara artırılması öngörülüyor , İngiltere 438 milyon dolar, İspanya 300 milyon dolar, AB 235 milyon dolar, Güney Kore ve İtalya 200'er milyon dolar, Almanya 100 milyon dolar, Hollanda 15.3 milyon dolar, Belçika 4.2-5.9 milyon dolar, Filipinler 1 milyon dolar.'' BM ve Dünya Bankası'nın Irak'ın yeniden yapılanması için hazırladığı planda 2004 yılı için gerekli rakam 9 milyar 300 milyon olarak gösterilirken, altyapıya 5 milyar 836 milyon dolar, sağlık, eğitim ve istihdama 1 milyar 880 milyon dolar, tarım ve sulamaya 1 milyar 230 milyon dolar, özel sektörün kalkınmasına 145 milyon dolar aktarılması hedefleniyor. 
     2005-2007'de ise altyapı harcamaları için 18 milyar 368 milyon dolar gerekiyor. 
     
</TEXT>
</DOC>
