<DOC>
<DOCNO> 173870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/spor/spo01.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ya Dursun, ya Hassan 
</HEADLINE>
<TEXT>

   Forvette Sinan ile birlikte Sergen'i oynatmayı düşünen Lucescu'nun bu planı, süper solağın sakatlanmasıyla bozuldu. Rumen hoca şimdi bu göreve iki Ahmet'ten birini soyunduracak 
      BİLAL MEŞE 

   
   Adalesinde ödem 
   SOL alt adalesinde ödem ve gerilme tespit edilen Sergen Yalçın'ın Samsunspor karşısında forma giyemeyecek olması, Lucescu'nun planlarını bozdu. Avusturya kampında sakatlanan ve takımdan ayrı olarak düz koşular yapan yıldız oyuncuyu forvette oynatmayı hesaplayan Rumen teknik adamın, bundan dolayı ileride Sinan ile birlikte Ahmed Hassan ya da Ahmet Dursun'dan biri arasında tercih yapacağı öğrenildi. Sergen'in Samsun'a gidip gitmeyeceği son kontrollerde belli olacak. 
   
   İlk tercih Dursun 
   İLHAN Mansız'ın yokluğunda Teknik Direktör Lucescu'nun forvette görevlendirmeyi düşündüğü ilk isim Ahmet Dursun. Golcüsüne sürekli moral takviyesi yapan Rumen çalıştırıcının, Ahmed Hassan'ı da hazırladığı belirtiliyor. Mısırlı futbolcunun, Gençlerbirliği'nde orta sahada görev almasına rağmen attığı goller ve hücum hattındaki başarılı performansı, Lucescu'nun bu futbolcuyu forvette düşünmesine neden oldu. 
   
   Alternatifler çok 
   ANCAK kurt teknik adamın, çeşitli alternatifler oluşturduğu, bunlardan birinin de Sinan'ı tek forvet olarak oynatmak olduğu ifade edildi. Bu durumda ise Sinan'ın ardında Ahmed Hassan ve Pancu ikilisine ileride dönük görev vermeyi düşündüğü öğrenildi. Aklındaki tüm taktikleri takıma deneten Siyah - Beyazlı çalıştırıcının bugün ve yarın yapacağı antrenmanları basına kapatarak, kafasındaki 11'i şekillendirmeye çalışacağı belirtildi. 
   
   Ermenistan'da bir Kartal    ORHAN YILDIRIM 

   BEŞİKTAŞ altyapısından yetişen kaleci Ari Bağamyan, A takıma yükselme başarısını gösteremedi ama, Kara Kartal'ı Ermenistan'da temsil etme şansını yakaladı. Ari, Ermenistan Futbol Federasyonu'nun 15-25 Ağustos'ta 32 ülkede yaşayan Ermeni asıllı futbolcuların katılımıyla düzenleyeceği mini olimpiyatta, 18 kişilik İstanbul karmasının kalesini koruyacak. 
   9 yaşında Siyah - Beyazlı formayla tanışan, 6 yıl minik, yıldız, 14-16 ve PAF takımında görev alan Ari, daha sonra eğitim için gittiği İngiltere'de Wimborne takımında oynadı. Yeniden Türkiye'ye dönen genç kaleci, "Ermeni asıllıyım ancak ilk hedefim Türk Milli Takımı. Ailem Yozgatlı ve bizim için önce ekmeğimizi yediğimiz bu ülke gelir" dedi. 
   
   Nanni'ye gittiler    KARTAL, Arjantinli forvet Nanni için menajer Olgun Aydın'ı görevlendirdi. Aydın'a yetki belgesi verip Arjantin'e gönderen Siyah-Beyazlılar'ın 3.5 milyon doları gözden çıkardığı öğrenildi. Olgun Aydın, Okan Koç ve Ahmed Hassan'ın transferlerinde Beşiktaş'a önemli katkı sağlamıştı. Nanni'nin kulübü Velez Sarsfield ile Olgun Aydın bu akşam biraraya gelecek. 
   
   Primler bekleniyor    GEÇEN yıldan kalan 100 bin dolarlık şampiyonluk priminin yarısını İsviçre kampı öncesinde alan Beşiktaşlı futbolcular, kalan 50 bin doları da dört gözle bekliyor. Yönetimin de Samsunspor maçı öncesinde bir jest yaparak kalan parayı futbolcuların hesaplarına yatıracağı öğrenildi. 
   
   Ahmet'ten büyük söz    GÜNDEN güne iyi bir form yakalayan Ahmet Dursun, "Lige bomba gibi düşeceğiz" dedi. Geçen sezon lig başlamadan önce takım olarak bir söz verdiklerini ve de 100. yılda şampiyonluğu kimseye bırakmayacaklarını garanti ettiklerini vurgulayan Ahmet, "Şimdi yine takım arkadaşlarım adına şunun sözünü verebilirim Avrupa kupalarında hasretini çektiğimiz büyük başarılar bu sene gelecek ve ülkemizin göğsünü kabartacağız" diye konuştu. 
   
   Luce bayılttı    SAMSUNSPOR maçının hazırlıklarına dün iki antrenmanla devam eden Beşiktaş'ın sabah idmanına ishal olan Zago katılmadı, Pancu düz koşu yaptı. Sergen ise antrenmanda yer almadı. Teknik Direktör Lucescu, ilk 15 dakikanın ardından çalışmayı medyaya kapadı. Antrenmanda, orta sahada görev yapan gurbetçi İbrahim Aydemir denendi. 
   İKİ saat süren çalışma sırasında önce düz koşu, ardından 5'e 2 çalışması yapan Kartal, daha sonra çift kale maç yaptı. Yoğun tempodan ve sıcaktan bitkin düşen futbolcular, idman bitiminde su şişelerine sarıldı. Basına kapalı yapılan akşam idmanında ise A takım PAF takımını 6 - 0 yendi. Beşiktaş dün Şampiyonlar Ligi kitapçığı için fotoğraf çektirdi. 
   
   
</TEXT>
</DOC>
