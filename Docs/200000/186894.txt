<DOC>
<DOCNO> 186894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/ekonomi/eko05.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'ın kaçırdığı para tutanaklarda 
</HEADLINE>
<TEXT>

   Gaziantep, Ergani ve Şanlıurfa Çimento'dan aldıkları 235 milyar lira ile 150 bin euroyu İstanbul'a götürürken yakalanan iki kişinin para kaçırma girişimi mahkeme kayıtlarına girdi 
   AHMET KAYA Gaziantep 
   
   Gelirleri üzerinde ihtiyati tedbir kararı olan Uzanlar'a ait Gaziantep, Ergani ve Şanlıurfa Çimento'dan aldıkları 235 milyar lira ile 150 bin euroyu İstanbul'a götürürken yakalanan Ahmet Akön ve Ahmet Alev'in, holding müfettişi olarak imzaladıkları tutanaklar, Uzanlar'ın BDDK'dan para kaçırma girişimlerinin ilk resmi belgesi olarak adliye kayıtlarına girdi. Tutanaklardan harekete geçen Gaziantep Cumhuriyet Savcılığı inceleme başlattı. 
   
   Viyadükte operasyon 
   Savcılığa intikal ettirilen tutanakta, "Maden Çimento Gaziantep şubesinin yapmış olduğu satış tahsilatı 163.4 milyar lira olup tutar Merkez muhasebe kasasına teslim edildi'' ifadesiyle parayı teslim veren ve alanların imzaları bulunuyor. 
   Gaziantep - Adana Otoyolu'ndaki Atatürk Viyadüğü'nde 3 Ekim'de gözaltına alınıp İstanbul'a gönderilenlerden Ahmet Alev'in de Rumeli Holding'ine bağlı Ergani ve Şanlıurfa Çimento'da aldığı para karşılığında tutanak imzalandığı anlaşıldı. Bu tutanaklarda da holding müfettişi Ahmet Alev'e Maden'de 132 milyar, Şanlıurfa Çimento Fabrikası'nda ise 63 milyar ile 123.8 milyar lira teslim edildiği ortaya çıktı. Paranın bir kısmıyla 150 bin euro alındı. Bu operasyon, ÇEAŞ ve İmar Bankası'na el konulması, diğer varlıkları ile ilgili ihtiyati tedbir kararları alınmasından sonra Uzanlar'ın para kaçırdığının belgelendiği ilk olay oldu. 
   
   Talimat Rumeli Holding'ten    Güneydoğu fabrikalarında para toplayıp, İstanbul'a nakleden Alev ve Akön imzalı tutunaklarda, "Rumeli Holding Teftiş Kurulu Başkanı Hüseyin Onur Akyüz, personel maaşlarının ödenmesi için bize bu talimatı verdi" ifadesi yer aldı. Alev, son operasyondan önce aynı miktara yakın parayı Ergani ve Şanlıurfa'dan alıp, İstanbul'a naklettiğini itiraf etti. Akön de, Gaziantep fabrikasından aldığı euroları bankada TL'ye çevirip İstanbul'a naklettiğini söyledi. 
   
   
</TEXT>
</DOC>
