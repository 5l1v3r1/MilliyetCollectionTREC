<DOC>
<DOCNO> 185743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sondun11.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü güzellere ''sapık'' dadandı... 
</HEADLINE>
<TEXT>

     Müzik dünyasının güzelleri Britney Spears ve Kylie Minogue, peşlerini bırakmayan iki sapıktan yaka silkiyor. Minogue, kendisine garip mektuplar gönderen çılgın hayranını polise şikayet ederken, Spears sürekli faks çeken Japon işadamı ile başa çıkmakta zorlanıyor. 
     Internetteki ''peoplenews'' sitesinin haberine göre, 35 yaşındaki ünlü şarkıcı Kylie Minogue, gece gündüz kendisini rahatsız eden çılgın hayranına rağmen soğukkanlılığıyla dikkati çekiyor. 
     Plak şirketi EMI'a ardı ardına mektuplar gönderen ve daha sonra da Chelsea yakınlarındaki evine dadanan hayranını polise şikayet eden Minogue'un sözcüsü, mektuplarda ölüm tehditi olmamasına rağmen polis soruşturmasına ihtiyaç duyduklarını bildirdi. 
     Medyada, bu yöndeki haberlerin ''Kylie'ye Ölüm'' gibi başlıklarla yer aldığını belirten sözcü, ''Kylie ile bu sabah konuştum. O çok iyiydi ve her zamankinden neşeliydi. Olay biraz abartıldı. Ama yine de ciddiye almak lazım'' açıklamasında bulundu. 
     Kylie Minogue, şu günlerde Kasım ayında müzikseverlerle buluşacak olan ''Slow'' adlı çalışmasıyla meşgul. Minogue'un bu çalışmasını, ''Body Language'' isimli albümü izleyecek. Özel hayatında da hareketli günler yaşayan Minogue, 6 aydır birlikte olduğu Fransız aktör Olivier Martinez ile evlilik hazırlığında. 
     
     MAHKEMEYE VERDİ 

     Pop müziğin ''prensesi'' Britney Spears ise ''faks çılgını'' Japon işadamı yüzünden dertli. 
     Masahiko Shizawa adlı hayranını kendisini telefon ederek ve faks çekerek rahatsız etmekle suçlayan Spears, 43 yaşındaki işadamıyla ortak anlaşma yoluna gitmek için bu ayın başında istekte bulundu. 
     Başta bu isteği kabul eden işadamı, aradan çok zaman geçmeden yeniden faks makinesinin başına oturdu ve Spears'ı rahatsız etmeye başladı. 
     Sonunda Shizawa'yı ''saplantılı kişiliğiyle kendisini rahatsız ettiği'' gerekçesiyle mahkemeye veren Britney Spears'ın çılgın işadamından kurtulup kurtulamayacağı Los Angeles'ta görülecek davanın sonunda belli olacak. 

     
</TEXT>
</DOC>
