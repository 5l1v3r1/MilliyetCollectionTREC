<DOC>
<DOCNO> 168246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sondun07.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bono "Zengin ülkeler yoksullara yardım etsin yoksa..." 
</HEADLINE>
<TEXT>

     İrlandalı ünlü müzik grubu U2'nin solisti Bono, zengin ülkelerden, dünyada yoksullukla mücadelede daha fazla çaba harcamalarını istedi. 
     Müziğinin yanı sıra insani yardım kuruluşlarına yaptığı yardım ve bu çerçevede şahsi çabalarıyla tanınan Bono, yuksulluğun üzerine gidilmemesi halinde ''sivil itaatsizlik kampanyalarına'' katılacağını söyledi. 
     Bono, ''Temsil ettiğim insanlar, içinde bulunduğum topluluktaki eylemciler, Afrika'daki durumun birkaç yıl daha böyle devam etmesi halinde çok farklı bir yol izleyecekler. Eylemci arkadaşlarımla sivil itaatsizlik kampanyalarında yürümeye hazırım'' dedi. 
     U2 solisti, geçen yıl dönemin ABD Hazine Bakanı Paul O'Neill ile Afrika'ya giderek AIDS hastalığını tedavi etmeye çalışan klinikleri ve okulları gezmiş, Dünya Bankası'nın sponsoru olduğu projelerle ilgilenmişti. 
     
</TEXT>
</DOC>
