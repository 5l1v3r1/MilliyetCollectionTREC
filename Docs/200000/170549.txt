<DOC>
<DOCNO> 170549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/sondun11.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Necef'te 10 bin kişilik gösteri... ABD askerleri taşlandı... 
</HEADLINE>
<TEXT>

     Irak'ın Necef kentinde, 10 binden fazla göstericinin Amerikan ordusunun Irak'ta bulunmasını protesto ettiği, bazı göstericilerin Belediye Başkanlığı binasını koruyan Amerikan deniz piyadelerine taş attığı bildirildi. 
     AFP'nin haberine göre, kent yakınlarındaki Amerikan üssüne yürümeye hazırlanan göstericiler, özellikle Amerikan askerlerinin dün Iraklı Şii lider Seyid Muktada El Sadr'ın evini sarmasına tepki gösterdi. 
     Gösteriye katılan imamlar, göstericileri sakinleştirmeye çalıştı. Gösteri sırasında Belediye Başkanlığı binasının önünde 12 Amerikan askerinin bulunduğu belirtildi. 
     Göğüslerine vurarak ABD karşıtı sloganlar atan göstericilerin bazılarının, devrik Irak lideri Saddam Hüseyin'e bağlı güçlerce 1999'da öldürülen El Sadr'ın babası Muhammed Sadık El Sadr'ın resimlerini taşıdıkları kaydedildi. 
     Amerikan askerlerinin dün gece El Sadr'ın evini kuşatmasının ardından, Bağdat'ta binlerce kişi ABD karşıtı gösteri yapmıştı. 
     El Sadr, Cuma günkü hutbesinde ABD'yi ve 13 Temmuz'da kurulan Irak geçici hükümet konseyini eleştirmişti. 
     
</TEXT>
</DOC>
