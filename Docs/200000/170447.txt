<DOC>
<DOCNO> 170447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/son/sontur18.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi rekortmenlerine yeşil pasaport veriliyor... 
</HEADLINE>
<TEXT>

     İçişleri Bakanı Abdülkadir Aksu, ''Vergi rekortmenlerine yeşil pasaport verilmesiyle ilgili olarak Maliye Bakanlığı ile son toplantıyı yaptık. En kısa sürede bu düzenlemeyi hayata geçireceğiz'' dedi. 
     Aksu, Eskişehir Ticaret Odası'nı ETO ziyaretinde, hükümetin seçimden önce yapamayacağı hiçbir konuda vatandaşa vaatte bulunmadığını belirterek, iktidarları süresince işadamlarının önündeki engelleri bir bir kaldırmaya özen gösterdiklerini söyledi. 
     İşadamı ve sanayicilerin yurtdışına çıkışlarda yaşadıkları sorunların ortadan kaldırılması için bakanlık yetkililerine verdiği talimat doğrultusunda çalışmalara başlandığını belirten Aksu, söz konusu düzenleme için Maliye Bakanlığı ile üç ayrı toplantı gerçekleştirildiğini kaydetti. 
     Aksu, yeşil pasaport konusundaki çalışmaların tamamlandığını belirterek, '' Vergi rekortmenlerine yeşil pasaport verilmesiyle ilgili olarak Maliye Bakanlığı ile son toplantıyı yaptık. En kısa sürede bu düzenlemeyi hayata geçireceğiz'' diye konuştu. 
     
     YEREL YÖNETİM VE KAMU YÖNETİMİ REFORMU 
     Yerel yönetim ve kamu yönetimi reformu üzerindeki çalışmaların da son aşamaya geldiğini bildiren Aksu, bu konuyla ilgili bir şura oluşturacaklarını bildirdi. 
     Aksu, AB uyum yasalarına öncelik vermelerinden dolayı yerel yönetim ve kamu yönetimi reformunun bir süre geciktiğini ifade ederek, şöyle konuştu 
     ''Türkiye'de ilk defa bir iktidar, acil eylem planı adı altında program açıklayarak kendisini süreyle bağlamıştır. İktidar olarak seçimlerden önce her kesimin şikayet ettiği yerel yönetim ve kamu yönetimi reformunu söz verdiğimiz gibi bir yıl içinde Meclis'ten geçireceğiz. Şu anda 6 ayı tamamladık. Meclis açıldığında ilk görüşülecek yasalardan biri bu olacak.'' Merkezi idarede bulunan 5 bakanlık dışındaki tüm yetkileri yerel yönetimlere devretmeye hazırlandıklarını anlatan Aksu, şöyle devam etti 
     ''Yaptığımız iş tüm Türkiye'yi ilgilendirdiği için ayrıntılı bir şekilde çalışma yapıyoruz. Artık, her sorun yerinde çözülecek. Her partiden belediye başkanı ile ilgili bürokrat ve bakan arkadaşlarla toplantılar yaptık. Hazırlanan taslaklar üniversitelere gönderildi ve tartışıldı. Bu taslaklara son şeklini vermek için, sivil toplum kuruluşları ve ilgili kurumların yetkililerinden oluşturacağımız şura da toplantılar yapacak.'' Aksu, bir-iki il dışında trafik hizmetlerini belediyelere, köy hizmetleri işlerini de il özel idarelerinin sorumluluğuna vereceklerini belirterek, sadece İstanbul'da köy hizmetleri işinin belediyede kalacağını bildirdi. 
     ''Eğitim, kültür, sağlık'' gibi konuların tamamen yerel yönetimlere bırakılacağını anlatan Aksu, ''Kısaca üniter yapımızı bozmadan, özerk bir yerel yönetim reformu üzerinde çalışıyoruz'' dedi. 
     
     TOPLUMA KAZANDIRMA YASA TASARISI 
     Aksu, Topluma Kazandırma Yasa Tasarısı'nın Türkiye'nin geleceğini yakından ilgilendiren önemli konuların başında geldiğini belirterek, söz konusu düzenlemenin terör örgütü PKK KADEK'in siyasallaşma çabalarının da önüne geçeceğini kaydetti. 
     Irak'taki yeni oluşumun içinde yer almak için sözde Kürdistan Demokratik Çözüm Partisi'ni kuran terör örgütü PKK KADEK'in ne ABD'den ne de Talabani ve Barzani'den yüz bulabildiğini anlatan Aksu, şöyle konuştu 
     ''Böyle olunca terör örgütü PKK KADEK yeniden eylemlere başladı. Aldığımız istihbaratlara göre, şu anda PKK KADEK'in Irak'ın kuzeyinde 4 bin düzeyinde, Türkiye'de de 100-200 civarında üyesi var. Siyasallaşma çabaları içinde 3-4 yıldır eylem yapmayan PKK KADEK, bu sürede sempatizan topladı. Bu gençler, hiçbir eyleme katılmamış insanlar. Bunları kazanmamız lazım. İçişleri ve Adalet komisyonlarından geçen Topluma Kazandırma Yasa Tasarısı'yla 30 yıldır akan kanı durdurmayı hedefliyoruz.'' Aksu, bu tasarının yasalaştığında hiçbir eyleme karışmadığı tespit edilen kişilerin, ''ben teslim oldum'' deyip gerekli incelemeden sonra evlerine gidebileceğini belirterek, şöyle devam etti 
     ''Örgüt üyesi olup eyleme karışanlar ise örgüt içindeki konumuna uygun vereceği bilgilerin doğru çıkması durumunda ceza indiriminden yararlanacak. Bu yasa, sadece örgüt lideri ve liderin etrafındaki 8-10 kişiyi kapsamıyor. Bunun dışındaki eyleme katılan örgüt üyelerinin tümü bilgi vermeleri ve bunların doğru olması koşuluyla ceza indiriminden yararlanabilecek. Bu yasayı hazırlarken şehit analarını unutmuş değiliz, onların acısı hala yüreğimizde. Ancak, tüm çabamız şehit analarına bir yenisinin eklenmemesidir.'' 
     
</TEXT>
</DOC>
