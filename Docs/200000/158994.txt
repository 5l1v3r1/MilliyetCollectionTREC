<DOC>
<DOCNO> 158994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sondun19.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Papadopulos "Türkiye'nin AB'ye girmesini istiyoruz" 
</HEADLINE>
<TEXT>

     Kıbrıs Rum kesimi lideri Tasos Papadopulos, ''Türkiye'nin AB üyeliğine karşı olmadığını'' söyledi. 
     Papadopulos, Atina'da yayınlanan To Vima gazetesindeki demecinde, Türkiye'nin AB üyeliği konusuna değinerek, ''Türkiye'nin AB'ye girmesini istiyoruz. Bunun, Kıbrıs sorununun çözümüne yardımcı olacağına inanıyorum'' dedi. 
     Türkiye'nin AB üyeliğiyle ilgili müzakerelerin başlatılması ve sürdürülmesinin Ankara'nın Kıbrıs konusundaki tutumunun değişmesi için ''bir baskı aracı'' olacağına inandığını belirten Papadopulos, şunları söyledi 
     ''Türkiye böylelikle bir AB ülkesi gibi davranmak zorunda kalacak, AB ilkelerine saygılı olacak ve özellikle başka bir AB ülkesinin topraklarını işgal edemeyecektir.'' Demecinde, KKTC Bakanlar Kurulu kararıyla başlatılan karşılıklı serbest geçişleri, ''etki amacıyla başlatılan halkla ilişkiler kampanyası'' olarak niteleyen Papadopulos, Cumhurbaşkanı Rauf Denktaş'ın bununla Kıbrıs'ta iki ayrı devlet unsurunu kabul ettirmeyi hedeflediğini öne sürdü. 
     Rum kesiminin AB üyeliğine kabul edilmesiyle Kıbrıs'ın tamamının AB'ye girdiğini, ancak Ada'nın bölünmüşlüğünün bu konuda sorun yarattığını belirten Papadopulos, ''Bölünmüş bir Kıbrıs'ın üye olmasında sorunlar bulunmaktadır. AB müktesebatının kuzeyde uygulanmaması pratikte ve siyasi alanda karışıklıklara neden olmaktadır. Bu nedenle Kıbrıs'ın bir bütün olarak AB'ye girmesi ana hedefimizdir'' diye konuştu. 
     
</TEXT>
</DOC>
