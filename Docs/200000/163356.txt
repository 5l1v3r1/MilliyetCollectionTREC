<DOC>
<DOCNO> 163356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/son/sontur17.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Başbakan'a birisi o sözleri söyleyecek, ondan sonra... 
</HEADLINE>
<TEXT>

     Başbakan Vekili ve Dışişleri Bakanı Abdullah Gül, ''ÇEAŞ ve Kepez Elektrik'e el konulmasının siyasetle bir ilgisi bulunmadığını'' belirterek, ''Kanunlar, nizamlar, yönetmelikler, tüzükler, bunlar herkes için geçerlidir'' dedi. 
     Başbakan Vekili Gül, Kayseri İli Yardımlaşma Derneği İstanbul Şubesi'nce Sepetçiler Kasrı'nda düzenlenen ''Geleneksel Tanışma ve Kaynaşma'' toplantısına gelişinde, basın mensuplarının sorularını yanıtladı. 
     ''Uzan Grubu'na ait ÇEAŞ ve Kepez'e el konulmasının 'siyasi bir karar' olduğu yönünde yorumlar bulunduğunu'' kaydederek ''bu konudaki görüşlerini'' soran bir gazeteciye Gül, ''Bununla ilgili yorum yapmayacağım. Bunun siyasetle bir ilgisi yoktur. Kanunlar, nizamlar, yönetmelikler, tüzükler, bunlar herkes için geçerlidir. Bununla ilgili bugün Ankara'da açıklamalar yapılacak'' diye karşılık verdi. 
     ''Genç Parti Genel Başkanı Cem Uzan'ın Bursa'daki mitinginde Başbakan Recep Tayyip Erdoğan hakkında söyledikleriyle ilgili hukuki bir girişimde bulunulup bulunulmadığı'' yönündeki soru üzerine de Gül, ''Girişimde bulunuldu. Tazminat davaları, kanunlar çerçevesinde ne gerekiyorsa bunlar yapılacaktır. Türkiye Cumhuriyeti Başbakanı'na birisi o sözleri söyleyecek, ondan sonra hiçbir şey yapılmayacak diye bir şey olamaz. Kanunlar çerçevesinde zaten şikayetlerde bulunulmuştur'' dedi. 
     Abdullah Gül, ''Yunanistan Savunma Bakanı'nın 'Türkiye'nin Ege'de hava ihlaline devam ettiği sürece AB üyeliğini veto edeceği'' yönündeki açıklamasını hatırlatan bir gazeteciye de şu yanıtı verdi 
     ''Biz Ege Denizi'ni bir 'barış denizi' yapmak için uğraşıyoruz. Türkiye ile Yunanistan, aralarındaki konuları konuşarak hallederlerse, her iki ülkenin lehinedir. Biz Türkiye olarak buna gayret ediyoruz. Yunanistan'ın da gayret etmesi gerekir. Bunları gazete sayfalarında değil, gider karşı karşıya oturur konuşuruz ve bunları çözeriz. Herkesin bu yönde yardımcı olması gerekir. Çatışmadan, karşılıklı krizden kimseye fayda yok.'' Başbakan Vekili Gül, İran'daki gelişmelerle igili bir soru üzerine de, ''gelişmeleri takip ettiklerini, İran'a bir an önce huzur ve istikrarın gelmesi gerektiğini'' söyledi. 
     ''Herkesin kendi evini düzenlemesi gerektiğini'' ifade eden Gül, ''Türkiye'nin komşularının huzur içinde bulunmasının Türkiye'nin lehine olduğunu'' bildirdi. 
     
     ''BABALAR, DAHA İYİ BİR TÜRKİYE İÇİN UĞRAŞIYOR'' 
     Başbakan Vekili ve Dışişleri Bakanı Abdullah Gül, Babalar Günü'nün hatırlatılması üzerine de, ''babalara mutluluklar'' diledi. 
     Bugün babalarla birlikte çocukları da hatırlamak gerektiğini vurgulayan Gül, ''Babalar eğer çocuklarına karşı babalık görevini yapabiliyorsa, o zaman mutlu olurlar. Bunun için Türkiye'nin, insanların, şartların iyileşmesi gerekir. Babalar, daha iyi bir Türkiye hazırlamak için uğraşıyor'' dedi. 
     Gül, ''nasıl bir baba olduğunu'' soran bir gazeteciye de, ''Onu bana değil çocuklara sorun'' yanıtını verdi. 
     
</TEXT>
</DOC>
