<DOC>
<DOCNO> 173080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/ekonomi/eko03.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Keşif'le 3.1 milyar dolar gitti yeni yasa ile devamı gelecek 
</HEADLINE>
<TEXT>

   Geçen yıl kaldırılan ancak yeni İhale Yasası'yla geri getirilen keşif artışı uygulamasıyla devletin 1990-2002 yılları arasında baraj inşaatlarında uğradığı kayıp 3.1 milyar dolar oldu 
   NEDİM ŞENER 
   
   Kamu ihalelerinde yolsuzluğun en önemli kaynağı olarak görülen keşif artışı uygulaması, hükümetin iki gün önce TBMM'de değiştirdiği Kamu İhale Yasası ile yeniden uygulamaya geçerken, son 10 yılda elektrik, içme ve sulama baraj inşaatlarında ödenen keşif artışı tutarının 3.1 milyar dolar olduğu belirlendi. 
   IMF'nin isteği ile geçen yıl yapılan düzenlemeyle keşif artışı yerine anahtar teslimi uygulamasına geçilmişti. Ancak iki gün önce AKP'li milletvekillerinin oyları ile değiştirilen İhale Yasası, Bakanlar Kurulu'na yüzde 10'dan 40'a kadar keşif artışı yapma imk nı sağladı. 
   
   Devletin zararları 
   Devlet Su İşleri DSİ Genel Müdürü Veysel Eroğlu imzasıyla TBMM Yolsuzlukları Araştırma Komisyonu'na gönderilen yazı, 1990 - 2002 yıllara arasında keşif artışı nedeniyle devletin uğradığı kayıpları gözler önüne serdi. 
   Eroğlu'nun yazısına göre 2886 sayılı İhale Kanunu'nun 63'üncü maddesi gereği keşif artışı yoluyla devletin 1990 ile 2000 yılları arasında toplam 3 milyar 145 milyon dolar fazla ödeme yaptığı belirtildi. 
   İçme suyu, sulama ve hidroelektirik baraj inşaatları ile ihale bilgilerini içeren tabloları da komisyona gönderen Eroğlu, yalnızca 2002 yılında 1 milyar 117 milyon dolarlık keşif artışı yapıldığını bildirdi. Eroğlu'nun yazısında bu 1 milyar 117 milyon dolarlık keşif artışı ödemelerinin nedeninin 'politik' olduğu da vurgulandı. 
   
   Yüzde 700'e varan artış 
   Eroğlu imzasıyla gelen bilgiler TBMM Yolsuzlukları Araştırma Komisyonu raporuna da yansıdı. Kamu ihaleleri ile ilgili alt komisyon raporunda, geçen 12 yıl içinde istisnasız bütün işlerde yüksek keşif artışı olduğu vurgulandı. 
   Bazı baraj inşaatlarında bu artışın yüzde 400 - 696'lara vardığı belirtilirken, bu kararların politik olduğuna dikkat çekildi. 
   Yasa gereği yüzde 30 üstü keşif artışlarının temel, tünel ve mücbir sebeblerden dolayı verilmesi gerekirken, Proje Daire Başkanlığı'nda 57 işte, İçme ve Kanalizasyon Daire Başkanlığı'nda 20 işte, Barajlar ve Hidroelektrik Santraller HES Dairesi Başkanlığı'nda 56 işte yüksek oranda keşif artışı yapıldığı ifade edildi. 
   Yapılan bu uygulama ile bazı müteahhit firmalara ihalesiz olarak yüksek miktarlarda iş verildiği, keşif artışlarının ihtiyaçlardan kaynaklanmadığının en büyük göstergesinin ise yüzde 30 üstü keşif artışlarının, işin başlamasının hemen arkasından yapıldığına dikkat çekildi. 
   
   22 yıldır bitmeyen barajlar var...    Komisyon raporunda, keşif artışları kapsamındaki işlerin ihaleli olarak yapılması halinde yüzde 40 - 50 indirim sağlanacağından devletin en az 2 milyar dolar zarar etmemiş olacağı belirtildi. 2886 sayılı kanunda yüzde 30'dan sonraki keşif artışlarına olur verilmesindeki ana gerekçenin ülke ekonomisine katkı yapacak acilen bitirilmesine ihtiyaç duyulan projelerin yeniden ihale edilmesindeki zaman kayıplarını önlemek olduğu halde, 22 yıldır bitirilemeyen işler göz önüne alındığında, keşif artışlarının amacına uygun olmadığının açık olduğu belirtildi. Raporda, "işlerin acilen bitirilmesine yönelik gerekçelerin bulunmadığı görülmüştür." denildi. 
   
   
</TEXT>
</DOC>
