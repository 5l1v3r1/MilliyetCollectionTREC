<DOC>
<DOCNO> 176248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/spor/yture.html </URL>
<DATE> 2003/08/17/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
İstemezsen olmaz 
</HEADLINE>
<TEXT>

   
   A Milli Basketbol Takımımız, Almanya ile oynadığı ikinci hazırlık maçında ilk karşılaşmaya oranla çok farklı bir görüntü çizdi. Bu, geçmişte yaşadığımız sıkıntıların tekrar edebileceğinin işaretini verdi. 
   Bir gün önce, geriye düşse de mücadeleyi bırakmayan Millilerimiz, dün fark 10 sayının üzerine çıktıktan sonra, "Bitse de gitsek" havasına girdi. Böyle olunca da maç, hazırlıktan da öte, sıradan antrenman görüntüsüne büründü. 
   Mirsad'ın henüz üçüncü dakikada üç faul alması, ilk yarıda şut yüzdesinin 29'da 13 28 kalması, takımın ritmini tamamıyla bozdu. İlk maçtan daha kötü bir İbrahim Kutluay, yine Kerem'in yokluğunda oyun kurucu pozisyonunda sırıtan Serkan, olumsuz tablonun dikkat çekici iki oyuncusuydu. 
   Üçüncü çeyrekte kötü olan İbrahim'deki aşırı ısrar, farkın açılmasına neden oldu. Ender, Ömer ve Kaya'nın iyi niyetli gayretlerine rağmen, Mehmet'in pota altında yalnız kalması Almanlar'ın işini daha da kolaylaştırdı. 
   Eski sıkıntıların tekrar ettiğini söyledik. Maça müsabaka öncesi değil de, maç sırasında motive olma alışkanlığı, fark açılınca yelkenlerin suya inmesi ve biraz savaşan takım karşısında direncin yok olması, dün yine kendini gösterdi. 
   Burada birşeye dikkatinizi çekmek istiyorum. O da Almanya Milli Takımı'nın ve NBA'in yıldızı Dirk Nowitzki. O da hazırlık maçı oynuyor, o da yoğun bir sezondan çıktı ve milli takıma geldi. Ama takım disiplinine son derece uyumlu. Pozisyon gerektirdiğinde kendini yerden yere atıyor. Kendisi değil, takımı için oynuyor. Yani, insan isterse herşey oluyor. 
   
   
</TEXT>
</DOC>
