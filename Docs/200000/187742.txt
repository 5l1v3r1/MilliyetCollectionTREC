<DOC>
<DOCNO> 187742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/sondun27.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolsuzlukları araştıran gazeteci öldürüldü... 
</HEADLINE>
<TEXT>

     Rusya'da mafya ile ülkenin en büyük otomobil üreticisi arasındaki ilişkileri araştıran bir gazeteci bıçaklanarak öldürüldü. 
     NTV televizyonunun haberine göre, Volga kıyısındaki Togliatti kentinde yayınlanan Togliatti Review gazetesinin Yayın Yönetmeni Aleksey Sidorov, dün evine yakın bir park yerinde birkaç kez bıçaklandıktan sonra eşinin kollarında öldü. 
     Gazetenin Sidorov'dan önceki Yayın Yönetmeni Valery İvanov da Nisan 2002'de öldürülmüştü. 
     Togliatti Review gazetesi, kentte üretim yapan Avtovaz firması ile mayfa arasındaki ilişkiler konusunda ganiş çaplı yayın yapmıştı. 
     Rossiya gazetesi, Togliatti kentinde son yıllarda Sidorov'la birlikte 6 gazetecinin kiralık katiller tarafından öldürüldüğünü, hiçbir cinayetin çözülmediğini yazdı. 
     Basın kuruluşları da Rus yetkililerini, gazetecilerin yolsuzlukla ilgili haberleri nedeniyle öldürülmesi sorununu çözmek için yeterince çaba göstermemekle suçluyor. 
     AGİT Basın Özgürlüğü temsilcisi, geçen ay yaptığı açıklamada, Rusya ve bazı eski Sovyet ülkelerinde yetkililerin cinayetleri, basını susturmak için kullandığını ileri sürmüştü. 
     İnterfaks ajansı ise Rusya Gazeteciler Cemiyeti'ne dayanarak verdiği haberde, SSCB'nin dağılmasından bu yana Rusya'da 200'den fazla gazetecinin öldürüldüğünü belirtti. 
     
</TEXT>
</DOC>
