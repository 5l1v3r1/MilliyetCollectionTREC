<DOC>
<DOCNO> 169895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/magazin/mag01.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
"Telefonlarına Tuğba çıkıyor" 
</HEADLINE>
<TEXT>

Erbil'in 2 yıllık evliliği boyunca telefonuna bakmasına izin vermediğini söyleyen eski eşi Sedef, yeni sevgiliye gösterilen özene kızgın 
     MAGAZİN SERVİSİ 

     SEDEF Altıntaş'tan boşandıktan birkaç gün sonra Tuğba Coşkun'la İbiza Adası'na tatile giden Mehmet Ali Erbil'in cep telefonunu arayanlara genç sevgilisi yanıt veriyor. Erbil'in menajeri Stelyo Pipis, Seda Sayan ve şarkıcının sevgilisi Gökhan Şükür'le birlikte Yunanistan'a giden Sedef ise "Mehmet Ali'yle iki yıl evli kaldık, bir kez bile bana telefonuna baktırmadı" dedi. 
     
     'Havaya girmiş' 
     ALTINTAŞ şöyle konuştu "Mehmet Ali'ye telefon açanlar bana gelip anlatıyor. Kadın, İspanya'nın havasına kendisini kaptırmış, telefonları İspanyolca konuşarak açıyormuş. Bunlar çok üzücü, insanın kaldıracağı şeyler değil. Çünkü Mehmet Ali benim dışarı çıkmama bile karışıyor ama kendisi aynı tutarlılığı göstermiyor." 
     "STELYO Pipis'le baş başa tatile çıktı" haberlerinin sinir sistemini alt üst ettiğini belirten Altıntaş, sözlerini şöyle sürdürdü "Artık yanımda normal bir arkadaşım bile olsa farklı şeyler yazılıyor. Bu nedenle hiçbir arkadaşım yanlış anlaşılır düşüncesiyle benimle görüşmez diye üzülüyorum, keşke yok olsam o zaman herkes rahatlayacak. Bunlarla baş etmek çok zor." 
     

</TEXT>
</DOC>
