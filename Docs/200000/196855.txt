<DOC>
<DOCNO> 196855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sonspo08.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin elenmesi İngiliz basınında... 
</HEADLINE>
<TEXT>

     A Milli Futbol Takımı'nın, dün akşam İstanbul'da Letonya ile 2-2 berabere kalarak 2004 Avrupa Şampiyonası finallerine veda etmesi İngiliz basınında da yankı buldu. 
     The Independent gazetesi, Letonya Milli Takımı oyuncusu Verpakovskis'in sonuçta etkili olduğunu belirterek, haberini, ''Ünlü oyuncu Türkleri şoka soktu'' başlığıyla duyururken, maçın başlarında Türkiye'nin hissedilir bir üstünlük sergilediğini bildirdi. 
     The Guardian gazetesi de Türkiye'nin Letonya tarafından ortaya konulan ve bir ''diriliş'' sayılabilecek gücü karşısında yıkıldığını öne sürdü. 
     Letonya'nın Türkiye'yi İstanbul'da aldığı sonuçla ''küçük düşürdüğünü'' de öne süren gazete, ''Letonya'nın başarısı bütün diğer dünya kentlerinde dün akşam oynanan maçları gölgede bıraktı'' yorumunu yaptı. 
     ''Letonya, Türkiye'nin üzüntüsüne rağmen, İstanbul'da en güzel anların tadını çıkardı'' başlığını kullanan The Times gazetesi ise Türkiye'nin 2-2'lik beraberlik sonucunda 2004 Avrupa Şampiyonası finallerine acı bir veda etmek zorunda kaldığını bildirdi. 
     The Daily Telegraph gazetesi de ''Türkiye, Letonya tarafından şoka sokuldu'' başlıklı haberinde, Letonya'nın bu sabah, beklenmeyen başarının tadını çıkarmakta olduğunu duyurdu. 
     Geçen yılın Dünya Kupası yarı finalisti Türkiye'nin Avrupa Şampiyonasına bu beklenmedik sonuçla veda ettiğini belirten gazete, ''Oysa 20. dakikada İlhan Mansız ve 64. dakikada Hakan Şükür'ün attığı gollerle Riga'da alınan 1-0'lık yenilginin etkisinin unutulacağı inancı oluşmuştu'' dedi. 
     
</TEXT>
</DOC>
