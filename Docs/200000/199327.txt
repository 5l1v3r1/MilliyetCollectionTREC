<DOC>
<DOCNO> 199327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sonspo42.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray 2 - FC Juventus 0 
</HEADLINE>
<TEXT>

     Futbolda Avrupa Şampiyonlar Ligi D Grubu'nda oynanan erteleme maçında Galatasaray, İtalya'nın FC Juventus takımını 2 - 0 yendi. 
     
     İlk yarı 

     UEFA tarafından güvenlik gerekçesiyle Almanya'nın Dortmund kentine alınan ve Westfalen Stadı'nda oynanan karşılaşmanın ilk yarısında Galatasaray, devre boyunca rakip sahada daha fazla görünen taraf oldu. 
     Sarı-kırmızılılar, FC Juventus yarı alanında baskılı bir oyun sergilerken, rakibin hızlı hücumları ise Mondragon'un koruduğu kalede büyük tehlikelere neden oldu. Galatasaray defansını az adamla yakalayan İtalyan ekibinin forvetleri, kaleci Mondragon'u geçemediler. 
     11. dakikada kaleciyle karşı karşıya pozisyonda kalan Di Vaio'nun vuruşunda, Mondragon zamanında bir müdahaleyle gole izin vermedi. 
     12. dakikada Orhan'ın pasında ceza alanında topla buluşan Sabri, meşin yuvarlağı kontrol etti ve sert vurdu. Ancak, top farklı şekilde auta çıktı. 
     14. dakikada Juventus ceza alanında son çizgiye kadar inen Ergün'ün yerden pasında, kale alanında topla buluşan Hakan Şükür, uygun pozisyonda meşin yuvarlağı auta gönderdi. 
     18. dakikada Ergün'ün ceza alanı içinde sol taraftan ortasında, Maresca topu eliyle kornere gönderdi. Hakem Nielsen köşe noktasını gösterdi. 
     20. dakikada FC Juventus'un sol taraftan kullandığı korner atışında, Ferrara'nın rövaşatasında top üstten auta gitti. 
     21. dakikada Berkant'ın ceza alanı dışından sert şutunda, kaleye giden topu Chimenti yatarak önledi. 
     23. dakikada, Galatasaray ceza alanına sol taraftan giren Miccoli'nin yerden ortasında, Di Vaio karşı karşıya pozisyonda topa dokundu. Mondragon mutlak gollük pozisyonda topun filelere gitmesine izin vermedi. 
     29. dakikada, Miccoli'nin ceza alanı dışından, sol çapraz pozisyonda kullandığı serbest vuruşta, top direkten döndü. 
     33. dakikada Berkant, ceza alanı dışından kaleyi karşıdan gören pozisyonda vurdu. Kaleci Chimenti, topu yatarak kontrol etti. 
     41. dakikada Maresca, sol taraftan Galatasaray defansını geçip kaleci ile karşı karşıya kaldı. Kalesini bir kez daha zamanında terkeden Mondragon'un müdahalesiyle Marescai'ya çarpan top auta çıktı. 
     42. dakikada Miccoli'nin şutunda Mondragon'dan dönen top Di Vaio'nun önünde kaldı. Ancak, Mondragon ikinci bir hamle ile tehlikeyi yine önledi ve gole izin vermedi. 
     Karşılaşmanın ilk yarısı golsüz beraberlikle tamamlandı. 
     
     İkinci yarı 

     Karşılaşmanın 2. yarısına Hakan Şükür'ün golü ile başlayan sarı-kırmızılılar, devre boyunca üstün bir oyun sergiledi. 
     İkinci yarıda kaleci Mondragon'a fazla iş düşmezken, Galatasaray, rakip ceza alanında peşpeşe tehlikeler yaratarak, grubun lideri İtalyan ekibini adeta yarı alanına hapsetti. Maçın sonuna kadar baskılı futbolunu sürderen ve oyunu istediği gibi yönlendiren sarı-kırmızılılar, son dakikada Hakan Şükür'ün kaydettiği gol ile sahadan 2-0'lık galibiyetle ayrıldı. 
     46. dakikada Hakan Ünsal'ın soldan ortasında, ceza alanında topla buluşan Hakan Şükür, meşin yuvarlağı kafayla FC Juventus ağlarına gönderdi 1-0. 
     48. dakikada ceza alanında topla buluşan Maresca'nın düzgün vuruşunda, Mondragon topu kornere gönderdi. 
     56. dakikada Miccoli'nin sağ taraftan ortasında, Maresca topa kafayla vurdu. Mondragon yatarak meşin yuvarlağı kontrol etti. 
     76. dakikada, FC Juventus defansından topu kapan Ergün, ceza alanında Tudor'un müdahalesiyle yerde kaldı. Hakem Nielsen, oyunu devam ettirdi. 
     80. dakikada Hakan Şükür'ün pasında kaleci Chimenti ile karşı karşıya kalan Berkant yerden vurdu. Kaleciyi geçen top direğin yanından auta gitti. 
     84. dakikada sağ taraftan FC Juventus defansını geçerek ceza alanına giren Sabri yerden vurdu, top kalecide kaldı. 
     87. dakikada Hakan Şükür'ün pasında topla buluşan Ergün, ceza alanı girişinden vurdu. Meşin yuvarlak yandan auta çıktı. 
     88. dakikada Hasan'ın ara pasında kaleci ile karşı karşıya kalan Hakan Şükür'ün vuruşunda, Chimenti gole izin vermedi. 
     89. dakikada Hasan, topu bir kez daha Hakan Şükür ile buluşturdu. Golcü futbolcu, yerden bir vuruşla topu kalecinin yanından ağlara gönderdi 2-0. 
     Karşılaşma, Galatasaray'ın 2-0'lık üstünlüğüyle sona erdi. 
     
     MAÇTAN NOTLAR 

     TSİ 21.45'te başlaması gereken karşılaşma, stat dışındaki seyircilerin yerlerini alamaması ve güvenlik nedeniyle UEFA kararıyla 15 dakikalık gecikmeyle başladı. 
     Almanya'nın Dortmund kentindeki 75 bin kişilik Westfalen Stadı'nda oynanan karşılaşmada, Almanya'nın yanı sıra Avrupa'nın çeşitli ülkelerinden gelen yaklaşık 55 bin Türk tribünlerdeki yerini aldı. 
     Galatasaray'a büyük destek veren Türk vatandaşları, bayraklarla adeta sarı-kırmızı renge boyadıkları tribünlerde, uzun süre ''Burası Sami Yen, buradan çıkış yok'' şeklinde tezahüratta bulundular. 
     Gurbetçi taraftarlar, maçın Almanya'ya alınması nedeniyle UEFA'yı eleştiren pankartlar açtılar. 
     
</TEXT>
</DOC>
