<DOC>
<DOCNO> 171450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/sontur12.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı ''Ek vergiyi ödemeyenlerden faizle alacağız'' 
</HEADLINE>
<TEXT>

     Maliye Bakanı Kemal Unakıtan, Anayasa Mahkemesi tarafından iptal edilen Ek Motorlu Taşıtlar Vergisi için yeni bir düzenleme yapılacağını belirterek, Kanun'un yürürlüğe girdiği tarihten sonra yeni araç alanlardan da bu vergiyi tahsil edeceklerini bildirdi. 
     Unakıtan, TBMM'de gazetecilerin konuyla ilgili sorularını yanıtlarken, Anayasa Mahkemesi'nin düzenlemeyi iptal ederken ''eşitlik'' ilkesine dayandırdığını belirterek, Kanun'un kabul edildiği tarihten sonra alınan araçların düzenleme kapsamına alınmadığını hatırlattı. 
     Yeni bir yasal düzenleme yapılacağını bildiren Unakıtan, bunun önümüzdeki hafta TBMM Genel Kurulu'nun gündemine gelecek olan ve çeşitli vergi kanunlarında değişiklik öngören tasarıya monte edileceğini bildirdi. Yeni düzenleme ile bu eşitsizliğin giderileceğini anlatan Unakıtan, ''Ek Taşıt Vergisi'ni ödeyenler ödemiş olacak ama ödemeyenlerden faiziyle alacağız'' dedi. 
     Yeni araç alanlardan da bu verginin tahsil edileceğini belirten Unakıtan, ''Kimse vergiyi ödeme konusunda tereddüt etmesin. Buna mahal olmayacak şekilde gerekli değişikliği yapıyoruz' dedi. 
     Unakıtan, bir gazetecinin ''mükelleflere, masraf edip dava açmasınlar diyorsunuz'' sözlerine, ''Evet, masraf etmesinler. Eşitlik ilkesine riayet ederek, Kanun yürürlüğe girdikten sonra araç alanlardan da aynısını alacağız'' dedi. 
     Gelir kaybının sözkonusu olmayacağını ifade eden Unakıtan, ''Gelir kaybı değil, tam tersine biraz artışımız olacak'' diye konuştu. 
     Yeni düzenlemeyle ne kadarlık bir gelir düşünüldüğü sorusuna Unakıtan, ''İnşallah vatandaşlarımız çok araba alır da biz de çok vergi alırız'' karşılığını verdi. 

     
</TEXT>
</DOC>
