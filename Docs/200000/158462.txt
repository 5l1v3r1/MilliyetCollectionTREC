<DOC>
<DOCNO> 158462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/soneko09.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Geçici işçiler azami 11 ay çalıştırılabilecek... 
</HEADLINE>
<TEXT>

     Geçici işçiler, işin gereklerine bağlı olarak yıl içerisinde azami 11 ay çalıştırılabilecek. Ancak Hazine tarafından, geçici işçilerin daimi kadroya geçirilmesi konusunda uygun görüş bildirilen teşebbüs ve bağlı ortaklıklarda, daimi kadroya geçirilecek geçici işçiler için bu hüküm uygulanmayacak. 
     Bugünkü Resmi Gazete'de yayımlanan Bakanlar Kurulu kararı ile KİT ve bağlı ortaklıklarının, 2003 yılına ait genel yatırım ve finansman programında değişiklik yapıldı. 
     Daimi kadroya geçirilecek geçici işçilerin çalışma sürelerinin hesaplanmasında askerlikte geçen süre de çalışma sürelerine dahil edilecek. Karar 1 Ocak 2003 tarihinde itibaren yürürlüğe girdi. 
     
     PETROKİMYA ALANINDA YÖNETİM KURULLARINA YETKİ 
     Bu arada Bakanlar Kurulu'nun aynı konudaki başka bir kararı ile de, ana faaliyet konusu hampetrol tedariki, hampetrolün rafine edilmesi, petrol ürünlerinin ihraç ve ithal edilmesi olan veya petrokimya ve gübre sektöründe faaliyet gösteren kuruluşlarda, özel hükümlere göre çalışan işçilere ilişkin de düzenleme yapıldı. 
     Buna göre, söz konusu kuruluşlarda 9 Ekim 2002 tarihinden önce müteahhit eliyle sağlanan ve aynı şekilde halen çalışmaya devam eden, emekliliğe hak kazanmamış işçilerden personel yetersizliği nedeniyle asli işlerde sürekli çalıştırıldığı için mahkeme kararıyla toplu iş sözleşmesi hükümlerinde yararlanma hakkı elde eden ve iş için gerekli tecrübeye sahip olan, müteahhitlerle süresi uzatılacak veya yenilenecek sözleşmeler kapsamındaki işçileri yeni bir mahkeme kararına ihtiyaç olmaksızın, işçilerin aynı koşullarda çalıştırıldığı diğer dönemlerde de toplu iş sözleşmesi hükümlerinden yararlandırmaya, ilgili kuruluş Yönetim Kurulları yetkili olacak. 
     Bu arada temizlik hizmetleri ve bahçe hizmetleri gibi yardımcı hizmetlerin gördürülmesi için müteahhit eliyle sağlanan işçiler, bu kapsam dışında olacak. 
     
</TEXT>
</DOC>
