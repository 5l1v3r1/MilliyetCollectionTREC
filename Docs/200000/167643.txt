<DOC>
<DOCNO> 167643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/soneko02.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li kadınların yüzde 30'u eşlerinden daha fazla para kazanıyor 
</HEADLINE>
<TEXT>

     Amerikan Newsweek Dergisi'nin yaptığı bir araştırma, geleneksel görüşün aksine ABD'de kadının, erkeğe kıyasla istihdamda daha yoğun yer aldığını ortaya koydu. 
     Bir internet sitesinde yayımlanan derginin araştırmasına göre, ayrıca kadınların yüzde 30'u iş hayatında kendini kanıtlayarak, eşlerinden daha fazla para kazanıyor. 
     Amerikalıların yüzde 67'si ise ''kadının, kocasından daha fazla kazandığı bir çift'' tanıyor. Bu da, kocasından mevki olarak daha yüksekte olan kadın sayısının arttığını gözler önüne seriyor. 
     Araştırmada, kocanın bazen mesleki kariyerinden fedakarlıkta bulunarak karısının kazancıyla geçinmeye başladığı ve evde oturarak çocuğun bakımını üstlendiği bildirilirken, ABD'deki ekonomik krizden etkilenen erkeklerin sayısının 1.7 milyon olduğu kaydediliyor. 
     Öte yandan, ekonomik krizden etkilenmiş durumdaki ailelerde kadınların kazançlarının ekonomik açıdan felaketi önlediğini vurgulanırken, 1983 yılında müdür seviyesinde bulunan ve yüksek ücret alan kadınların oranı yüzde 34 iken, bu oranın 2001 yılında yüzde 50'lere yükselmesine dikkat çekiliyor. 
     Kadının daha fazla kazanmasının bazı ailelerde normal düzeni bozmadığı, bazılarında ise gerginliğe sebep olduğu ifade edilen araştırmada, ABD Çalışma Bakanlığı istatistiklerine göre, kocanın işsiz olduğu ve sadece kadının çalıştığı ailelerin oranının sadece yüzde 5.6 göründüğü belirtiliyor. 
     Ancak bu verilerin yanıltıcı olduğuna işaret edilen araştırmada, bu durumdaki erkeklerin ya emekli ya sakat ya da öğrenci oldukları kaydediliyor. 
     Zamanla görüşlerin de değiştiğinin de altı çizilen araştırmaya göre, halkın yüzde 61'inin, ''evin geçiminin kadın tarafından sağlanmasını ve erkeğin, geleneksel olarak kadının yaptığı işleri üstlenmesini'' normal karşılanıyor. 
     
     KAÇ PARAYA EVDE OTURMAYA RAZI OLURSUN 
     Öte yandan ''Eşiniz kaç para kazanırsa evde oturmaya razı olursunuz '' şeklinde soruyu cevaplandıran erkeklerin yarısına yakını yüzde 47 ''yılda en az 75 bin dolar kazanırsa evde otururum'' cevabını verdi. 
     Buna karşılık erkeklerin yüzde 17'si, kadınların ise yüzde 32'si, eşinin kazancının evlilik ya da birlikte yaşama kararında etkili olduğunu ifade ediyor. 
     
</TEXT>
</DOC>
