<DOC>
<DOCNO> 191455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/sontur19.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de Cumhuriyet Yürüyüşü yapıldı... 
</HEADLINE>
<TEXT>

     Cumhuriyet'in 80. yıldönümü kutlamaları çerçevesinde İzmir'de Cumhuriyet Yürüyüşü yapıldı. 
     İzmir Valisi Yusuf Ziya Göksu, Ege Ordu Komutanı Orgeneral Hurşit Tolon, NATO Güneydoğu Avrupa Müşterek Kuvvetler Komutanı Orgeneral Orhan Yöney, İzmir Büyükşehir Belediye Başkanı Ahmet Piriştina ve eşleri, Ege Üniversitesi Rektörü Prof. Dr. Ülkü Bayındır, Dokuz Eylül Üniversitesi Rektörü Prof. Dr. Emin Alıcı ile İzmir Yüksek Teknoloji Enstitüsü Rektörü Semra Ülkü, Lozan Meydanı'nda başlayan yürüyüşte ilk sırada yer aldı. 
     Yürüyüş boyunca Ege Ordu Komutanlığı bandosu ve belediye bandoları çeşitli yerlerde durarak konserler verdi. Birinci Kordon'da denizdeki yelkenliler, korteji selamladı, vatandaşlar sevgi gösterilerinde bulundu. İzmir Limanı önünden, Birinci Kordon'a çıkan kortejin yürüyüşü, Cumhuriyet Meydanı'nda son buldu. 
     İzmir Valisi Göksu, ''İzmirliler, Cumhuriyet'e bağlılıklarını bir kez daha göstermişlerdir. Yaklaşık 100 bin kişi katıldı. İzmir çok önemli bir sınavdan başarıyla çıkmıştır. Cumhuriyete sadakatle sahip olacağını haykırmıştır. Yaşasın Cumhuriyet'' dedi. 
     Ege Ordu Komutanı Org. Tolon, İzmirlilerin çok büyük bir coşkuyla Cumhuriyet'e bağlılığını gösterdiğini belirterek, ''Bütün İzmirlilere şükranlarımı sunuyorum'' şeklinde konuştu. 
     İzmir Büyükşehir Belediye Başkanı Piriştina da Cumhuriyetin kazanımlarına sahip çıkıldığını kaydetti. 
     
     ''ORDU GÖREVE'' PANKARTI 
     Ege Ordu Komutanı Org. Tolon, gazetecilerin, Ankara'da üniversite rektörleri ve öğretim üyelerinin yürüyüşü sırasında açılan ''Ordu göreve'' pankartına ilişkin sorusu üzerine, ''Bugün konumuz bu değil. Konumuz, Cumhuriyetin 80. yılı kutlamalarıdır. Bu yürüyüşte yaşanan coşkuyu, İzmirlilerin heyecanını konuşalım'' dedi. 
     Gazetecilerin aynı soruyu yönelttiği Ege Üniversitesi Rektörü Prof. Dr. Bayındır, Ordu'nun zaten görevinin başında ve bilincinde olduğunu söyledi. 
     Dokuz Eylül Üniversitesi Rektörü Prof. Dr. Alıcı da yürüyüşte sadece 10-15 kişilik bir grubun ''Ordu göreve'' yazılı bir pankart açtığını belirterek, ''Eğer birşey yapılacaksa, halk yapacaktır'' dedi. 
     
     CUMHURİYET MEYDANI'NDAKİ ŞENLİKLER 
     Yürüyüşe katılanlar, daha sonra Cumhuriyet Meydanı'nda çalınan marş, şarkı ve türkülerle eğlendi. Ege Ordu Garnizon Komutanlığı bandosu, Dokuz Eylül Konservatuvarı, Güney Deniz Saha Komutanlığı Orkestrası ve 1934 Türkiye Orkestrası İzmirlileri coşturdu. 
     Dokuz Eylül Üniversitesi Konservatuvarı öğrencilerinin verdiği konserin ardından, Ege Ordu Komutanlığı Orkestrası'nın çaldığı marşlara İzmirliler eşlik etti. 1934 Türkiye Orkestrası solisti Altuğ Dilmaç, tanınmış türkülerle sahne aldı. Türkülere Vali Göksu, Orgeneral Tolon ve Piriştina el ele tutuşarak eşlik etti. 
     
</TEXT>
</DOC>
