<DOC>
<DOCNO> 154291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sontur31.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bingöl SSK hastanesi hizmet vermeye başladı... 
</HEADLINE>
<TEXT>

     Depremde hasar gören SSK Bingöl Hastanesi'nde hizmet verilmeye başlandığı bildirildi. 
     Çalışma ve Sosyal Güvenlik Bakanlığı'ndan yapılan açıklamaya göre, SSK Sağlık İşleri Genel Müdürü'nün başkanlığında depremin ilk günü Ankara'dan gönderilen teknik ekip, yaptığı araştırmada, depremden etkilenmesine karşın, hastanede hasarın ağır olmadığını, hizmet vermesi bakımından bir sakınca olmadığını belirledi. 
     Bu çerçevede, 2 gün bahçesinde hizmet vermek zorunda kalan SSK Bingöl Hastanesi'nde ameliyat dahil her türlü sağlık hizmeti verilmeye başlandı. 
     Açıklamada, hastanenin, çevre illerden ve İstanbul'dan gönderilen ilaç, sarf malzemesi ve aralarında uzman doktorların bulunduğu sağlık personeliyle deprem öncesinde olduğu gibi çalışmaya başladığı kaydedildi. 
     




</TEXT>
</DOC>
