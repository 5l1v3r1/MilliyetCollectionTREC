<DOC>
<DOCNO> 186612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/soneko08.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hisarcıklıoğlu Irak'taki otorite boşluğu yüzünden ağır bedel ödedik 
</HEADLINE>
<TEXT>

     Türkiye Odalar ve Borsalar Birliği TOBB Rifat Hisarcıklıoğlu, Irak'taki otorite boşluğu nedeniyle Türkiye'nin çok ağır bedel ödediğini belirterek, ''Şimdi akıllı olup, bu bedeli ödemememiz lazım'' dedi. 
     Kıbrıs Türk Sanayi Odası tarafından açılan ''4. Yerli Malları Fuarı''nın açılışa katılmak üzere yönetim kurulu üyeleriyle birlikte Cuma günü KKTC'ye gelen Hisarcıklıoğlu, ziyaretinin son gününde, basın mensupları ile bir sohbet toplantısı yaptı. 
     Basın mensuplarının hükümetin Irak'a asker gönderilmesiyle ilgili görüşünü sorması üzerine, Hisarcıklıoğlu, Irak'taki otorite boşluğu nedeniyle Türkiye'nin ağır bir bedel ödediğini, 35 bin insanını kaybettiğini, 100 milyar lira civarında da ekonomik kayba uğradığını hatırlattı. 
     ''Önümüzdeki dönemde akıllı olup bu bedeli ödemememiz lazım'' diyen Hisarcıklıoğlu, şöyle devam etti 
     ''Türkiye o coğrafyada söz sahibi olmalı. Ancak, devletin veçhelerini bilmiyoruz. Bin yıllık devlet geleneği var. Cumhurbaşkanı, Başbakan, Genelkurmay Başkanı, Dışişleri Bakanı bütün veçheler elinde.. Buranın getireceği tavsiye kararının Meclis'e gelmesi noktasında TBMM destekler diye düşünüyoruz. Burada muhakkak şu olsun diyemeyiz. İstediğimiz olmayabilir ama silsileden gelen tavsiye kararı çerçevesinde parlamentoda bir sıkıntı olacağını tahmin etmiyorum. Sonuçta halkın seçtiği kişiler ne karar verirse, hepimizin saygılı olması lazım, dünyanın da saygılı olması gerekir'' 
     
     8.5 MİLYAR DOLARLIK KREDİ 
     ABD'den sağlanacak 8.5 milyar dolarlık kredi konusunda da, bu kredinin getireceği çok büyük bir katkı olmadığını belirten Hisarcıklıoğlu, ''Bu kredi borçların yapılandırılması ve faizlerin düşmesinde kullanılacak. Gelirse katkı sağlar, gelmesiyle çok büyük zarar olur diye bir şey yok. Tedirgin olmamak lazım'' dedi. 
     
     YSK'NIN KARARI 
     TOBB Başkanı Hisarcıklıoğlu, Yüksek Seçim Kurulu'nun YSK 3 Kasım seçimlerine yönelik itirazları reddeden kararı konusundaki bir soru üzerine de, bu kararın tartışılmaması, Türkiye'nin gündeminden bu konunun kalkması gerektiğini söyledi. 
     Türkiye'de bu konuda yeni bir tartışma ortamının açılmasının ülkeye zarar vereceğini ifade eden Hisarcıklıoğlu, şöyle konuştu 
     ''Ekonomide ilk defa üst üste gelen başarı haneleri var. 1976'lardan beri ilk defa enflasyon en düşük düzeyine geldi. 
     Özel sektör sayesinde Türkiye, 2002-2003 yılında büyüme gerçekleştirdi. Bu doğru yolda olduğumuzun göstergesi... Açılan şirket sayısı artırıyor, kapanan şirket sayısı azalma eğiliminde. 
     Faiz oranları düşüyor ama 15 puanlık reel faiz oranı hala yüksek. Reel faiz, hedef enflasyonun biraz üzerinde olsa, yatırım ortamı biraz canlanır. Kamunun yüksek reel faizle borçlanması hala önemli bir sorun. 
     İhracat hızla artıyor, Türkiye son 2-3 yılda basketbol, atletizm, voleybol ve ekonomide rekorlar kırıyor. Ekonomi ile birlikte bunları şampiyonluğa ulaştıracağız. Siyasi kararların bu noktada çok öne çıkarılmasını istemiyoruz. Ekonomi ön planda olsun.'' Pembe tablolara bakıp, rehavete kapınılmaması gerektiğini vurgulayan Hisarcıklıoğlu, Türkiye'nin yapısal değişim ve dönüşümü gerçekleştirmemesi halinde bütün başarıların geçici olacağını ve ekonomide yer eden zig zaglar çizileceğini söyledi. 
     
     BÜROKRASİ ENGELİ 
     Türkiye'de 5.5 milyon işsiz insan bulunduğunu belirten Hisarcıklıoğlu, yüksek işsizlik sorunun çözümü için yatırım ortamının iyileştirilerek, istihdam alanları yaratılması gerektiğini kaydetti. 
     Yatırımcıların bürokrasiden kaynaklanan sıkıntılarına işaret eden Hisarcıklıoğlu, yatırım ortamının iyileştirmesi amacıyla bir koordinasyon kurulu kurulduğunu hatırlatarak, şöyle devam etti 
     ''Sayın Babacan, bu bürokratik engellerin kaldırılması konusunda bürokratlarına bir tarih vermeli. Bu mızrak bu çuvala sığmadığına göre, bu tarihte başarılı olamayan bürokrat başarısız bürokrattır. Bürokraside atamaların liyakat usulüne göre yapılmasını savunuyoruz. 
     Milletin iş ve aş bulmasına engel olan kim varsa, bu engelin ortadan kaldırılması lazım.'' Türkiye'nin çok hızlı karar alma sürecine girmesi ve şekilcilikten kurtulması gerektiğini vurgulayan Hisarcıklıoğlu, Başbakan ve Bakanların, bir eski bakanın yurtdışına gitmesi gibi çok gereksiz konulara bile imza atmak durumunda kaldığını hatırlattı. 
     Hisarcıklıoğlu, kamuda yeniden yapılandırma reformunun tamamlanması, atamalarda performans ve liyakatlara bakılması, hukuk ve belge reformlarının hızla tamamlanması gerektiğini de kaydetti. 
     
     AB VE KIBRIS 
     TOBB Başkanı Hisarcıklıoğlu, Kıbrıs sorununa çözüm bulunmaması halinde, Kıbrıs Rum kesiminin 2004 yılında AB'ye üye olacağının hatırlatılması üzerine, ''Bunun uluslararası hukuk açısından bir suç olduğunu'' söyledi. 
     Hisarcıklıoğlu, ''Eğer Ankara anlaşması varsa, Kıbrıs diye kabul edilen devlet, ancak İngiltere, Yunanistan ve Türkiye'nin üye olduğu bir grubun içine girebilir. Şu anda uluslararası hukuk açısından, AB suç işliyor'' dedi. 
     AB'nin bu nedenle Kıbrıs sorununu 2004 Nisan ayından önce çözmeye çalıştığını kaydeden Hisarcıklıoğlu, KKTC'nin Türkiye ile birlikte AB'ye girmesini ve Türkiye'ye 2004 yılı sonunda müzakere tarihi verilmesini istediklerini söyledi. 
     TOBB Başkanı, ''Türkiye AB'nin içinde olursa problem kalmıyor, problem istemeyenlere neden Türkiye'ye tarih vermiyorsunuz diye sormanız lazım. Türkiye hangi aday ülkeden daha kötü durumda. Türkiye'nin tanıtımını iyi yapmalı, iyi şeylere öne çıkarmalı, marka haline getirmeliyiz'' diye konuştu. 
     Türk hükümetinin şu anda ki Kıbrıs politikasının da doğru olduğunu ifade eden Hisarcıklıoğlu, KKTC ile imzalanan Gümrük Birliği anlaşmasının dondurulması konusunda da, ''İşin doğrusu AB içinde Gümrük Birliği'ni gerçekleştirmek. KKTC'nin ekonomik entegrasyonun sağlanması, ambargonun kalkması için en sağlıklı yol AB'ye giriş'' dedi. 
     KKTC'yi kurarken Türkiye'deki hata ve noksanların buraya da getirildiğini belirten Hisarcıklıoğlu, Türkiye'den farklı olmayan bürokrasi ve devletin geleceğinin belirsizliğinin, Kıbrıs'taki yatırımları olumsuz etkilediğini kaydetti. 
     Hisarcıklıoğlu, Cumhurbaşkanı Rauf Denktaş'a desteklerini yeniden yinelerken, müzakere aşamasında, içerdeki çekişmelerin bir yana itilerek, Denktaş'ın masada zayıf düşürülmemesi gerektiğini vurguladı. Türkiye'de de Denktaş'ın yanında olup olmamak, Kıbrıs'ın AB üyeliğini isteyip istememek konusunda tartışmalar olduğunu hatırlatan Hisarcıklıoğlu, ''Bu yanlış ve bir akıl kirliliğidir. Türkiye'nin nihai hedefi olan AB perspektifi korunarak, KKTC ile birlikte AB üyesi olmasıdır. Ama Kıbrıs'ta da kalıcı bir çözüm bulunmalı'' diye konuştu. 
     Hisarcıklıoğlu, Türkiye'nin bütün AB kriterlerini yerine getirse bile, tarih alması konusunun sonuçta bir siyasi karar olduğunu da ifade etti. 
     Hisarcıklıoğlu, Irak'a gitme konusunda şu an için herhangi bir programlarının olmadığını da kaydetti. 
     
</TEXT>
</DOC>
