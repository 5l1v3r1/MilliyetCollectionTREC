<DOC>
<DOCNO> 196666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sontur29.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Neve Şalom sinagogunun onarımını belediye üstleniyor... 
</HEADLINE>
<TEXT>

     Neve Şalom Sinagogu'nun bulunduğu Büyükhendek Caddesi'nde, bombalı saldırı mağdurlarına yardım amacıyla platform oluşturuldu. 
     Beyoğlu Belediye Başkanı Kadir Topbaş ve Büyükhendek Caddesi sakinleri, cadde üzerinde biraraya gelerek sorunlarını görüştü. 
     Görüşmenin ardından, caddedeki sosyal yaşamın yeniden başlayabilmesi için katılımcıların oylarıyla bir platform oluşturuldu. 
     Platform üyeliklerine, Galata Derneği Başkanı Hayriye Yıldız ile cadde sakinlerinden Tarık Topkaya, Muhammet Yılmaz, Ali Rıza Cankaya, Aydın Çokan ve İbrahim Dalcı seçildi. 
     Daha sonra basın mensuplarına açıklama yapan Topbaş, caddede yıkılıp yeniden yapılması gereken binalarda çalışan çok sayıda kişi bulunduğunu vurgulayarak, platformun bu kişilere iş bulunması için çalışmalar yapacağını ve belediyenin de onlara destek olacağını söyledi. 
     Kadir Topbaş, caddede yıkım kararı alınan 6 bina bulunduğunu, ancak bölgenin SİT alanı olması nedeniyle buna Koruma Kurulu'nun karar vermesi gerektiğini kaydederek, bölgenin eski canlılığına kavuşması ve vatandaşların mağduriyetinin giderilmesi için 24 saat çalışılması gerektiğini bildirdi. 
     Topbaş, yıkımlar bitmeden caddenin araç trafiğine açılmayacağını da belirtti. 
     Beyoğlu'nun ''turizm bölgesi'' haline getirilmesinin önemine işaret eden Belediye Başkanı Topbaş, bu konuda Belçika'dan 4.5 milyon euro kredi sağlanması için girişimlerinin sürdüğünü anlattı. 
     Topbaş, bombalı saldırıda hasar gören Neve Şalom Sinagogu ile Şahsuvar Camii'nin onarımını belediye olarak üstleneceklerini sözlerine ekledi. 
     
</TEXT>
</DOC>
