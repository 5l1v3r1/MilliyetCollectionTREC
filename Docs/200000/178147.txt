<DOC>
<DOCNO> 178147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/spor/spo15.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Bravo Yamaç    ÇEK Cumhuriyeti'ndeki Avrupa Bedensel Engelliler Atıcılık Şampiyonası'nda, Yüzbaşı Korhan Yamaç, spor tabanca 25 metrede 649.2 puanla Avrupa ikincisi oldu. 25 ülkeden 41 sporcunun katıldığı atışlarda birinciliği ise 649.7 puanla Avusturyalı sporcu kazandı. Yamaç, 50 metrede de 522 puanla bronz elde etti. 
   
   Dolaş'tan gümüş    GÜNEY Kore'deki 22. Dünya Üniversite Yaz Spor Oyunları'nın beşinci gününde tekvandoda Abdülkadir Dolaş gümüş madalya kazandı. 54 kiloda yarışan Dolaş, finalde ABD'li rakibine yenildi. Atletizm bayanlar 100 metrede Burcu Şentürk, çeyrek final üçüncü seçmelerinde 11.81'lik derecesiyle yarı finale çıktı. 
   
   Lejyonerler rakip    MİLLİ futbolcularımız Rüştü'nün kulübü Barcelona ile Tayfun'un takımı Espanyol bugün Katalanya Kupası finalinde karşı karşıya geliyor. TSİ 22.45'teki mücadelede iki oyuncumuzun da on birde yer alması bekleniyor. Barcelona, Girona'yı 4 - 0, Espanyol da Terassa'yı 2 - 1 yenerek, finale yükselmişti. 
   
   Davenport'a kolay lokma    TENİSTE yılın dördüncü ve son Grand Slam turnuvası olan Amerika Açık'ta tek bayanların üç numaralı favorisi ABD'li Lindsay Davenport, Belçikalı Els Callens'i 6 - 1 ve 6 - 0'lık setlerle yenerek ikinci tura yükseldi. ABD'nin New York kentinde düzenlenen turnuvada bayanların sekiz numaralı seribaşı evsahibi ülkeden Chanda Rubin ise ilk turda isimsiz rakibi Venezuelalı Maria Vento Kabchi'ye 6 - 4 ve 6 - 4'lük setlerle yenilerek elendi.Tek erkeklerde ise üç numaralı favori İspanyol Juan Carlos Ferrero, Çek Jan Vacek'i 6 - 2, 4 - 6, 6 - 3 ve 6 - 2 yenerek ikinci tura yükseldi. 
   
   Erkekler hızlı    İSTANBUL'DAKİ 10. Dünya Gençler Grekoromen ve Serbest Güreş Şampiyonası'nın ikinci gününde üç sporcumuz tur atladı. Grekoromende 60 kiloda Şeref Ayrata, 74'te İlker Genel ve 96'da Emin Öztürk rakiplerini yenerek, üçüncü tura çıktılar. Akşam seansında sporcularımızın yer almadığı bayanlar finalleri yapıldı. 
   
   Milliler tutunuyor    FUTBOLDA başarının yolu milli takımlardan geçiyor. 1978-1985 arası doğumluların yer aldığı genç milli takımlarda oynayan 487 futbolcudan, 91'i Süper Lig, 99'u 2. Lig A Kategorisi, 48'i B Kategorisi, 64'ü de 3. Lig olmak üzere toplam 302'si profesyonel liglerde forma giyiyor. 32'si yurt dışında, 153'ü süper genç, PAF takımı ve amatör liglerde ter döküyor. 
   
   Blackburn evinde vuruldu    İNGİLTERE Premier Ligi'nde oynanan maçta Tugaylı Blackburn Rovers sahasında, Manchester City'ye 3-2 mağlup oldu. Misafir takımın gollerin Tarnat, Barton ve Anelka atarken, Sinclair'in kendi kalesine attığı gol ve Amoruso'nun sayısı skoru belirledi. 
   
   Atina sonrası nikah    GREKOROMEN Güreş Milli Takımımız, Dünya Şampiyonası için Bolu'da form tutuyor. Ekimde Paris'te yapılacak şampiyonadaki madalya umudumuz Hamza Yerlikaya, yorgunluğunu Aladağ Göleti'nde balık tutarak atıyor. Tuttuğu 65 sazanla arkadaşlarına ziyafet veren 84 kilonun ünlü ismi, "Paris'in ardından 2004'te Atina'daki olimpiyatlarda altın alıp, evlenmek istiyorum" dedi. 
   
   DHA şampiyon    KİLYOS Solar Beach'de Ford sponsorluğunda medya takımları arasındaki "Plaj Futbol Turnuvası"nın galibi Doğan Haber Ajansı oldu. Gazete, televizyon, radyo muhabirleri, sanatçılar ve veteran futbolculardan kurulu 16 ekibin yarıştığı kupanın finalinde TGRT Tele Magazin'i 8 - 4 yenen DHA zirveye çıktı. 
   
   
   
</TEXT>
</DOC>
