<DOC>
<DOCNO> 150418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sondun18.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Jackie Chan, dövüş filmlerinin geleceğinden endişeli... 
</HEADLINE>
<TEXT>

     Hong Kong'lu ünlü sinema oyuncusu Jackie Chan, ''Kung Fu'' filmleri diye de bilinen dövüş filmlerinde yeni yıldız yetişmemesinden yakındı. 
     Bruce Lee'den sonra bu tür filmlerin dünyaca tanınan ismi haline gelen Chan, bu konuda yeni yıldız yetişmediğini belirtti. Hong Kong'da artık dövüş sanatı filmi çevirmenin çok zor olduğunu söyleyen Chan, ''1997'de Hong Kong İngiltere'den Çin'e geçerken, birçok aile olumsuzluklar olacağını sanıp çocuklarını ABD, İngiltere ve Avustralya'ya gönderdi'' dedi. 
     Bu kişilerin çoğunun Hong Kong'a geri dönmelerine rağmen, aradan geçen 10 yılda farklı alışkanlıklar edindiklerine işaret eden Chan, ''Hepsi gelenekleri unuttular. Kola içiyor, rap müziği dinliyorlar,'' diye konuştu. 
     Chan, Hong Kong'da ''Kırmızı Pantolonlar'' diye bilinen okulun geleneklerinin artık ölmeye başladığına dikkat çekti. 
     Chan, Pekin Operası Okulu'ndan ismini alan, dövüş sanatını ve akrobatik hareketleri öğrendiği bu okula 6 yaşındayken girdi. 
     ''Kırmızı Pantolonlar'' ismi eğitim sırasında yıpranan renkli giysileri çağrıştırırken, çocuklar sözleşmeyle bağlanarak, hayatları boyunca bu okulda yaşıyor ve sıkı eğitim görüyorlardı. 
     Çin operasında öyküler, ahenkli aksiyon, şarkı, pantomim, akrobatik dövüş ve dansın sentezi ile sergileniyor. ''Kırmızı Pantolonlar'' ise bu opera türünün ''yük katırları'' olarak kabul ediliyordu. 
     Chan, kimsenin artık opera ile ilgilenmediğini söylerken, Hong Kong'daki opera okulunun yıllardır kapalı olduğunu hatırlattı. 
     ''Bu duruma zamanla ve fedakarlıkla geldim'' diye Chan, ailesinin kendisini opera okuluna sattığını ve orada eğitim görmek için 10 yıllık sözleşme imzaladığını anlattı. 
     Chan, ''artık ne o yoğunlukta antrenman yapabilirim, ne de çocuklarıma böyle bir eğitim aldırırım'' dedi. 
     Jackie Chan, son filmi ''80 Günde Devri Alem''in çekimleri için Tayland'a gitti. 
     





</TEXT>
</DOC>
