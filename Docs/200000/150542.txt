<DOC>
<DOCNO> 150542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sontur16.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Türkmen Cephesi gelişmelerden endişeli... 
</HEADLINE>
<TEXT>

     Irak Türkmen Cephesi ITC , Irak askerlerinin 10 Nisan'da çekildiği Kerkük ve Musul'da yaşanan yağmalama ve çatışmalardan endişe duyulduğunu bildirdi. 
     ITC'den yapılan açıklamada, Kerkük'te Irak Kürdistan Yurtseverler Birliği IKYB ve Irak Kürdistan Demokrat Partisi'ne IKDP bağlı peşmergelerin, devlet daireleri, dükkan, ev ve araçları yağmaladıkları, ITC'nin Tuzhurmatu, Tavuk ilçeleriyle kent merkezindeki bürolarına düzenlenen saldırılarda 1'i çocuk 7 Türkmen'in öldüğü belirtildi. 
     Açıklamada, Kerkük'ün Altınköprü ilçesinde Türkmenlerin göçe zorlandığı, bir kısmının Erbil'e gittiği, IKDP'nin Türkmen Cephesi'nin bürolarının boşaltılmasını istediği kaydedildi. 
     ITC, IKDP'nin Kerkük'te valilik, emniyet müdürlüğü ve belediye başkanlığı gibi görevlere atamalar yaptığını, IKYB'ye bağlı polis güçlerinin fiilen göreve başladığını, ancak Amerikan askerlerinin bu kişileri tanımadığını bildirdi. 
     ITC, Musul'da peşmergelerin yağmalama yaptığı Reşidiye kasabasında Türkmenlerle peşmergeler arasında çıkan çatışmada 3 Türkmen'in öldüğünü, birinin yaralandığını açıkladı. 
     IKDP'nin Musul'da da benzer atamalar yapması üzerine 17 kişinin ölümüyle sonuçlanan dünkü olayların çıktığı belirtilen açıklamada, yaralıların tedavisi için Türkiye'den 5 Türkmen doktorun bölgeye gönderildiği kaydedildi. 
     Açıklamada, Türk irtibat timlerinin, Amerikan askerleriyle birlikte göreve başladığı, bölgede olumsuz gelişmelerin kontrol altına alınmasının beklendiği belirtildi. 
     Türkmeneli İşbirliği ve Kültür Vakfı'nın bölge halkına gıda ve ilaç yardımı gönderdiği ifade edilen açıklamada, bugüne kadar Türkmenleri maddi manevi destekleyen Türkiye'nin, Irak'ın demokratik ve insan haklarına saygılı bir yönetime kavuşması için yardım elini esirgemeyeceğinin umulduğu bildirildi. 
     





</TEXT>
</DOC>
