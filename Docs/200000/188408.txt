<DOC>
<DOCNO> 188408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sontur29.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarıyer'deki cinayet 
</HEADLINE>
<TEXT>

     Sarıyer'de 45 milyon liralık alacak yüzünden tartıştığı 1 kişiyi öldürdüğü, 1 kişiyi de yaraladığı iddiasıyla yakalanan seyyar satıcı tutuklandı. 
     İstanbul Asayiş Şube Müdürlüğü'nden alınan bilgiye göre, Büyükarmutlu Geçici 3. Sokak'ta 2 gün önce tartıştığı Ali Nacakçı'yı tabancayla öldürdüğü, Necati Yaman'ı da yaraladığı iddiasıyla aranan Nedim Yıldız yakalandı. 
     Arabasıyla terlik sattığı belirtilen Yıldız, polisteki ifadesinde, Necati Yaman ile eşi Şenay Yaman'ın aldığı 45 milyon liralık terlik parasını istediği için tartıştıklarını, bir gün sonra da aralarında kavga çıktığını bildirdi. 
     Kavgaya başka kişilerin de karışması üzerine kendisini kurtarmak amacıyla silahını çıkardığını ve rastgele ateş ettiğini kaydeden Yıldız, ''öldürme kastı ile hareket etmediğini'' savundu. 
     Polisteki işlemleri tamamlandıktan sonra Sarıyer Adliyesi'ne sevk edilen Nedim Yıldız, mahkemece tutuklanarak cezaevine gönderildi. 
     
</TEXT>
</DOC>
