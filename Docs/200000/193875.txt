<DOC>
<DOCNO> 193875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/dunya/dun04.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
100 bin ABD askeri daha 
</HEADLINE>
<TEXT>

   Türk askeri projesini şimdilik 'askıda tutan' Pentagon, 100 bin yeni ABD askerini 2004 başı itibariyle Irak'a gitmek üzere göreve çağırdı. Rumsfeld, "Asker takviye için değil, rotasyon amacıyla gidecek" dedi 
      Yasemin Çongar 

   Washington 

   
   Irak'ta kayıp vermeyi sürdüren ABD, güvenlik sorununun çözümü için Iraklılara giderek daha fazla rol verilmesine dayanan bir plan üzerinde dururken, bölgeye takviye Amerikan askeri gönderilmesi de tartışılıyor. 
   
   Pentagon açıkladı 
   Savunma Bakanlığı Pentagon , dün Ulusal Muhafız Gücü ve yedekler dahil, ABD askeri kuvvetlerinin bütün kollarından 100 bine yakın yeni askerin 2004 başından itibaren Irak'a gitmek üzere göreve çağrıldığını bildirdi. 
   Ancak ABD Savunma Bakanı Donald Rumsfeld, bu askerlerin "takviye değil, rotasyon" amacıyla gideceğini, bölgedeki komutanlardan bir talep gelmediğini ve Irak'taki toplam ABD askeri sayısının 2004 içinde de 132 binden 100 bine indirileceğini açıkladı. 
   
   Takviye tartışması 
   Her ne kadar Rumsfeld, "takviye yok" dese de Irak'taki ABD askerinin sayısının artırılması fikrinin Pentagon ve Dışişleri'nde tartışmaya başlandığını belirten bir ABD'li diplomat, şunları söyledi 
   "Türkiye ya da diğer ülkelerin askerleri ile bu işi çözebileceğimizi gösteren bir gelişme yok. Her ne kadar resmi politika, toplam asker sayımızın 2004 içinde azalacağı yönünde ise de, bu durum değişebilir. Pentagon ve diğer kurumlarda, ABD askerini azaltma lüksümüzün olmadığına inananlar var." 
   
   'Şimdilik zor' 
   Türk askerinin Irak'ta görev alması projesi ise "fiilen askıda" tutuluyor ve yetkililer, "Şu andaki koşullar değişmedikçe yani Irak Geçici Yönetim Konseyi bu konudaki itirazlarını çekmedikçe bu iş olmaz. Bu da şimdilik olası gözükmüyor" diyorlar. 
   
   
   
   
   
</TEXT>
</DOC>
