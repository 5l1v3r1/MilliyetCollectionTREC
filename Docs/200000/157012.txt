<DOC>
<DOCNO> 157012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/yasam/yas03.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Jules Verne’in son düşü gerçekleşiyor 
</HEADLINE>
<TEXT>

Amerikalı bilim adamları, 10 milyar dolarlık projeyi hayata geçirmeyi başarırsa, Ay’a giden insanoğlu bu kez arzın merkezine ulaşacak... 
     DIŞ HABERLER SERVİSİ 

     Uzaya çıkıp Dünya’dan 6 milyon kilometre uzaklaşmayı başaran insanoğlu, bu kez de yerin dibine inmeye hazırlanıyor. Yazar Jules Verne’in "Arzın Merkezine Seyahat" kitabını hatırlatan proje, nükleer bir patlamayla yerkabuğunda açılacak yarıktan içeri 100 bin ton erimiş demir dökülmesini öngörüyor. 
     Kendine yol açarak 3 bin kilometre derindeki çekirdek bölümüne kadar inecek eriyikle birlikte hareket edecek greyfurt büyüklüğündeki elmas kaplı araştırma kapsülü ise, ulaşacağı çekirdek katmanında yapacağı çeşitli ölçümleri yeryüzüne iletecek. 
     
     Ters volkanik patlama 
     California Teknoloji Enstitüsü Gezegen Bilimleri Profesörü David Stevenson’un, bilim dergisi Nature’da yayımlanan 10 milyar dolarlık projesi, "volkanik bir patlamanın" tersi gibi gerçekleşecek yani yüzeye magma çıkacağına, eriyik demir, katmanları yarıp aşağı doğru inecek. 
     Proje için yüzeyde nükleer bir patlama ya da yapay bir deprem gerçekleştirilecek. Bunun şiddetiyle, 300 metre uzunluğunda, 300 metre derinliğinde ve 1 metre genişliğinde bir yarık oluşacak. Ardından bu yarığa dökülecek 100 bin ton erimiş demir yaratacağı basınçla, kayaları yararak dibe doğru ilerlemeye başlayacak. 
     

</TEXT>
</DOC>
