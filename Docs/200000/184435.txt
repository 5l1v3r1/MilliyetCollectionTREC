<DOC>
<DOCNO> 184435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/guncel/gun01.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtçe isim tartışması 
</HEADLINE>
<TEXT>
   Bu yasak mahkemelik 
   Hukukçular, yasalarda olmayan sınırlamanın genelgeyle getirildiğini belirterek, vatandaşların Danıştay'da iptal davası açabileceğini açıkladı 
   EZELHAN ÜSTÜNKAYA 

   
   AB'ye uyum sürecinde çocuklara Kürtçe isim konulması tartışmaları yaşanması üzerine İçişleri Bakanı Abdülkadir Aksu tarafından nüfus müdürlüklerine gönderilen genelgeyle getirilen "Türkçe alfabesine uygun olma" şartı tartışma yarattı. Genelgeyle, uyum ve nüfus yasalarında yer almayan bir sınırlama getirildiği için Danıştay'da iptal davası açılabileceğini ifade eden hukukçular, görüşlerini şöyle dile getirdi 
   Ankara Üniversitesi Hukuk Fakültesi öğretim üyesi Prof. Metin Günday Yasada yer almayan bir şartı genelgeyle getiremezsiniz. Genelge, kanunun açıklanmasına, uygulamada kamu görevlilerine yol göstermeye yönelik bir düzenlemedir. Kanunun uygulanmasını kolaylaştırmayı, idari mercilere yol göstermeyi amaçlar. Kanunu aşan koşulları içeren düzenlemeleri içeremez. Genelge, kanunda olmayan şartın ötesinde kısıtlama getiriyor, getiremez. Kanun koyucu gerekli şartları sıralamış. Genelge, kanundaki bu iki şartı somut hale getirebilir. 
   İstanbul Üniversitesi Hukuk Fakültesi öğretim üyesi Prof. İl Han Özay Genelgede bu şartın yer alması bana göre çelişki değil. İnsanın doğumundan ölümüne kadar sayısız idari işlem yapılıyor. Bu nedenle tabii ki günlük hayatı kolaylaştırmaya yönelik, Türk alfabesine uygun olmalı. 
   
   BAKAN AÇIKLASIN 
   Diyarbakır Barosu Başkanı Sezgin Tanrıkulu Bu genelgeyi öncekilerden olumlu buluyorum. Genelgeyle nüfus müdürlüklerinin takdir yetkisi ortadan kalkıyor. İsteyen istediği ismi koyabilecek. Önemli olan genelgenin çıkarılması değil. İçişleri Bakanı, kamuoyu önünde "insanlara adlarından dolayı farklı davranılmayacak" açıklaması yaparsa daha iyi olur. 
   
   SADECE 'W,Q,X ŞARTI' 
   Ankara Üniversitesi İletişim Fakültesi öğretim üyesi Emin Özdemir Genelgedeki şart, adların yazılışında Türkçe alfabede yer alan seslerin kullanımını içeriyor. Türk alfabesi dışında w, x, q gibi harflerin kullanılmaması anlamına geliyor. Sadece harf şartını kapsıyor. 
   
   
</TEXT>
</DOC>
