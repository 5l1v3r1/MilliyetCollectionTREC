<DOC>
<DOCNO> 185405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/dunya/adun.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın kitle imha silahı Viagra çıktı 
</HEADLINE>
<TEXT>

   Irak'ta aylardır araştırma yapan Time dergisi, kitle imha silahı olmadığı sonucuna vardı, silah tesislerinde Viagra benzeri ilaç üretildiğini saptadı 
      DIŞ HABERLER SERVİSİ 

   
   ABD'nin güvenilir haber dergilerinden Time, Amerikalı uzmanların Irak'ta aylardır aradığı kitle imha silahlarının aslında Körfez Savaşı sonrasında imha edildiğini ve bazı eski kimyasal silah tesislerinde uzun süreden beri cinsel iktidar ilacı viagrayla aynı etkin maddeye sahip ilaç üretildiğini iddia etti. 
   Dergi, Irak'ın kitle imha silahlarıyla ilgili ayrıntılı haberinde çarpıcı bulgularını sıraladıktan sonra Irak'ta söz konusu silahlar olduğuna dair herhangi bir ipucu bulunmadığını, hatta devrik lider Saddam Hüseyin'in bile kitle imha silahlarına sahip olmadığının farkında olmayabileceğini savundu. 
   Savaşa giden süreçte ABD Dışişleri Bakanı Colin Powell ile öteki yetkililerin yaptıkları açıklamalarda kitle imha silahları üretim tesisleri olarak gösterdikleri yerleri tek tek araştırdıklarını, çok sayıda Iraklı bilim adamı, istihbarat ve ordu görevlileriyle görüştüklerini kaydeden Time muhabirleri Nancy Gibbs ile Michael Ware, söz konusu tesislerin bazısının bombalanmış, harabe haline gelmiş, bazılarının da terk edilmiş ve yıllardır içine girilmemiş binalar olduğunu belirttiler. 
   
   Araştırma 3 ay sürdü 
   3 ay boyunca, Irak Askeri Sanayi Komisyonu MIC bünyesinde çalışan Iraklı bilim adamlarıyla görüştüklerini belirten muhabirler, konuştukları tüm yetkililerin ağız birliği etmişçesine aynı şeyleri söylemesinin çok dikkat çekici olduğunu ve söylenenlerin büyük bir ihtimalle gerçeği yansıttığının altını çizdiler. Time, "Söylenenler gerçek olmasaydı, bu kadar farklı insan aynı şeyleri söyleyemez, bir açık verirlerdi" yorumunda bulundu. 
   
   Kimyasalları imha etmişler 
   Kitle imha silahları geliştirme ve üretiminde görev alan Iraklı bilim adamlarının uzun zamandan beri farklı işlerde çalıştıklarını saptayan muhabirler, kimisinin sulama ve enerji projelerinde çalıştığını, kimisinin öğretmenlik yaptığını ve kimilerinin de viagranın etkin maddesi "sildenafil" içeren ilaç geliştirdiğini bildirdiler. Time'a konuşan Iraklı askeri ve istihbarat yetkilileri de stoklardaki kimyasal ve biyolojik silahların Körfez Savaşı'ndan sonra çölde imha edildiğini ancak bunların kayıtlarının tutulmadığını savundular. 
   
   
   
</TEXT>
</DOC>
