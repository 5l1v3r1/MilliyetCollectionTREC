<DOC>
<DOCNO> 155692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sontur32.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kestel Canavarı" yeniden cezaevinde... 
</HEADLINE>
<TEXT>

     Bursa'nın Kestel İlçesi'nde, 10 yıl önce tecavüz ettiği kadını ve çocuğunu öldüren ve kamuoyunca ''Kestel Canavarı'' olarak tanınan Mesut Ayaz, şartlı salıvermeden yararlanarak çıktığı cezaevine, kısa süre içinde yeniden döndü. 
     Cezaevinden çıktıktan sonra ''Gasp'', ''Adam öldürmeye tam teşebbüs'', ''Uyuşturucu madde kaçakçılığı'' ve ''Hırsızlık'' suçu işlediği tespit edilen Mesut Ayaz'ın Kestel'in Seymen Köyü'nde olduğu ihbarını alan jandarma timleri operasyon düzenledi. 
     Köy kahvehanesinde yapılan aramada jandarma, Ahmet Güleç adına düzenlenmiş sahte kimlikli Mesut Ayaz'ı yakaladı. 
     Kestel Jandarma Komutanlığı'na götürülen Mesut Ayaz'ın ifadesinde, arandığı suçların dışında, şartlı salıverildikten sonra başka suçlar işlediğini de itiraf ettiği öğrenildi. 
     Mesut Ayaz, 1992'de Kestel'in Seymen Köyü'nde bir kadına tecavüz ettikten sonra, kadın ve çocuğunu bıçaklayarak öldürmüştü. 36 yıl ceza alan Ayaz, 10 yıl cezaevinde kaldıktan sonra geçen yıl şartlı salıverilmeden faydalanarak tahliye edilmişti. 
     
</TEXT>
</DOC>
