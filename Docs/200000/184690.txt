<DOC>
<DOCNO> 184690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/siyaset/siy02.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ANALİZ 
</HEADLINE>
<TEXT>
   Erdoğan'ı isyan ettiren üç neden 
   ABDULLAH KARAKUŞ Ankara 

   
   YÖK yasa taslağını eleştiren rektörleri "edep ve adap dışı davranmak"la suçlayan Başbakan Erdoğan'ın sert çıkışının arkasında, hükümetin askere şik yet edilmesi, Cumhurbaşkanı'nın "siyasallaşma" uyarısı ve "Hepimiz Kubilay oluruz" sözleri yatıyor. Tepkiler nedeniyle geçen yasama döneminde taslağı geri çeken ve rektörlerle görüşme taraftarı olan Erdoğan, YÖK Başkanı Prof. Dr. Kemal Gürüz ve sekiz rektörün Kara Kuvvetleri Komutanı Org. Aytaç Yalman'la görüşmelerinden rahatsız oldu. Cumhurbaşkanı Sezer'in "Üniversitelere siyaset karıştırılmasın" yönündeki uyarısının ardından Dokuz Eylül Üniversitesi Rektörü Prof. Dr. Emin Alıcı'nın "Hepimiz Kubilay olmaya hazırız" yönündeki açıklaması, Erdoğan açısından bardağı taşıran son damlaydı. Taslakla ilgili eleştiriler konusunda kurmaylarıyla değerlendirme yapan Erdoğan, "Biz birlikte bir şeyler yapmak istiyoruz, ancak rektörler olaya ideolojik yaklaşıp işi yokuşa sürüyor, bize hakaret ediyor. İstesek kimseye danışmadan kanunu çıkarırız. Ancak ortak bir kanun çıkarılmasını istiyoruz. Bütün kesimlerden görüş alıyoruz, yine de yaranamıyoruz. Rektörler bir türlü uzlaşmak istemiyor" dedi. Uzlaşmak istediği rektörlerden beklediği yaklaşımı göremeyen Erdoğan, önceki gün Kastamonu ve Çankırı'da sert bir üslup kullanarak "üniversiteye siyaset karıştırıldığı"nı savunan rektörleri "edep ve adap dışı davranmak"la eleştirdi. 
   
   
</TEXT>
</DOC>
