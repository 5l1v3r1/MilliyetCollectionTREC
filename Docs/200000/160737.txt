<DOC>
<DOCNO> 160737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/yazar/zbirand.html </URL>
<DATE> 2003/06/03/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
AB'de rüzgar, Türkiye yönünde esiyor 
</HEADLINE>
<TEXT>

     Bazılarımıza basit gibi görünebilir, ancak Eurovision yarışmasında ve Cannes film festivalinde Türk sanatçıların derece kazanmaları bile, Avrupa insanının gözündeki Türk imajını etkiliyor. Brüksel'de konuştuğum nice yetkili dönüp dolaşıp bu iki yarışmadan söz ettiler. Şaşkınlıklarını dile getirdiler. 
     
     TEZKERE'NİN REDDİ İZ BIRAKMIŞ... 
     Türkiye'nin şaşkınlık yaratan en belirgin tutumu ise, Tezkere olayı ile karşımıza çıkıyor. Bu konuyu ayrı bir yazıda ele alıp derinlemesine inceleyeceğim, ancak burada da etkilerinden söz etmek istiyorum. 
     Özellikle Avrupa Parlamentosundaki "Türkiye gözlemcileri" dikkatle altını çiziyorlar. Tezkere'nin reddinin yarattığı deprem hala sürüyor. 
     İnsanlar, Türkiye'ye bir türlü etiket takamıyorlar. Bu deprem'in olumlu yankıları olduğunu da hemen söylemekte yarar var. 
     Tezkereye kadar ki Türkiye imajı ile bugünkü arasında -şaşkınlığın nedeni de zaten bundan kaynaklanıyor- dünyalar kadar fark var. 
     
     6 INCI PAKET VE SONRASI... 
     Diğer bir şaşkınlık ve memnuniyet kaynağı da, hükümetin hazırladığı son uyum paketi ile ortaya çıkmış durumda. Daha net anlatmak gerekirse, AKP hükümetinin AB konusuna asılması, 6 ıncısından sonra yeni paketlerinde devreye sokulacağını açıklaması, Brüksel'deki en kötümserleri dahi etkilemiş. 
     Şaşkınlık-Memnuniyet, ancak aynı zaman da bir de korku var. korku, Kopehnag kriterlerinin tümünü karşılamış bir Türkiye'ye HAYIR demenin çok güç olacağının anlaşılmasından kaynaklanıyor. Avrupa giderek köşeye sıkıştığının farkında... 
     
     ASKER TARTIŞMALARI DA FARKLI İZLENİYOR 
     Avrupa Parlamentosu, özellikle Asker-Sivil ilişkileriyle ilgili tartışmaları izliyor. Hem ne olduğunu, hem de Asker konusunun böylesine açık konuşulup tartışılmasını anlayabiliyorlar. Kafaları son derece karışık. Buna rağmen, duyduklarına ve okuduklarına inanmakta güçlük çekiyorlar. 
     Türkiye'deki Sivil-Asker ilişkisinin artık eskisi gibi olmayacağının, darbeler döneminin kapandığının farkındalar. Yine de kuşkuyla bakıyorlar. 
     Kendi kendilerine herhalde "Şu Türkler farklı insanlar" diyor olacaklar ki, bu aralarda en çok Türkiye konuşuluyor. 
     Bütün bunların ışığında, 2004 Aralığında tam üyelik müzakereleri içinde acaba tarih alınabilineceğini söyleyebilir miyiz 
     Daha erken. 
     AB henüz, Türkiye hakkında bir karar verebilmiş değil. Ancak korkunun kaderi değiştirmeyeceğini de hissetmeye başlamışlar. 
     Ben, son derece olumlu bir hava kokladım. 
     
     
     
UÇAK DÜŞÜRME MODASI VARMIŞ      Türkiye ile Yunanistan arasında geçtiğimiz yıllarda meğer neler neler yaşanmış ve haberimiz olmamış. Ege üzerindeki it dalaşları sırasında karşılıklı uçaklar düşürülmüş, ancak kamuoylarına yansıtılmamış. İlk açıklama Yunanlılardan gelmiş ve bir Türk uçağının it dalaşı sırasında düşürüldüğü iddia edilmişti. Doğrusu kuşkuyla karşıladım. Ancak baktım ki, bizimkiler de tatmin edici bir yalanlamada bulunamıyorlar. Kem küm edip duruyorlar. Ardından emekli hava pilot Korgeneral Yaşar Müjdeci hayretimizi arttırdı. "Biz de Yunanlıların birkaç uçağını düşürmüştük. Denize çakıldılar " demez mi. 
     İnanılır gibi değil. 
     Emekli Korgeneral o kadarıyla da kalmamış ve Milliyet'in haberine göre iki tarafın muhabere yeteneğinin ölçülmesi bakımından Ege üzerindeki uçak kovalamacaları ve it dalaşlarının "nimetlerinden" söz etmiş. 
     Özetle iki ülkeyi Allah korumuş. 
     Eğer bu olaylar duyulmuş olsaydı, savaş dahi çıkabilirdi. Bunları öğrendikten sonra, Ege sorunlarının bir an önce çözülmesinin ne kadar önemli olduğuna bir defa daha inandım. 
     
Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır.      
     
     

</TEXT>
</DOC>
