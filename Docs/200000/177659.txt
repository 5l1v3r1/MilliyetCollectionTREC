<DOC>
<DOCNO> 177659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/son/soneko02.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İşadamı psikiyatriste koşuyor.. 
</HEADLINE>
<TEXT>

     Ankara Ticaret Odası ATO tarafından yapılan araştırma sonucuna göre, ekonomik kriz yüzünden psikolojik yardım alan esnaf ve tüccar sayısında yüzde 60 artış olduğu ortaya çıktı. 
     ATO'dan yapılan yazılı açıklamada, ATO Başkanı Sinan Aygün'ün Ankara'daki 36 psikiyatristle bire bir görüşerek iş dünyasının 'halet-i ruhiyesini' sorduğu bildirildi. 
     Araştırma sonrası ortaya çıkan resmin ürkütücü olduğunu belirten Aygün, şu görüşlere yer verdi 
     ''İşadamının ruh halini sorgulayalım derken, buzdağının altından geçim sıkıntısı, mutsuzluk, umutsuzluk çıktı. Bu ortak payda sosyal katman dinlemeden bütün halkın resmini çiziyor. İş sahipleri ve çalışanlar büyük bir çıkmaz içinde bu nedenle sorunla baş edebilmek için psikolojik yardım alıyorlar.'' İşleri bozulan işadamlarının, iş yerini krizden nasıl kurtarabilirimin çaresizliğini psikiyatrla paylaşma gereğini hissettiğini ifade eden Aygün, açıklamasında şunları kaydetti 
     ''Psikiyatrların işleri iyi, sektör canlı ve hareketli ama işadamının asabı da kimyası da bozuk. İşadamı güven bunalımı yaşıyor. Devletine, hükümete, sisteme güvenmeyince psikiyatra güveniyor. Memurların durumu da farklı değil. Kredi kartları mağdurları psikiyatrların müdavimi olmuş. Ağır borç altında aile parçalanmasının eşiğinde uzmana sığınıyorlar. Türk halkı kendini yalnız, mutsuz ve umutsuz hissediyor. Bu durum toplumsal travmanın, sosyal yangının ifadesidir.'' Psikolojik yardımın kriz dönemlerinde bir can simidi olarak algılanması gerektiğinin altını çizen Aygün, açıklamasında şunları ifade etti 
     ''Bu ülkeyi idare edenlerin, harcadıkları kör kuruşun toplumsal travma altındaki halkın parası olduğunu bilerek harcamaları gerekir. Hangi doktorla görüştüysem bana hastalarının kendilerine söylediği ortak bir sözü aktardılar. O söz de Ben bunları hak etmedim. Türk halkı son 10 yıldır kendisi dışında gelişen kötü yönetimlerin faturasını ödemekten bıktı. Bu halkı ruhsal baskı altında tutmaya kimsenin hakkı yok. Gerçekten Türk halkı bunları hak etmiyor.'' 
     
</TEXT>
</DOC>
