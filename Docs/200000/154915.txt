<DOC>
<DOCNO> 154915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sontur07.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mayıs'ta gökyüzünde ilginç dizilişler olacak... 
</HEADLINE>
<TEXT>

     Gökyüzü, bu ay üç ilginç dizilişe sahne olacak. Merkür, Güneş'in önüne geçecek, parçalı Ay tutulması gerçekleşecek ve Güneş doğarken tutulacak. Bu üç gökyüzü olayı, Türkiye'den de izlenebilecek. 
     Bu ay gökyüzü oldukça hareketli olacak. İlk olarak yarın öğleden önce Merkür, Güneş'in önünden geçecek. Bundan 9 gün sonra, 16 Mayıs Cuma sabahı Güneş doğmadan önce parçalı Ay tutulması gerçekleşecek. 31 Mayıs Cumartesi sabahı ise Güneş, doğarken tutulacak. 
     
     MERKÜR'ÜN GEÇİŞİ 

     Merkür, her yüzyılda ortalama 13 kez ''geçiş'' yapıyor. 
     Yarın gerçekleşecek Merkür'ün geçişi, Türkiye saati ile 08 12'de başlayacak ve 13 32'ye kadar sürecek. 5 saat 20 dakikalık süre boyunca Merkür, Güneş ile Dünya'nın tam arasında kalacağı için Güneş'in önünde görünecek. 
     Türkiye'den de gözlenebilen son Merkür geçişi 6 Kasım 1993'te gerçekleşmişti ve bundan sonra görülebilecek ilk geçiş, 9 Mayıs 2016 günü olacak. 
     
     PARÇALI AY TUTULMASI 

     Merkür'ün geçişinden 9 gün sonra Ay, Dünya'nın uzaydaki gölgesinin içinden geçecek ve tam Ay tutulması gerçekleşecek. 
     Tam Ay tutulması, Türkiye'den ''parçalı'' olarak gözlenebilecek. Çünkü, Ay bütünüyle gölgenin içine girmeden, yani saat 06 14'ten önce batacak ve Güneş doğacak. 16 Mayıs Cuma sabahı batan Ay'ın sol kenarından bir ısırık alınmış gibi görünecek. Bu ısırığın büyüklüğü ise Türkiye'de bulunulan yere göre değişecek. 
     Ay, Türkiye'nin batısında, doğusuna göre daha sonra, yani tutulmanın daha ileri bir evresinde batacağı için, bu ısırık batıda daha derin görülecek. Samsun-Şanlıurfa hattının doğusunda ise tutulma izlenemeyecek. 
     Bir sonraki Ay tutulması ise 9 Kasım 2003 Pazar sabahı gerçekleşecek. Tam Ay tutulması, Türkiye'den de gözlenebilecek. 
     
     PARÇALI GÜNEŞ TUTULMASI 

     Mayısın son sabahı, Türkiye'nin büyük bölümünde gündoğumu alışılmıştan biraz farklı olacak. Çünkü, parçalı Ay tutulması gerçekleşecek. 
     Parçalı Ay tutulması, Türkiye'nin her yerinde, İspanya, Portekiz ve Güney Fransa dışında tüm Avrupa'da ve Ortadoğu'da gündoğumunda izlenebilecek. Rusya, İran, Afganistan, Pakistan ve Türk cumhuriyetlerinde ise olay gündüz gerçekleşecek. 
     31 Mayıs'taki Güneş tutulması, Kuzey İskoçya, Faroe Adaları, İzlanda ve Grönland'da halkalı Güneş tutulması şeklinde olacak. 
     Bundan sonra Türkiye'den görülebilecek ilk parçalı Güneş tutulması 3 Ekim 2005 Pazartesi, ilk tam Güneş tutulması ise 29 Mart 2006 Çarşamba günü gerçekleşecek. 
     Merkür geçişinin ve Güneş tutulması olaylarının Güneş'in zararlı ışınlarını geçirmeyen Güneş filtresi ve teleskop kullanılarak gözlenmesi gerektiğine işaret edilerek, Güneş'e uzun süre bakmanın, acı hissi uyandırmaksızın kalıcı göz hasarı, hatta körlüğe neden olabileceği belirtiliyor. 
     
</TEXT>
</DOC>
