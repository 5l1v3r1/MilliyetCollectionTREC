<DOC>
<DOCNO> 188486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/yazar/cemal.html </URL>
<DATE> 2003/10/14/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Özal'la Erdoğan 
</HEADLINE>
<TEXT>

   
   İlginç, AKP'nin geçen pazar günü yapılan Birinci Büyük Kongresi konuşulan bir kongre oldu. 
   Oysa kongrede yaprak kımıldamadı. 
   Fazla heyecan yoktu. 
   Tayyip Erdoğan 1358 delegenin oyunu firesiz alırken, parti içi demokrasi açısından bunun herhangi bir anlamı olup olmadığını sorgulayan da çıkmadı. 
   Ama yine de konuşulan bir kongre oldu. Belki parti yönetimine daha çok kadın girdiği için... Belki - CHP yönetiminde neredeyse kadının adı yokken - AKP'de merkez yönetimine seçilen on kadından yedisinin başı açık olduğu için... Belki kongrede artık harem - selamlık tarihe karıştığı için... 
   Belki de Tayyip Erdoğan'ın konuşmasının içeriği ve üslubundan dolayı konuşulan bir kongre oldu. 
   Konuşmada Atatürk vardı. Cumhuriyetle demokrasinin birlikteliği vardı. Muhafazakar demokratlık vardı. Avrupa Birliği vardı. Etnik, dini ve bölgesel milliyetçiliklerin reddi vardı. 
   Bir de rüya vardı konuşmada. 
   Erdoğan'ın rüyası, şöyle 
   "AK Parti'ye ruh veren bu rüya, çatışmaların rekabete, gerilimlerin verimli diyaloglara, ideolojik önyargıların nefes açan projelere ve kutuplaşmaların demokratik uzlaşmaya dönüştüğü bir rüyadır. Bu rüyamın sadece rüya olarak kalmadığını, gerçeğe dönüşmeye başladığını, rüyaların da gerçek olduğunu görüyorum." 
   Bir de merkez vardı konuşmada. 
   Tayyip Erdoğan bir yandan partisini Türkiye'de 'siyasetin merkezi'ne taşımaya çalışırken, aynı zamanda merkezi anlaşılan yeniden tarif etmek istiyordu. 
   Bu bir zamanlar, özellikle 1980'lerin başlarında Turgut Özal'ın ANAP için siyaset meydanında yapmak isteği tarifti. Bunun için meydanlarda iki elini başının üstünde kenetleyerek, "Dört eğilimi birleştirmek"ten söz etmiş, bir ara başarılı da olmuştu. 
   Erdoğan da aynı yolda mı 
   AKP liderinin Özal'ı takdir ettiği, bazı açılardan onu örnek aldığı anlaşılıyor. Ama aynı zamanda Özal'ın yanlışlarını da gördüğü söylenebilir. Kim bilir belki de yanlışlarından arınmış bir yeni Özal peşinde olabilir AKP lideri... 
   Neydi Özal'ın bazı yanlışları 
   Hukuku umursamazlığı... "Ben yaptım oldu " zihniyeti... "Alışırlar alışırlar " sözünde kendini belli eden, zıtlaşarak, takışarak politika yapma merakı vs... 
   Rahmetli Özal'da bunları yaşadık. Tek başına hükümet olmak zamanla iktidar sarhoşluğu, iktidar şımarıklığı yaratmıştı Özal ve yakın çevresinde. Kibir, dikkat çekici bir özellik haline gelmişti. 
   Gün gelmiş, iktidar sanki ömür boyu devam edecekmiş hissi ANAP'ın tepelerinde mantık dağıtıcı rol oynamaya başlamıştı. Böylece çevre daralmış, aykırı ses duyulmaz olmuştu Özal'ın etrafında... 
   Bunlar yaşandı. 
   Yalnız Özal döneminde değil, Menderes ve Demirel'in tek parti iktidarlarında da yaşandı. 
   Dileriz, Erdoğan'da yaşanmaz. 
   Evet, AKP konuşulan bir kongre yaptı. AKP'yi merkeze çekme çabaları ilgi çekiyor. O kadar ki, geçmişte oyunu ANAP'a, DYP'ye, hatta CHP'ye vermiş olan bazı çevrelerde, "Ben de oyumu AKP'ye verebilirim" sesleri kulağa çalınmaya başladı... 
   AKP böyle bir rüzgarla gelecek yılki 28 Mart yerel seçimlerine gidiyor. 
   Bu rüzgarı ne kesebilir 
   Kıbrıs... Irak... 
   Bilemiyorum. 
   Örneğin Tayyip Erdoğan'ın konuşmasında Kıbrıs yoktu. Daha doğrusu Kıbrıs'ta çözüm açısından irade beyanı yoktu. Ya da üstü örtülüydü. 
   Özetle 
   Bir yıllık AKP çıkışını sürdürüyor. 
   Peki, 80 yıllık CHP ne yapıyor 
   Alternatif olabilme açısından, orta ve uzun vadeli yeniden inşa planları oluşturuyor mu Yoksa sadece bekleyiş içinde mi 
   
      
   
</TEXT>
</DOC>
