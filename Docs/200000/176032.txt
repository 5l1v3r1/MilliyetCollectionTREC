<DOC>
<DOCNO> 176032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/ekonomi/eko02.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'den ikinci veto 
</HEADLINE>
<TEXT>

   Cumhurbaşkanı Sezer, Milliyet'in geçen hafta yazdığı gibi orman vasfını yitirmiş arazilerin satışını öngören Anayasa değişikliğini ikinci kez veto etti. Ufukta referandum görünüyor 
      ANKARA Milliyet 
   
   Cumhurbaşkanı Ahmet Necdet Sezer, Milliyet'in daha önce yazdığı gibi hükümetin 25 milyar dolar gelir beklediği orman niteliğini yitirmiş arazilerin 2B satışını öngören Anayasa değişikliği paketini aynı gerekçelerle ikinci kez veto etti. 
   Sezer'in bir kez daha görüşülmek üzere TBMM'ye gönderdiği yasa 29 Temmuz'da TBMM'de kabul edildi ve 1 Ağustos'ta "söz konusu alanların işletilmesine ilişkin madde çıkarılarak" yeniden Köşk'ün onayına sunuldu. Yasayı değerlendirme süresi bugün sona erecek olan Sezer, dün piyasaların kapanmasının ardından yasayı geri gönderdi. Sezer, yasanın tamamını veto ettiği için değişiklik paketinde yer alan ve milletvekili seçilme yaşını 30'dan 25'e indiren düzenleme de, karşı çıkmamasına rağmen Meclis'e gönderilmiş oldu. 
   
   Kızılağaçlar kurtuldu 
   Dünkü veto kararıyla hükümete bir şans daha tanıyan Sezer'in, hükümetin ısrar etmesi halinde Anayasa'nın verdiği yetkiyi kullanarak referandum müessesini işleteceği kaydedildi. Kaynaklar, Sezer'in veto gerekçelerinin "bu düzenlemenin hiçbir şekilde yapılamayacağı" tezine oturduğunu, bu nedenle yasanın aynen gelmesi halinde referandumun kaçınılmaz hale geleceğini kaydetti. 
   Cumhurbaşkanı Sezer, kızılağaç ve kestanelikleri yok edebilecek Orman Yasası'nı da veto etti. Sezer veto gerekçesinde, yakacak ve pazar satışı amacıyla yapılacak kesimler için köy muhtarlığınca düzenlenecek bir belgenin yeterli olacağına dikkat çekilerek, "devletin denetim ve gözetim yetki ve görevinin düzenlemedeki gibi köy tüzel kişiliğine devredilemeyeceği" ve "kızılağaçlık ve aşılı kestanelik alanların kullanımına açılmasının orman alanlarının daraltılmasına yol açmasının Anayasa'nın 169. maddesine aykırı düştüğü" vurgulandı. 
   
   Meclis'e tezkereyle gelecek    Hükümet, orman niteliğini kaybetmiş arazilerin satışını öngören düzenlemeyi üzerinde değişiklik yapmadan geri göndermeyi planlarken, Orman Bakanı Osman Pepe, düzenlemenin Irak'a asker gönderilmesine ilişkin tezkere için TBMM olağanüstü toplandığında yeniden görüşüleceğini söyledi. 
   Pepe, "Devletin ormanına millet sahip çıkmadıkça, köy tüzel kişilikleriyle bu korumayı ve kollamayı birlikte paylaşmadıktan sonra Türkiye ormanlarını istediği gibi geliştiremez. Türkiye son 30 yılda orman arazilerini 550 bin hektar arttırdı. Yani herşeye rağmen Türkiye ormancılık politikaları açısından iyi bir yoldadır" dedi. 
   Büyük göçlerin ve yoğun kentleşmenin ardından kentlerin çevresindeki değerli orman arazilerinin kaybedildiğini savunan Pepe, "2B düzenlemesinde kaybettiğimiz bu alanları ekonomiye, orman köylüsüne kazandırmak ve yeni orman alanlarına dönüştürmek için atılan önemli bir adımdı" diye konuştu. 
   AKP Genel Başkan Yardımcısı Bülent Gedikli düzenlemeden vazgeçmeyeceklerini kaydederken, AKP Grup Başkanvekili Haluk İpek, Sezer'in yasayı ikinci kez veto etme hakkı bulunmadığını, sadece referanduma götürebileceğini öne sürdü. 
   Sezer'in vetosunu değerlendiren CHP Grup Başkanvekili Haluk Koç ise, "AKP hukuk tokadı yemeye devam edecek" dedi. 
   
   'Ormanlar yasa dışı çıkar kapısına döndü'    Sezer veto gerekçeleri şöyle sıraladı 
   Orman sayılan alanlar, uzun yıllardan bu yana siyasal amaçlarla kullanılmıştır. Son değişiklikle gelir sağlanması amacıyla eylemli duruma anayasal düzeyde yasallık kazandırılmak istenilmektedir.Orman niteliğini kaybetmiş yerlerin satışı, sorumluların ödüllendirilmesi anlamı taşımakta. Bu, orman alanlarının yok edilmesini özendirecek ve yeni orman yıkımlarına neden olacaktır.Bu tür özendirici düzenlemelerin yaptığı yıkımın örnekleri geçmişte yaşandı. 1974 - 1983'te, orman sayılan 1.2 milyon dönüm orman niteliğini yitirdi gerekçesiyle orman rejimi dışına çıkarıldı. Orman arazileri 1984 - 2000 dönemlerinde 2.7 milyon dönüm daraltılmıştır. 1990'lı yıllardaki düzenleme, ilgili yörelerdeki çıkarcılara yaradı. Bu gibi yerlerin bir kısmında mini kentler kuruldu, çeşitli çıkar guruplarının yasa dışı kazanç sağlama yolu durumuna geldi.Orman niteliğini kaybetmiş yerlerin, kullanıcılarına öncelik verilerek de olsa satışı orman yağmasını artıracak, yağmalanan bu taşınmazlardaki kaçak yapılar için yeni "imar affı" umudu doğuracaktır. Ülkemizde doğal yollardan bir yerin orman niteliğini yitirmesine rastlanmamıştır. Bir yerin orman niteliğini yitirmesi, kasıtlı olarak ormanların tahrip edilmesi ve bu alanların bu kişilerce işgali biçiminde gerçekleşmektedir.Orman niteliğini yitirmiş alanların, buna kasıtlı eylemleriyle neden olan kişilere satılması yolunun açılması, işgalcilerin bu yerlerin yasal sahibi olmalarına olanak tanınması hukuk devleti ve adalet ilkesiyle bağdaştırılamaz.Suç işleyerek ormandan yer elde etmiş kişi ya da kurumların bu yolla ödüllendirilmesi, ormana zarar vermeyen, yasalara ve Anayasa'ya saygılı yurttaşların devlete, hukuka ve yasalara güvenini sarsacaktır. Ormanlık alanların tahribine yönelik eylemlere anayasal dayanak kazandırılması, işgale ve ormanların tahrip ve yağmasına süreklilik kazandıracaktır. 
   
</TEXT>
</DOC>
