<DOC>
<DOCNO> 198192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sonspo10.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını Türkiye'den UEFA'ya ültimatom 
</HEADLINE>
<TEXT>

     İtalyan basını, Türkiye'nin UEFA'ya gösterdiği tepkiye, ''Türkiye'den UEFA'ya ültimatom'' başlıklarıyla geniş yer ayırdı. 
     Gazetelerde, Juventus'un tarafsız saha için UEFA'ya yaptığı başvuruyu geri çektiği yönünde herhangi bir haber yer almazken, Galatasaray'la oynanacak maçın yerinin bir an önce belirlenmesi için Juventus'un UEFA'ya baskı yaptığı yazıldı. 
     
     CORRİERE ''UEFA'YA TÜRK ÜLTİMATOMU'' 
     Corriere dello Sport gazetesi, Türkiye'de gösterilen tepkiyi, ilk sayfadan, ''Türkiye öfkeli Juve İstanbul'da oynamalı'' başlığıyla duyurdu. İç sayfada ise sekiz sütuna ''UEFA'ya Türk ültimatomu'' başlığı kullanıldı. 
     Türkiye'nin tepkisi spotlarda da şu cümlelerle özetlendi 
     ''Terör riski sebebiyle ertelenen ve tarafsız sahaya alınan iki maç meselesi, giderek daha da büyüyor. Türkler, Galatasaray ve Beşiktaş'ın Juve ve Chelsea ile yapacakları karşılaşmaların İstanbul'da oynatılmasını istiyorlar. Şampiyonlar Ligi'nden çekilme ve Spor Tahkim Mahkemesi'ne gitme tehdidinde bulundular. UEFA'ya sadece 48 saat süre tanıdılar''. 
     
     LA GAZZETTA ''GALATASARAY TESLİM OLMUYOR'' 
     La Gazzetta dello Sport ise sarı-kırmızılıları başlığa çıkararak, ''Galatasaray teslim olmuyor. Şimdi Spor Tahkim Mahkemesi'ni düşünüyorlar'' diye başlık attı. 
     Türkiye'de, Başbakan Recep Tayyip Erdoğan dahil, hükümet yetkililerinin de UEFA'yı kararından caydırma uğraşında olduklarını belirten La Gazzetta, ''Türkler, tarafsız sahayı engellemek için Spor Tahkim Mahkemesi'ne gitme niyetinde'' diye yazdı. 
     
     TUTTOSPORT ''TÜRKLER UEFA'YI TEHDİT EDİYOR'' 
     Galatasaray-Juventus maçının nerede oynanacağını saptama konusunun bugüne sarktığını belirten Tuttosport gazetesi ise ''Türkler UEFA'yı tehdit ediyor'' başlığını kullandı. 
     Türklerin Şampiyonlar Ligi'nden çekilme tehdidinde de bulunduklarına dikkati çeken Tuttosport, UEFA Genel Sekreteri Gerhard Aigner'in geri adım atmayacağını savundu. 
     Haberlerde, Başbakan Recep Tayyip Erdoğan'ın maçların İstanbul'da oynanması için diplomatik atağa devam ettiği, İtalya Başbakanı Silvio Berlusconi ve İngiltere Başbakanı Tony Blair'e de İstanbul'a gelmelerini ve maçları birlikte izlemeyi önerdiği belirtildi. 
     Tuttosport, Galatasaray'ın maç yerine ilişkin tercihlerini bildirmek yerine, dün UEFA'dan 48 saat zaman isteyen bir faks gönderildiğini belirterek, ''Nyon sarayındakilerin sinirlendikleri ortada. Genel Sekreter, biraz beklemeyi yeğledi. Ancak Galatasaray'dan izahat istemek yerine, emredici bir tavır takınma ihtimali de var'' diye yazdı. 
     
     JUVENTUS RAHATSIZ 
     Öte yandan, Galatasaray'ın rakibi Juventus'un, 2 Aralık'ta oynanması gereken maçın yerinin halen belirlenmemesinden dolayı rahatsız olduğu belirtiliyor. Tuttosport gazetesi, ''Juventus da boş durmuyor. UEFA'nın kararından memnun olan Juventus, karşılaşmanın 2 Aralık'ta oynanmasının da zorlaşabileceği gerekçesiyle, maçın yerinin bugün belirlenmesi için baskı yapıyor'' ifadelerini kullandı. 
     İtalyan gazeteleri, Juventus Genel Direktörü Luciano Moggi'nin, ''Biz pazartesi günü bir uçağa biner, 'şuraya inin' şeklinde bir emir gelene dek Avrupa semalarında dolaşırız'' şeklindeki açıklamasına da yer verdi. 
     
</TEXT>
</DOC>
