<DOC>
<DOCNO> 192226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/soneko25.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Kurlardaki yükselişle kayıpları telafi etmek zor 
</HEADLINE>
<TEXT>

     Devlet Bakanı Kürşad Tüzmen, kurlardaki yükselişin ihracattaki kayıpların tamamını telafi etmesinin zor olduğunu bildirdi. 
     AB üye ve aday ülke temsilcilerinin katılımıyla düzenlenen ''İdari Kapasitenin Artırılması ve e-Gümrük'' konulu panele katılan Bakan Tüzmen, gazetecilerin sorularını yanıtladı. 
     Tüzmen, ''Geçmişte düşük kur nedeniyle ihracatta 3 milyar dolarlık bir kayıptan söz ediyordunuz. Kur şimdi yükseliş trendine girdi. Bu kayıplar telafi edilebilecek mi '' şeklindeki soru üzerine, ''Bir kısmını, tamamını telafi etmek zor'' yanıtını verdi. Tüzmen, şunları kaydetti 
     ''Bizim söylemeye çalıştığımız şuydu nasıl olsa aynı noktaya geliniyor. Bunu önceden görüp, hiç olmazsa ihracatçının, ithalatçının kendi planını çok daha rahat yapabileceği şekilde önünü görebileceği şekilde bir program vermek. O zaman bu tip iniş çıkışlar belli bir bant aralığında olur. Çok yüksek iniş çıkışlar olmayacağı için kimse zarar görmez. Herkes ihracatını ithalatını ona göre planlar. Çünkü nasıl olsa sonuçta yine denge noktasına bir şekilde geliyor. Suni olan her şey aslına dönmek zorunda. O köpük mutlaka bir şekilde gidecekti. Müdahale öyle veya böyle bir şekilde oluyor. Halbuki bunun sınırlı bir şekilde yapılması ve milletin önünü görebileceği, rahat çalışabileceği bir dönem içinde yapılması gerekiyordu.'' Kurların şimdi o noktaya doğru biraz gelmeye başladığını bildiren Tüzmen, önemli olanın istikrarlı bir şekilde bunun devam etmesi ve önlerini görebilecekleri bir döneme ulaşabilmeleri olduğunu belirtti. 
     
     İSTİKRARLI KUR 
     Türkiye'nin gelişmekte olan bir ülke olduğunu, gelişmekte olan bir ülkede esas sıkıntının yapısal sorunlarla alakalı olan girdi maliyetlerinin ucuzlatılmasının zaman alması olduğunu ifade eden Tüzmen, ''Bunlarla ilgili çok iyi çalışmalarımız var ama zaman alıyor. Bu zaman içerisinde istikrarlı bir kur, zaten bu işlerle ilgili çalışanların daha iyi plan yapmalarına, siparişlerini daha iyi verebilmelerine sebebiyet verecektir'' dedi. 
     Bir gazetecinin kurdaki yükselişin sağlıklı olmadığı, dış etkenlerden kaynaklandığı yönünde eleştiriler olduğunu hatırlatması üzerine ise Tüzmen, şunları söyledi 
     ''Daha çok iç etkenlerden kaynaklanan bir şey vardı. Piyasa tamamiyle kendi içerisinde o denge noktasına doğru ilerliyor. Tabii yine oynamalar olacaktır, ama benim arzum şu herkes önünü görebilsin, fiyatları doğru görebilsinler. Kaybettikleri siparişleri şu anda tekrar kazanma imkanları zor. Çünkü siz o dönemde bu fiyatları bu şekilde devam edecek diye düşündünüz ve siparişleri vermekten vazgeçtiniz. Ama şu anda kayıplarımızın neresinden dönülürse kardır diye düşünüyoruz. İhracatçılarımız bu konuda coğrafi yakınlıkları, pazar faaliyetlerini çok iyi bilmeleri nedeniyle bir avantaja sahipler. Biz Avrupa'ya çok kısa sürede hizmet verebilme imkanına sahibiz. Bu avantajımızı şimdi kullanmaya çalışıyoruz.'' 
     
     ÖNEMLİ OLAN 2004'TE 50 MİLYAR DOLAR BARAJINI AŞMAK 
     Kurlardaki yükselişin ihracat hedefi üzerine etkisinin sorulması üzerine de Tüzmen, başta konulan 40 milyar dolar rakamının geçileceğini belirtti. 
     Tüzmen, ''2003 öyle veya böyle bu inişleri ve çıkışlarıyla geçecek. Önemli olan 2004'te yine aynı şekilde ihracat artış hızımızı kesmeden devam ettirebilmemiz'' dedi. 
     Tüzmen, ihracatçıların bu dönem içerisinde alacakları siparişlerin son derece önemli olduğunu vurgulayarak, ''Biz şu anda istikrarlı bir şekilde siparişleri almaya devam etmeliyiz. Önümüzdeki dönemde de bu siparişleri yerine getirerek bu istikrarlı ihracat artışını sürdürmemiz lazım'' diye konuştu. 
     Devlet Bakanı Tüzmen, Türkiye açısından şu anda faktör şartlarının da çok iyi noktaya geldiğini ifade etti. İhracatçıların olağanüstü bir başarı sağlayarak dış talepteki daralmaya rağmen kendi ihracat artışlarını sürdürmeyi devam ettirdiklerine dikkat çeken Kürşad Tüzmen, bugün yeni yeni ihracat yıldızlarının ortaya çıkmaya başladığını söyledi. 
     Tek başına otomotiv sanayi, yan sanayi ile birlikte 6 milyar dolar ihracat rakamını geçtiğini, tekstil, konfeksiyon sanayinin başarısını sürdürmeye devam ettiğini belirten Tüzmen, toprak ürünleri ihracatında, kimya sektöründe çok ciddi ihracat artışlarını bulunduğunu kaydetti. 
     Kürşad Tüzmen, ''İngiltere'de her üç televizyondan, çamaşır makinesiden, buzdolabından biri Türk malı. Bu çok ciddi bir ivme. İşte bu pazarları bizim aynı şekilde korumaya devam etmemiz lazım'' dedi. 
     
     PSİKOLOJİK BARAJ 
     Kurun bu açıdan önemli olduğunu belirten Tüzmen, ''Önümüzü görebileceğimiz istikrarlı bir kur kendi içerisinde dalgalı olabilir ama dalganın burada boyu önemli. Çok büyük iniş çıkışlarla önümüzü görmek zor oluyor. O dalga boyunun mümkün olduğu kadar o bandın içerisinde hareket etmesi dengelerin daha önceden tespit edilip bu şekilde ihracatçının, ithalatçının önünü görebileceği bir dönem 2004'te Türkiye'ye oldukça önemli avantajlar sağlayacaktır'' dedi. 
     Önemli olanın artış trendini devam ettirip 2004'te 50 milyar dolar barajını aşmak olduğunu belirten Tüzmen, ''Bunu aştıktan sonra Türkiye birçok psikolojik barajı geride bırakacaktır. Bunu ilk 30 milyar doları aşarken yaşamıştık. 50 de böyle bir şey. Onu aştıktan sonra inşallah hep beraber hedefimiz 100 milyar dolarlık bir ihracatı 2010'a kadar görmek. Ben buna inanıyorum bu ülke bunu yapacaktır'' dedi. 
     Şu anda ayda 4 milyar dolar ihracat yapılabilir duruma gelindiğine işaret eden Tüzmen, ''Kasım-Aralık rakamlarını görmemiz lazım ama bu sene herhalde 44-45 milyar dolar bir ihracat rakamını beraberce göreceğiz'' dedi. 
     
</TEXT>
</DOC>
