<DOC>
<DOCNO> 167165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/ekonomi/eko01.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan Grubu'nun bilgileri her zaman şeffaf oldu... 
</HEADLINE>
<TEXT>

Doğan Yayın Holding CEO'su Mehmet Ali Yalçındağ, Doğan Grubu'nun tüm bilgileri kamuoyuna açıklanan, yatırımcıların en çok tercih ettiği şirketlere sahip olduğunu söyledi 
     Doğan Yayın Holding CEO'su Mehmet Ali Yalçındağ, Sabah gazetesinin iki gündür sürdürdüğü yayınların kasıt ve iftira sınırını aştığını söyledi. "Doğan Yayın Holding içindeki işlemlerle Doğan ailesine para aktarıldığı" iddialarına ilişkin yayınların iyi niyetli bir yaklaşımla, cehalet ürünü olarak kabul edilebileceğini belirten Yalçındağ, "Ancak Sabah gazetesi sahiplerinin malum geçmişi dikkate alındığında, böyle bir iyiniyeti aramanın saflık olacağı açıktır" dedi. Yalçındağ, "Bu yayınlar kasıtlı ve bilinçli bir saptırma ve iftira niteliğindedir" diye konuştu. 
     
     'Bilgileri bizzat biz açıkladık' 
     Sabah gazetesinin iki gündür yaptığı yorumlara temel olan bilgilerin bizzat Doğan Yayın Holding tarafından yıllardır Sermaye Piyasası Kurulu'na SPK açıklanmış bilgiler olduğuna dikkat çeken Yalçındağ, şu açıklamada bulundu 
     "Yani tamamı çeşitli tarihlerde küçük ortaklarımızı ve kamuoyunu bilgilendirmek üzere İstanbul Menkul Kıymetler Borsası İMKB ve SPK'ya açıklanmış bilgilerdir. Bu da halka açık namuslu şirketlerin kanunen yapması gereken bir zorunluluktur. Şeffaf ve yasaların öngördüğü biçimde, gerekli izinlerin alınmasıyla yapılmıştır. 
     Bütün bu işlemlerin amacı, yayıncılık alanında faaliyet gösteren şirketlerimizi tek çatı altında toplamaktır. Zaten bu da Doğan Yayın Holding'in kuruluşunun ana nedenidir." 
     
     Neden aynı çatı altında topladık 
     Doğan Grubu'nun şirketleri aynı çatı altına toplama kararının yerli ve yabancı yatırım kuruluşlarının tavsiyesine uyularak alındığını kaydeden Yalçındağ, şöyle konuştu "Bütün dünyadaki eğilim de aynı sektörde faaliyet gösteren şirketlerin aynı çatı altında toplanarak, daha yalın ve konsantre bir yönetime kavuşturulması yönündedir. Bunu yapmamızın ikinci amacı da etik bir kaygıya dayanmaktadır. Doğan Grubu'nun öteki faaliyet alanları ile yayın faaliyetlerini birbirinden ayırmayı hedeflemektedir. 
     Ayrıca bu işlem sırasında gerek Doğan ailesi, gerek Doğan Holding elde ettikleri bu kaynakları yeniden şirketlere koymuşlardır." 
     
     'Yabancı bize koşuyor' 
     Doğan Yayın Holding'in, 1998 yılında kurulduğunu hatırlatan Yalçındağ, "Bu Holding'in içinde Türkiye'nin en başarılı ve saygın kuruluşları yer almaktadır. Bu şirketlerin ürettiği içerik kadar finansal yapıları da kuvvetlidir. Bilançoları şeffaftır. Her üç ayda bir bağımsız denetim kurumları tarafından denetlenirler ve sonuçlar kamuya açıklanır" dedi. Yalçındağ, şöyle devam etti 
     "Doğan Yayın Holding ve Hürriyet gazetesinde yabancı yatırımcı payı yüzde 80'lere kadar çıkmıştır. Türkiye'de yabancı yatırımcıların en çok tercih ettiği ilk 10 şirket arasında yer alırlar." 
     
     Sahibi belli tek TV ve radyo 
     Doğan Grubu olarak her zaman şeffaflıktan yana olduklarını belirten Yalçındağ, "Nitekim yakın zamanda bunun çarpıcı bir örneğini yaşadık. RTÜK Kanunu'ndaki değişiklikten sonra Radyo ve TV'lerini gerçek isim ile ve hisseleri ile kendi üzerine devreden tek kuruluş Doğan Yayın Holding oldu. Bugün sahibi belli tek radyo ve televizyon grubu bizimkilerdir" dedi. 
     
60 milyon insanın gözüne bakarak kanuna karşı hile      Mehmet Ali Yalçındağ, "Medya Holding mağdurları haftada üç gün Sabah gazetesinin önünde yürüyüş ve gösteri yapmaktadırlar. Sahipleri ağır cezada yargılanmaktadır. Kanunların boşluğundan istifade ederek, 'Sülün Osman' misali yeni şirketler kurarak kamu malının içi boşaltılmakta, 60 milyon insanın gözünün içine baka baka, kanuna karşı hileler yapılmaktadır" dedi. 
     
Banka batıran medyacılar yatırımcıyı perişan etti      Doğan Yayın Holding'in hesabını, başkaları sormadan kamuya açıkladığını kaydeden Yalçındağ, "Zaten bunlar Sermaye Piyasası Kanunu gereğidir. Bundan da önemlisi küçük ortaklarımıza ve yatırımcılarımıza güven vermenin en etkili yolu budur" dedi. Yalçındağ, "Bütün bu açıklamalardan sonra kamuoyuna şu bilgiyi vermek istiyoruz Türk Medyası 2001 krizinden sonra hem ekonomik hem de ahlaki açıdan tarihinin en büyük darbesini yedi. Batırılan bankaların bir bölümü medya sahibiydi. Bunlar yüzünden çok sayıda küçük yatırımcı mağdur oldu, hakları gasp edildi, hayatları karardı. Bizim yayın organlarımız banka batıran bu medya sahipleri ile ilgili haberleri kamuoyuna duyurduğu için, onların tepkisini ve öfkesini çektik" diye konuştu. 
     
Yakın tarih her defasında bizi haklı çıkardı      'Doğru bildiğimiz ve belgelediğimiz her şeyi arkasında kim olursa olsun yazmaktan kaçınmayacağız' diyen Yalçındağ'ın açıklaması şöyle "Evrensel yayın ilkelerinden taviz vermeyeceğiz, bütün soyguncuları vurguncuları teşhir etmeye, kanuna karşı hile yapanlarla mücadele etmeye ve Türk adaletine, hakimlerine güvenerek devam edeceğiz. Yakın geçmiş hem bize hem Türk kamuoyuna şunu gösterdi. Bize bu iftiraları atanlar tek tek adalet önüne çıkıyor ve dokunulmazlık zırhları deliniyor. Çok yakın tarih her defasında yayın organlarımızın yazdıklarını haklı çıkarıyor, onları ise iftiracı, batakçı ve soyguncu olarak mahkum ediyor. Türkiye yolsuzulukla mücadelede kararlı bir yola girdi. Artık kimse sanmasın ki, yaptığı yanında kalacak." 
     

</TEXT>
</DOC>
