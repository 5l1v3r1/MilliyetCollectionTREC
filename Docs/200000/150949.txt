<DOC>
<DOCNO> 150949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/yazar/uras.html </URL>
<DATE> 2003/04/19/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
İhtiras 
</HEADLINE>
<TEXT>

     
     Alkış topluyor 
     John Baker’ın sahneye uyguladığı bir oyun şimdilerde Tiyatro İstanbul tarafından sahneleniyor. Gencay Gürün’ün yönettiği "İhtiras" isimli bu oyun, Tiyatro İstanbul’un bu yılki repertuarında "Çılgın Haftasonu" ve "Bu Adreste Bulunamadı" isimli diğer iki oyun ile birlikte alkış topluyor. 
     Gencay Gürün, ilk kadın hariciyecilerimizden... Ama tiyatro aşkı baskın çıkınca diplomasiyi unutup yönetmenliğe soyunan bir zarif hanımefendi... 1984 - 1994 yıllarında İstanbul Büyükşehir Tiyatroları’nda genel sanat yönetmenliği yaptıktan sonra 1995 yılında Tiyatro İstanbul’u kurdu. Sekiz yılda Tiyatro İstanbul’da 16 oyun sahnelendi. Bu oyunlarda en ünlü tiyatro oyuncuları rol aldı. 
     John Baker’ın sahneye uyguladığı "İhtiras" oyunu "Marry Orr" isimli Amerikalı bir yazarın. "The wisdom of Eve" Eve’in Zekası isimli romanından esinlenen bir oyun. Bu romana dayalı olarak, 1950 yılında "All about Eve" Eve Hakkında Her Şey ismi ile bir film çevrilmiş. Bu filmde Bette Davis ve Ann Baxter başrolleri oynamış. Sonra aynı romana dayalı olarak 1970 yılında Broadway’de sahnelenen "Applause" Alkış isimli müzikal 896 defa perde açıp kapamış. Bu müzikalde de başrolde Laurein Bacall sahneye çıkmış. 
     
     Nefis bir oyun 
     İhtiras ismiyle bizde sahnelenen oyunda Eve adını taşıyan bir genç kızın "ihtirası" sergileniyor. Eve, hayran olduğunu söyleyerek ünlü bir oyuncu olan Margo’nun yanına giriyor. Sonra ihtiras ile birçok oyun çevirerek Margon’un rolünü kapıyor... Hollywood’a atlıyor. Ve de Oscar ödülünü alıyor. Sahnelenişi, dekoru, kostümü, dinamizmi, akıcı dili ve oyuncuların başarısı ile nefis bir oyun. Alev Gürzap, diksiyonu, rahat oyunu ile çok başarılı. Argun Kınalı, Levent Ulukut, Tiraje Başaran, Şencan Güleryüz, Yunus Güner aynı başarı çizgisinde... Nurseli İdiz, filmde Bette Devis’in oynadığı rolde deneyimi, oyunculuğu ve fiziği ile çok iyi... Eve rolünde İnci Türkay rolü ile bütünleşmiş bir oyuncu. Seyirciye sahnede gerçek Eve’i izliyor duygusunu veriyor. Bir genç kızın ihtirasını sahnede yaşıyor. İnci Türkay Ankara Devlet Konservatuvarı mezunu. Ankara Devlet Tiyatrosu’nda sahneye çıkarken Trabzon’a atanmış. İstanbul Büyükşehir Belediyesi’nin açtığı bir sınavı birincilikle kazanmış. Dans ve şarkı yeteneği de var. İstanbul Tiyatro’da Sylvia oyununda "köpük" rolü ile seyircilerin ilgisini çekmişti. İhtiras’ta başarısını sürdürüyor. 
     İstanbul Tiyatro’nun üç oyunu da, "İhtiras" da, "Çılgın Haftosunu" da, "Bu Adreste Bulunamadı" da güzel... İstanbul’da iseniz, yolunuz İstanbul’a düşer ise bu oyunları izleyiniz. 
     
     







</TEXT>
</DOC>
