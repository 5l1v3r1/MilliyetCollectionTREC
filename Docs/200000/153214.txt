<DOC>
<DOCNO> 153214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sondun27.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta saldırıya uğrayan Bulgar gazeteci "Yaşadığıma şükür" 
</HEADLINE>
<TEXT>

     ABD ve İngiltere'nin Irak'a düzenlediği askeri operasyonu takip etmek için Bağdat'ta görev yapan ve 2 yabancı meslektaşı ile birlikte yağmacıların saldırısına uğrayan Bulgar gazeteci Elena Yonçeva ülkesine döndü. 
     Bulgaristan Devlet Televizyonu adına çalışan Yonçeva, Irak savaşı sırasında yaşadıklarını ömrünün sonuna kadar unutamayacağını belirterek, ''Hayatta kaldığım için şükrediyorum'' dedi. 
     Sofya havaalanında babası, erkek kardeşi ve erkek arkadaşı olan Bulgaristan Sosyalist Partisi BSP Genel Başkanı Sergey Stanişev tarafından karşılanan Yonçeva, Bağdat ile ilgili son izlenimlerini anlatırken de, kentin tamamen harap olduğunu söyledi. 
     Yonçeva, ''Kimin ne yaptığı belli değil. Tam bir anarşi ortamı var, soygun ve yağmalar ise devam ediyor'' diye konuştu. 
     Yonçeva, gazetecilere saldıran yağmacıların niyetlerinin, onları kurşuna dizmek olduğunu da savunarak, ''Kurşuna dizilmekten Bulgarca bilen ve araya giren bir Iraklı sayesinde kurtulduk. Yaşadıklarımız tam bir kabustu'' dedi. 
     




</TEXT>
</DOC>
