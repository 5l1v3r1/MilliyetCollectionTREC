<DOC>
<DOCNO> 192854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sonspo26.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Aşık Maç kaybediyoruz, kimsenin umrunda değil 
</HEADLINE>
<TEXT>

     Fenerbahçe Kulübü Yönetim Kurulu Üyesi Murat Aşık, basketbol şubesindeki görevini geçtiğimiz günlerde bırakırken, camianın basketbola ilgi göstermemesinden yakındı. 
     Murat Aşık, bir televizyon programında yaptığı açıklamada, hedefsiz bir yerde olmanın alışkanlığı olmadığını belirterek, ''Maç kaybediyoruz kimsenin umurunda değil'' dedi. 
     Aşık, Fenerbahçe'de basketbol şubesinde hedeflerin küçülmesinden şikayet ederek, ''Basketbol Fenerbahçe'de kimsenin umrunda değil. Maç kaybediyoruz, kazanıyoruz kimse umursamıyor. Basketbol takımı benim şahsi takımım değil. Görevim gereği maddi yükümlülüklerim olacak. Ancak bana yardımcı olacak insanların da bulunması lazım'' diye konuştu. 
     Yönetim içi ve dışında özellikle bu sezon basketbola ilginin gösterilmediğini vurgulayan Murat Aşık, ''Ben Fenerbahçe'nin basketbol şubesine daha fazla ilgi gösterilmesini istiyorum. Görevimden ayrılmadan önce ailemle görüştüm ve onların da onayını aldım. Fenerbahçe'yi de kendim için kullanmadım. Kulübün benden yararlanması bana gurur veriyor, keşke bu süre daha uzun sürseydi'' diyerek sözlerini tamamladı. 
     
</TEXT>
</DOC>
