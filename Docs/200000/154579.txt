<DOC>
<DOCNO> 154579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sondun21.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
AKPM Türk heyeti Başkanı, "Türkçe" meselesinde Arınç'ı savundu 
</HEADLINE>
<TEXT>

     Avrupa Konseyi Parlamenterler Meclisi AKPM Türk Heyeti Başkanı Murat Mercan, TBMM Başkanı Bülent Arınç'ın kararı yüzünden Türkçe'nin Avrupa Konseyi'nin çalışma dilleri arasından çıkarılacağı yolundaki iddianın kesinlikle gerçekleri yansıtmadığını söyledi. 
     Konuyla ilgili AK Parti milletvekili Mercan, şöyle dedi 
     ''Avrupa Konseyi'nin resmi olarak iki çalışma dili var. Bunlardan biri İngilizce, diğeriyse Fransızca. Türkçe, hiçbir zaman Avrupa Konseyi'nin resmi çalışma dili olmadı.'' Avrupa Konseyi'ne üye bütün ülkelerin AKPM'nin genel kurul toplantıları için parasını ödedikleri takdirde, resmi tercümanları da her zaman beraberlerinde getirebileceklerini belirten Mercan, ''konunun haksız bir biçimde abartıldığını'' söyledi. Mercan, AKPM'ye seçilen Türk parlamenterlerin zaten İngilizce veya Fransızca bilmesi gerektiğini, aksi takdirde tercüme yapılmayan komisyon ve siyasi grup toplantılarını izleyemeyeceklerini, Avrupalı meslektaşlarıyla da iletişim kuramayacaklarını söyledi. 
     Mercan, ''İçinde bulunduğumuz ekonomik kriz de hesaba katılarak, TBMM Başkanı bu tür bir irade kullanmıştır. Ekonomik durumun düzelmesi halinde, tekrar tercüman getirilmesi gündeme gelebilir'' dedi. 
     Konuyla ilgili Avrupa Konseyi yetkilileri de, örgütün kuruluş tarihi olan 1949 yılından bu yana resmi çalışma dillerinin İngilizce ve Fransızca olduğuna dikkati çektiler. 
     
</TEXT>
</DOC>
