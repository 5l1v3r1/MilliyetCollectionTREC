<DOC>
<DOCNO> 172692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/spor/spo01.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu'dan terapi 
</HEADLINE>
<TEXT>

   Beşiktaş'ın hocası, önce oyuncularını "Herkes aklını başına toplasın" diyerek uyardı. Ardından da çalışma tempolarını överek "Kimse küsmesin" sözleriyle öğrencilerine rekabete devam mesajı yolladı 
      ORHAN YILDIRIM 

   
   Gazetecilere veto 
   AVUSTURYA kampında futbolcularıyla bir toplantı yapan Teknik Direktör Lucescu takımı rekabete teşvik etmeye çalıştı. Dinlemek isteyen gazetecileri toplantıdan kovan Beşiktaş'ın hocası, "Hayatım boyunca ikinciliğe tahammülüm yok. İkinciliktense üçüncü olmayı tercih ederim. Bütün gözler üzerimizde olacak. En iyisi olmak zorundayız. Bunu yapacak gücümüz var. Kadromuz yeterli" diye konuştu. 
   
   "Herkes şans bulur" 
   ÇALIŞMALARDAN memnun kalan Rumen çalıştırıcı, "Kaybetmeyi sevmem. Herkes aklını başına toplasın" diyerek, tatlı - sert uyarılarda bulundu. Lucescu, takımın motivasyonunu artırmaya çalışarak, "Kimse küsmesin. Alınganlık yapmayın. Herkes şans bulur. İşinize dört elle sarılın. Çalışmalardan çok memnunum. Bu disiplini korumak zorundayız. Sonuçlara takılmayın" ifadelerini kullandı. 
   
   Defans tamam 
   ARSENAL maçı sonrası, Lucescu'nun "Kafamdaki 11 şekillenmeye başladı" sözleri gözlerin futbolculara çevrilmesine yol açtı. Kalede Cordoba, defansta ise Zago, Ronaldo ve Ahmet Yıldırım banko isimler olarak gösterilirken, orta alanda Okan, Kaan Dobra, Giunti, Sergen, Pancu, Tayfur ve İbrahim hazır bir görüntü çizdi. Forvette ise Sinan, Ahmet Dursun, Ahmed Hassan ve Sergen alternatifleri üzerinde duruluyor. 
   
   Bratu sıkıntısı 
   MIRCEA Lucescu, vatandaşı Bratu'nun transferini şu an için düşünmediğini açıkladı. Beşiktaş'ın hocası, "Çok kaliteli bir oyuncu. Rapid Bükreş de kendisini bırakmak istemiyor. Bu oyuncu yüzünden Galatasaray ile olan ilişkilerim bozulmak isteniyor" dedi. Bratu'nun kadrodan çıkartılmasını istemediğini savunan Lucescu, "Eğer Bratu'da ısrar etseydim şimdiye kadar çoktan alırdım" yorumunu yaptı. 
   
   Beşiktaş 34. sırada    ULUSLARARASI Futbol Tarihi ve İstatistikleri Federasyonu'nun IFFHS temmuz ayı dünya sıralamasında 34. basamakta yer alan Beşiktaş ilk 100 içinde bulunan tek Türk takımı oldu. Galatasaray 105. sırada kendine yer bulurken, on sıra birden gerileyen Fenerbahçe 179.'lukta kaldı. Geçen sezonun flaş takımı Gençlerbirliği 109, Trabzonspor 113, Denizlispor 132, Malatyaspor ise 221. sırada yer alıyor. 
   
   Kartal'dan ilk sorti 3-1    BEŞİKTAŞ, Avusturya'daki üçüncü ve son hazırlık maçında 3. lig takımlarından Kalsdorf karşısında galibiyeti buldu. Gençlerden ve yedek oyunculardan kurulu bir takımla sahaya çıkan Siyah - Beyazlı ekip, Tümer ve Sinan'ın 2 ilk yarıda attığı gollerle sonuca gitti. Rakip takımın tek sayısı Lanberth'ten geldi. Okan Koç'un bir şutu da direkten döndü. İlk yarıda maçı tribünden izleyen Lucescu, ikinci devrede kulübeye inerek, hata yapan oyuncuları uyardı. Beşiktaş, bugün 18.15 uçağıyla İstanbul'a hareket edecek. 
   
   
</TEXT>
</DOC>
