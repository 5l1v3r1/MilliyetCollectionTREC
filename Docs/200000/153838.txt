<DOC>
<DOCNO> 153838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sontur31.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan, çöken okulun enkazında kurtarma çalışmasını izledi 
</HEADLINE>
<TEXT>

     Başbakan Recep Tayyip Erdoğan, beraberindeki İçişleri Bakanı Abdülkadir Aksu, Bayındırlık ve İskan Bakanı Zeki Ergezen, Milli Eğitim Bakanı Hüseyin Çelik ve Sağlık Bakanı Recep Akdağ'la birlikte helikopterle geldiği Bingöl'de, Çeltiksuyu Yatılı İlköğretim Bölge Okulu'nda enkaz altındaki öğrencileri kurtarma çalışmalarını izledi. 
     Başbakan Erdoğan, Diyarbakır'dan askeri bir helikopterle geldiği bölgede ilk olarak, oluşturulan seyyar hastanedeki çocukları ziyaret etti. Çocuklara, ''geçmiş olsun'' dileğinde bulunan Erdoğan, sağlık ekiplerinden çocukların durumu ile ilgili bilgi alırken, ''bunları neden bu şekilde dışarıda tutuyorsunuz'' diye sordu. 
     Başbakan Erdoğan daha sonra, yıkılan Çeltiksuyu Yatılı İlköğretim Bölge Okulu'na geldi. YİBO'nun tümüyle çöken binasının önünde uzun süre binayı inceleyen Başbakan Erdoğan, enkaz kaldırma ve kurtarma çalışmaları hakkında yetkililerden bilgi aldı. Binanın etrafını gezen Erdoğan, enkaz altında çocukları kalan ailelerin yanına giderek, ''geçmiş olsun'' dileğinde bulundu ve umutlarını yitirmemelerini söyledi. 
     




</TEXT>
</DOC>
