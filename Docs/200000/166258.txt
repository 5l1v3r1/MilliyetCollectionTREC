<DOC>
<DOCNO> 166258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/dunya/dun01.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
2 hafta sonra İran karışacak 
</HEADLINE>
<TEXT>

ABD, Azeri kartını oynuyor. ABD'nin tam desteğine sahip sürgündeki İranlı Azeri lider Çehregani, 9 Temmuz'da Azerileri sokağa dökmek için bölgede 
     LONDRA Milliyet 

     İran'da iç karışıklık çıkararak rejimi değiştirmeyi kafasına koyan ABD, Azeri kartını oynamaya başladı. 70 milyonluk ülke nüfusunun 16 milyonunu oluşturan İran Azerbaycanı'nda çok sevilen eski bir milletvekili, 9 Temmuz'da yapılması planlanan büyük bir rejim karşıtı gösteride milyonlarca Azeriyi sokağa dökmek amacıyla sürgünde bulunduğu ABD'den Azerbaycan'a gitti. 
     "Sunday Telegraph" gazetesinin haberine göre, molla rejimine karşı çıkarak 3 yıl hapis yatan eski milletvekili Mahmut Ali Çehregani, ABD'de kaldığı süre içinde Bush yönetiminin İran operasyonu için düşündüğü en güvenilir isim haline geldi. Tahran rejimine muhalif Halkın Mücahitleri örgütüne pek güvenmeyen Washington, özellikle İran Azerbaycan'ında lideri olduğu Güney Azerbaycan Uyanış Hareketi vasıtasıyla büyük bir etkiye sahip olan Çehregani'ye tam destek verme kararı aldı. Gazete, Beyaz Saray'ın hemen bir sözüyle 2 milyon kişiyi harekete geçireceğini savunan Çehregani'ye her türlü mali ve politik desteği vereceğini yazdı. 
     
     Senatörün desteği 
     Çehregani, İran'da rejim değişikliğinin en hararetli savunucusu Cumhuriyetçi Senatör Sam Brownback aracılığıyla ABD yönetici elitiyle çok sayıda görüşmeler yaparak "İran'ı istikrarsızlaştırma operasyonu" için onaylarını aldı. Dilbilim profesörü olan ve entelektüel kapasitesi ve karizmatik kişiliğiyle ABD tarafının büyük beğenisini kazanan Çehregani, son 11 ay içinde ABD Savunma Bakanlığı yetkilileri, Bush yönetimi üst düzey yöneticileri, senatörler ve milletvekilleriyle 50'den fazla görüşme yaptı. 
     
     'Halk mollalardan korkmuyor' 
     Telegraph'a açıkalamalarda bulunan Çehregani, Irak operasyonunun İran halkı üzerinde derin bir etki yarattığını savunarak "Özgürlük ve demokrasi istiyorlar. Kendilerine olan güvenleri arttı, artık mollalardan korkmuyorlar" dedi. 
     Çehregani'nin, molla rejiminin şiddetle bastırdığı 1999'daki öğrenci olaylarının yıldönümü olan 9 Temmuz'da taraftarlarını İran Azerbaycanı'ndaki eski bir kale olan Balbek Kulesi çevresinde toplanmasını isteyeceği ve bir ayaklanma çağrısı okutacağı belirtiliyor. Bu çağrı radyo ve televizyonlardan yayınlanarak tüm İran halkına duyurulacak. Çehregani, göndereceği mesajda, gösterilerin rejim devrilinceye kadar sürdürülmesini isteyecek. 
     
     
     

</TEXT>
</DOC>
