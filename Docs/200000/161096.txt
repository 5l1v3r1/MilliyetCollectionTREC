<DOC>
<DOCNO> 161096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/dunya/adun.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortadoğu'da uygun adım barış 
</HEADLINE>
<TEXT>

Bush, Filistin lideri Arafat'ın dışlandığı ilk Ortadoğu barış zirvesinde, İsrail ve Filistin başbakanları Şaron ve Abbas ile yol haritasını görüştü. Abbas, Filistinlileri intifadaya son vermeye çağırırken, Şaron Filistin devletine şartlı destek verdi 
     DIŞ HABERLER SERVİSİ 

     Irak Savaşı'nın ardından rotasını, yaklaşık iki yıldır şiddet içinde boğulan Ortadoğu barış sürecine çeviren ABD Başkanı George W. Bush, dün ilk defa barış sürecine doğrudan dahil olarak İsrail Başbakanı Ariel Şaron ve Filistin Başbakanı Mahmud Abbas'la üçlü bir zirve gerçekleştirdi. 
     Ürdün'ün Akabe kentindeki zirvede ABD tarafından masaya konan ve tarafların ayrı ayrı kabul ettiği Yol Haritası'nın hayata geçirilmesi için atılacak adımlar ele alındı. Taraflar, 2005 yılına kadar bağımsız bir Filistin devletinin kurulması ve kalıcı bir barışa ulaşılmasını öngören Yol Haritası'na bağlı kalacaklarını vurgularken, zirve sonrasında yapılan açıklamalar, dev bir adım olarak görülmese de, nihai barış için yeni bir umut oldu. 
     İsrail Başbakanı Şaron, iki devletli çözümün mümkün olduğunu vurgularken, silahsızlandırılmış ve geçici sınırları olan bir Filistin devletine destek verdi. "Filistin devleti için bölgesel bütünlüğün önemini anlıyoruz" diyen Şaron, Filistin toprakları içinde kurulan yasadışı Yahudi yerleşim birimlerinin de hızla kaldırılacağını söyledi. 
     
     İntifadaya son çağrısı 
     ABD'nin, yakın zamana kadar barış sürecinin vazgeçilemez ismi olan Filistin lideri Yaser Arafat'ı dışlamasının ardından Ortadoğu barışı için yeni "umut" olan Filistin Başbakanı Abbas Ebu Mazen de Filistinlileri silahlı ayaklanmaya son vermeye ve İsrail işgaline karşı barışçı yollardan mücadele etmeye çağırdı. Nerede olursa olsun İsrail'e yönelik şiddeti kınayan Ebu Mazen, hedefin İsrail ve Filistin devletlerinin yan yana yaşaması olduğunu vurguladı. 
     
     Bush İlerleme sağlandı 
     Yol Haritası'nın uygulanmasını baş önceliği haline getirdiğini duyuran George W. Bush da, Filistin devletine destek verirken, tarafları "yan yana yaşayan iki devlet vizyonu" için acil ve gerçekçi adımlar atmaya çağırdı. Bush, tarafların atacağı bu adımları yakın takibe almak amacıyla Dışişleri Bakanı yardımcılarından John Wolf'u gözlemci olarak atadı. 
     
     Sertlik yanlıları öfkeli 
     Akabe'deki zirvenin ardından yapılan açıklamalara en olumsuz tepkiler aşırı dinci silahlı Filistinli örgütler ve Yahudi yerleşimcilerden geldi. HAMAS, İslami Cihad ve Filistin Halk Kurtuluş Cephesi, İsrail'e karşı silahlı mücadeleyi sürdüreceklerini duyururken, Yahudi yerleşimciler de İsrail Başbakanı Ariel Şaron'un yasadışı yerleşim birimlerinin boşaltılacağı yönündeki açıklamasına karşı çıkacaklarını vurguladı. 
     
Üç aşamalı 'Yol Haritası'      İsrail ile Filistin arasında nihai bir barış öngören yol haritasının aşamaları şöyle 

</TEXT>
</DOC>
