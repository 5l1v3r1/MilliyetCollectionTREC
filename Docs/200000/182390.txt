<DOC>
<DOCNO> 182390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/yazar/okur.html </URL>
<DATE> 2003/09/15/ </DATE>
<TIME>  </TIME>
<AUTHOR> Meliha OKUR  </AUTHOR>
<HEADLINE>
Psikolojik sorunlar çığ gibi büyüyor... 
</HEADLINE>
<TEXT>

   
   Türkiye'ye gelen turistin yüzde 16'sı mutlaka buraya uğruyor. Okuma yazma oranı yüzde 98. Doğudan göç alıyor. Kişi başına düşen gayri safi milli hasılası Devlet İstatistik Enstitüsü'nün DİE verilerine göre 3 bin doların üzerinde. Dört ilçesi Dalyan, Sarıgerme, Bodrum ve Marmaris ayrı birer marka. 
   Merkez nüfusu 43 bin, ilçe ve köyleriyle toplam nüfus 752 bin. Ve kitle turizminde Antalya'dan sonra ikinciliğe oturmuş bir il. Burası Muğla. Turizm sektörünün en önemli kavşak noktalarından biri. Aynı zamanda bir üniversite şehri. 16 bin üniversiteliyi ağırlıyor. 
   Bütün bunları bir bir niye sıraladık Sıkı durun. Çünkü burası nüfusa göre Türkiye'nin en fazla intihar ve intihar teşebbüsünde bulunulan ili. DİE verilerine göre Türkiye sıralamasında İstanbul'un hemen arkasında mutlaka ikinciliğe veya üçüncülüğe oturuyor. 
   1997 - 2000 yılları arasında Türkiye genelinde intihar ortalaması binde 2.95 iken Muğla'da aynı dönemde intihar ortalaması yüz binde 7.23. Muğla ilinin 1997 ile 2002 arasını kapsayan altı yıllık dönemde intihar ortalaması ise yüz binde 7.11. 
   
   Valilik rapor hazırlattı 
   Biz, bu verileri nereden aldık Türkiye'de ilk kez intiharların nedenlerini araştıran bir çalışma yapılmış. Çalışmayı isteyen Muğla Valisi Hüseyin Aksoy. İki yıldır Muğla'da görev yapan Aksoy, göreve geldiğinde bu tabloyu görünce şaşırmış. Ve Muğla üniversitesi'nden konuyla ilgili bir rapor hazırlamasını istemiş. Muğla Üniversitesi'nden Doç. Dr. Nurgün Oktik'in başkanlığında oluşturulan bir komisyon 1.5 yıllık bir çalışma sonucu "Muğla ilinde intiharların nedenleri ve çözüm önerileri" konulu raporu 25 Temmuz 2003'de tamamlayıp Valiliğe sunmuş. Çalışma ilginç. 
   1997 - 2000 arasında Muğla'da 118 kadın, 183 erkek toplam 301 kişi intihar etmiş. Bin 337 kişi de intihar teşebbüsünde bulunmuş. Rapora göre erkeklerin intihar girişimi ölümle sonuçlanırken, kadınlar daha çok intihara teşebbüs ediyor. Diyeceksiniz ki intiharlar zengin olan Muğla ilinde kent merkezlerinde mi Yoksa köylerde mi gerçekleşiyor. 
   Kent merkezlerinde 650 kişi intihara teşebbüs ederken 95 intihar ölümle sonuçlanıyor. Köylerde ise 301 kişi intihar teşebbüsünde bulunuyor. 206 kişi ölüyor. İntihar eden ya da intihar teşebbüsünde bulunanların yaş ortalamasına bakarsak en fazla dikkati çeken yaş grubu 15 - 24 arası. 
   İlginç olan bir başka nokta Muğla nüfusuna kayıtlı olanların yüzde 58.76'sı intihar teşebbüsünde bulunuyor veya intihar ediyor. Ege Bölgesi nüfusuna kayıtlı olanlar ikinci sırayı alırken İç Anadolu bölgesi nüfusuna kayıtlı olanlar üçüncü sırada. Yurtdışından gelenlerin oranı da ilginç ama en ilginç nokta Doğu'dan gelenlerin intihar veya intihar teşebbüsünde bulunma oranlarının düşüklüğü. 
   
   Köylü yoksullaşıyor 
   Diyeceksiniz ki Muğla'da intiharların nedeni ne İş mi Aş mı Geleneksel tabular mı Psikolojik mi 
   Polis ve adliye kayıtlarına göre neden belli psikolojik. Detay yok. Oysa sosyolojik olarak bunun irdelenmesi gerekiyor. Ancak sorun çok açık Neden, turizm sektöründe yaşanan değişim. Turizmin köylerdeki geleneksel aile yapısı üzerindeki olumsuz etkisi. Yani köylü yoksullaşıyor. Bu da intiharları tetikliyor. Köylü turizmci olamıyor. Kentte yaşayanlar turizmin katma değerinden pay alamıyor. Sorunlar kartopu gibi büyüyor. Erkekler içiyor, kumar oynuyor, aileler parçalanıyor. 
   
      
   
</TEXT>
</DOC>
