<DOC>
<DOCNO> 161848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/son/soneko08.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere..Anketler, referandumda Euro için "hayır"ı işaret ediyor 
</HEADLINE>
<TEXT>

     İngiliz seçmenin yüzde 68'inin euro'ya katılıp katılmama konusunda yapılabilecek muhtemel bir referandumda ''hayır'' oyu kullanacağı bildirildi. 
     ICM araştırma kurumunun anketine göre, halkın sadece yüzde 12'si yarın bir referandum yapılması halinde Euro'ya katılmak yönünde oy kullanacağını belirtti. 
     Anketin yayınlandığı News of the World gazetesi, geçtiğimiz Mayıs ayında aynı soruya aynı şekilde yanıt veren seçmenin oranının yüzde 62 olduğunu, geçtiğimiz yılın aynı ayında ise Euro'ya hayır diyeceğini belirtenlerin oranının yüzde 58 olarak çıktığını hatırlatarak, İngiliz halkının giderek artan bir oranda sterlinin korunmasından yana olduğunu savundu. 
     Öte yandan araştırma, İngiliz halkının yüzde 61'inin bir yandan euro'ya büyük bir karşıtlık ortaya koyarken, diğer yandansa bunun eninde sonunda kaçınılmaz olacağını ve İngiltere'nin en geç beş yıl içinde sterlini bir yana bırakıp euro'yu para birimi olarak benimsemek zorunda kalacağını düşündüğünü ortaya koydu. 
     Araştırmaya katılanların yüzde 65'i de yeni Avrupa Anayasası fikrinin benimsenmesi öncesinde mutlaka halka danışılması gerektiğini savundu ve hükümetlerin böyle bir adımı halka danışmadan atmasına karşı çıktı. 
     ICM'in araştırma öncesinde 18 yaşın üzerindeki bin 12 yetişkinle telefon görüşmesi yoluyla 4 ve 5 Haziran tarihleri arasında yaptığı anketler sonucunda bu sonuçlara ulaştığı da kaydedildi. 
     
</TEXT>
</DOC>
