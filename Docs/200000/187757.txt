<DOC>
<DOCNO> 187757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/soneko06.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti'nin "Kur Riski" uyarısını uzmanlar değerlendirdi... 
</HEADLINE>
<TEXT>

     Akademisyenler, Merkez Bankası Başkanı Süreyya Serdengeçti'nin basına yansıyan ''kur riski bulunduğu'' görüşlerine katılıyor. 
     İ.Ü. Bankacılık Araştırma Merkezi Müdürü Prof. Dr. Targan Ünal, Süreyya Serdengeçti'nin kur riskine ilişkin sözlerle, ''Döviz piyasasında yukarıya doğru trend bekleyişi içinde olabiliriz. Yani kurun yukarıya doğru gitme ihtimali olabilir'' dediği görüşünü dile getirdi. 
     Prof. Dr. Ünal, kurdaki düşüşün ihracatçıları zor duruma sokarken, iç piyasalara talebi özendirdiğini ve bankacılık sistemini açık pozisyonlardan dolayı rahatlattığını ifade ederek, şöyle dedi 
     ''Serdengeçti, bu görünümün tersine bir görünüm olabileceğini düşünüyor. Kur riskini yönetirken bu tür bir bekleyiş içinde bulunun diyor. Piyasaya böyle bir sinyal veriyor. Piyasaya kur bir anda patlarsa dikkatli, hazırlıklı olun demek istiyor. Açık pozisyonda yakalanmayın, açık pozisyon riskinizi kapatın demeye getiriyor.'' Prof. Dr. Ünal, piyasada bir kur riski bulunduğunu ve kurlarda yukarıya doğru bir beklenti içerisinde olunduğunu söyledi. 
     İ.Ü. İktisat Fakültesi Öğretim Üyesi Prof. Dr. Merih Paya da, kurlarda bir düzeltme yaşanacağının çok kuvvetli bir beklenti olduğunu ifade ederek, ''Önemli ölçüde bir düzeltme bekleniyor. Kesinlikle piyasalarda bir kur riski var'' diye konuştu. 
     Prof. Dr. Paya, Serdengeçti'nin mesaj verdiğini ve dikkatli olunmasını istediğini dile getirdi. 
     
     ''AÇIKLAMA ÇELİŞKİLİ'' 
     İstanbul Üniversitesi Maliye Bölüm Başkanı Prof. Dr. Esfender Korkmaz ise Serdengeçti'nin, ''Merkez Bankası'nın ekonomideki enflasyon riskini kaldırdığını ancak mevcut durumda piyasaların kur riskiyle karşı karşıya'' olduğu yönündeki açıklamasının çelişkili olduğunu savundu. 
     Prof. Dr. Korkmaz, ''Eğer kur riski varsa enflasyon riski de var. Kur riski var, enflasyon riski de var. Türkiye'de kur riski yüksektir ve istikrar önünde önemli bir engeldir'' diye konuştu. 
     Kur riskinin olduğunu cari açığın gösterdiğini belirten Prof. Dr. Korkmaz, ''Kurların uzun süre düşük devam etmesi mümkün değil. Aksi halde cari açık daha çok artar ve dolayısıyla Türkiye fakirleşir, borcu artar. Çünkü cari açık borçla kapatılıyor. Hem de devalüasyon beklentileri artar'' görüşünü savundu. 
     Piyasada kur riski bulunduğu görüşüne katılan Marmara Üniversitesi İşletme Bölüm Başkanı Prof. Dr. Osman Altuğ da şunları kaydetti 
     ''Başkan'ın piyasada kur riskinden kastettiği şu sakın ha, eliniz yanar dolara dalmayın diyor. Çünkü halk dolarize olduğu anda hiç kimse dolar fiyatlarını tutamaz.'' 
     
</TEXT>
</DOC>
