<DOC>
<DOCNO> 185847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sontur11.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit de ülkenin genel yada kısmi seçime götürülmesini istedi 
</HEADLINE>
<TEXT>

     DSP Genel Başkanı Bülent Ecevit, Yüksek Seçim Kurulu'nun YSK iki seçeneği bulunduğunu belirterek, ''Birincisi, Yargıtay'ın kararı karşısında hiçbir şey yapmamaktır, ki böyle bir durum adalete saygısızlık olur. İkincisi durum ise ülkenin genelde ya da kısmen seçime götürülmesidir'' dedi. 
     Ecevit, yaptığı yazılı açıklamada, 3 Kasım Seçimleri öncesi ve sonrasında ''Göz göre göre yapılan hukuki hataların, seçimleri bütünüyle tartışılır duruma getirdiğini'' belirtti. Yargıtay 6. Ceza Dairesi'nin DEHAP hakkında verdiği kararın da 3 Kasım Seçimleri'yle ilgili ''Hukuka aykırılık görüşünü çok net bir biçimde haklı çıkardığını'' ifade eden Ecevit, şunları kaydetti 
     ''Bu durumda YSK'nın önünde iki seçenek vardır. Birincisi, Yargıtay'ın kararı karşısında hiçbir şey yapmamaktır. Ki böyle bir durum adalete saygısızlık olur. 
     İkincisi durum ise ülkenin genelde ya da kısmen seçime götürülmesidir. 
     DSP olarak Yüksek Seçim Kurulu'nun hukuka en uygun kararı vereceğini umuyoruz. 
     3 Kasım Seçimleri'nin bütünüyle iptal edilmesi ve bu seçimlerin yerel seçimlerle birleştirilerek yapılması halinde DSP, her iki seçime de en hazırlıklı partidir.'' 
     Bülent Ecevit, ''Yerelden genele halk iktidarı'' sloganıyla başlatılan hazırlıklar ile parti programının dünyada ve ülkedeki son gelişmelere göre yenilenmesi çalışmalarının bu hazırlığın en somut kanıtları olduğunu belirtti. 
     Ecevit, DSP Başkanlık Kurulu'nun son gelişmeleri değerlendirmek ve program yenileme çalışmalarını görüşmek üzere 4 Ekim Cumartesi günü Genel Merkez'de toplanacağını da bildirdi. 
     
</TEXT>
</DOC>
