<DOC>
<DOCNO> 159990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/soneko47.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Türkiye'nin kısa vadeli görünümü ilerleme kaydetti 
</HEADLINE>
<TEXT>

     Uluslararası Para Fon'u IMF Türkiye Temsilcisi Odd Per Brekk, Türkiye'nin kısa vadeli ekonomik görünümünün, son birkaç haftada ilerleme kaydettiğini bildirdi. 
     Brekk yaptığı yazılı açıklamada, Juha Kahkonen başkanlığındaki IMF heyetinin, 5. Gözden Geçirme kapsamında 10 gün boyunca, Türkiye'nin ekonomik programındaki gelişmeleri incelediğini hatırlattı. 
     Brekk, 4. Gözden Geçirme'nin Nisan ayında tamamlanmasının, Irak savaşının hızlı bir şekilde sona ermesinin, ayrıca ABD'den 8.5 milyar dolara kadar kredi alınması ihtimalinin, piyasalardaki güveni güçlendiren faktörler olduğunu, bunların sonucu da faiz oranlarının gerilediğini ve Türk Lirası'nın da güçlendiğini ifade etti. 
     Brekk, bütün bu olumlu gelişmeler çerçevesinde, Hükümetin, bu yıla ilişkin yüzde 5'lik büyüme ve yüzde 20'lik enflasyon hedeflerinin gerçekleştirilebilir makro hedefler olduğunu vurguladı. 
     
     IMF TARAFINDAN HOŞ KARŞILANAN ADIMLAR 

     Brekk, bu olumlu trendin sürdürülebilmesi için Hükümetin, ekonomik programı sıkı bir şekilde uygulaması gerektiğini ifade etti. 
     Yüksek borç yükünün azaltılabilmesi için Hükümetin, makro ekonomik ve reform politikalarına sadık kalmasının önemini vurgulayan Brekk, programın Nisan sonu parasal hedefleri ve doğrudan vergi reformu yasasının Nisan'da Meclisten geçmesinin, IMF tarafından hoş karşılanan adımlar olduğunu bildirdi. 
     Brekk, bütün bunlara rağmen, mali pozisyonun baskı altında olduğunu ve yapısal reformların birkaç alanda gecikmeyle karşı karşıya kaldığını kaydetti. 
     
     NİYET MEKTUBU'NDA İLERLEME... 

     5. Gözden Geçirme'ye ilişkin Niyet Mektubu konusunda kayda değer ilerleme sağlandığının altını çizen Brekk, bu gözden geçirmenin tamamlanabilmesi için yetkililerin, mali programı rayında tutacak ve önemli yapısal reformları hızlandıracak adımlar atmalarının gerektiğini bildirdi. 
     Brekk, yetkililerin güçlü gayretiyle, IMF İcra Direktörleri'nin, Haziran ayı sona ermeden önce toplanabileceklerini de vurguladı. 
     5. Gözden geçirmenin tamamlanmasının ardından, yaklaşık 500 milyon dolarlık kredi diliminin serbest bırakılacağını ifade eden Brekk, IMF'nin, 2002-2004 yıllarını kapsayan toplam 17.5 milyar dolarlık mali desteğinin, 3 milyar dolarlık kısmının henüz kullanılmadığını da kaydetti. 
     
</TEXT>
</DOC>
