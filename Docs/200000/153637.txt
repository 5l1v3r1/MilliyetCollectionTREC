<DOC>
<DOCNO> 153637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/magazin/amag.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoca 'Berivan'da konuk aktör oldu 
</HEADLINE>
<TEXT>

Aile dostu Sibel Can'ı kıramayan Yaşar Nuri Hoca, 'Berivan'da oyuncu olup fırsattan istifade bir de 'irtica karşıtı' mesaj verdi 
     YAŞAR ÇAKMAK 

     CHP İstanbul Milletvekili Prof. Dr. Yaşar Nuri Öztürk, 'Berivan'a konuk oyuncu oldu. İlahiyatçı Öztürk, dizinin başrol oyuncusu Sibel Can aile dostu olduğu için konuk oyunculuğu kabul ettiğini, yüksek reytingli bu dizi aracılığıyla topluma İslam bağnazlığı konusunda mesajlar vereceğini söyledi. Öztürk'ün kamera karşısına geçtiği 'Berivan'ın 27'nci bölümü, İstanbul Kavacık'ta, Hizbullah'ın lider kadrosuna operasyon düzenlenen villa yakınlarında bir apartman dairesinde çekildi. 
     İSTANBUL'A göç eden 'Berivan', Öztürk'ün evine temizliğe gelen kadının yerini aldı. Senaryo gereği evinde temizlik yapan 'Berivan'n boynundaki muskayı gören Öztürk, 'Demirci Şiar Usta'nın kızına bağnazlardan uzak durmasını tavsiye etti. Öztürk, tozunu aldığı kitapların hepsini okuyup okumadığını soran Berivan aracılığıyla, topluma şu mesajı verdi "Fazlasını okudum. Sen de oku. Muskacılara inanma. Bunlar toplumu karanlığa iten insanlar." 
     
'Devletin altı oyuluyor'      Sette soruları yanıtlayan Prof. Dr. Yaşar Nuri Öztürk, hükümetin icraatları ile ilgili olarak, "Devletin altı üstü kalmadı. Söylenenler çok tedirginlik verici. Söylenenlere bakın, bu yapılanlar onun yanında devede kulak gibi kalıyor. Neresinden baksanız, ürpertici" dedi. Öztürk, hükümetin yaptığı atamalarla ilgili önemli uyarılarda bulunarak, "Türkiye'de bu kadrolaşma meselesi çok ciddi bir meseledir. Tarihinde Türkiye, devletin altının oyulmasına ilk defa tanık oluyor" dedi. Öztürk, Hallaç veya Mevlana ile ilgili projeleri olduğunu da sözlerine ekledi. 
     


MAGAZİN 











</TEXT>
</DOC>
