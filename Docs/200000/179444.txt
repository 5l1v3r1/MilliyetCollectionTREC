<DOC>
<DOCNO> 179444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/spor/spo04.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağabey tokadı 
</HEADLINE>
<TEXT>

   İki Trabzon takımının ligdeki ilk resmi randevusunda gülen taraf Trabzonspor oldu. Bordo - Mavililer, Mehmet Yılmaz ve Gökdeniz'in golleriyle üç puana ulaştı, Metin Karaca'nın golü A.Sebat'a yetmedi 
      
   Tecrübe farkı 
   LİG tarihinde ilk kez oynanan Trabzon derbisinde Trabzonspor, Akçaabat Sebatspor'u tecrübesiyle 2-1 yendi. 17'de Mehmet Yılmaz, Serkan tarafından ceza alanı içinde düşürüldü. Hakemin verdiği penaltıyı kullanan Mehmet'in şutunu kaleci Metin çeldi. Ancak yine aynı futbolcu topa yetişti, golü kaydetti 1-0. 66'da Gökdeniz plase bir vuruşla farkı ikiye çıkardı. Ancak 80'de kaleci Hasan'ı çalımlayan Metin Karaca, Akçaabat Sebatspor'un tek sayısını kaydetti ve Bordo - Mavililer karşılaşmayı 2-1 kazandı. 
   
   Aybaba kızgın 
   BORDO - Mavili ekibin teknik patronu, oyuncuların performansından memnun kalmadı. Genç teknik adam, "Bir türlü konsantre olamadık ve çok kötü bir maç çıkardık. Bunda Sebat ile çok iç içe olmamızın da payı büyük. Ancak bu mazeret değil. Bazı oyuncularım halen tam anlamıyla Trabzonspor'da oynadıklarının farkında değiller. Sebat iyi takım yaptı. Bizden iyi oynadılar" dedi. 
   
   Çelik'e sitem 
   AKÇAABAT Sebatspor'da iyi futbola rağmen yine puanla tanışamamanın üzüntüsü yaşanıyor. Teknik Direktör Ekrem Al, "Hakem Mutlu Çelik taktir haklarını genelde aleyhimize kullandı. Maçın hakkı en azından beraberlikti. İyi oynadığımız maçtan puan çıkaramamanın üzüntüsünü yaşıyoruz. Ama Sebatspor en kısa sürede toparlanacak ve taraftarının yüzünü güldürecek" diye konuştu. 
   
   
</TEXT>
</DOC>
