<DOC>
<DOCNO> 162524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sonspo34.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Özdemir Daum isterse Serhat ve Yusuf'u affederiz.. 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, Serhat ve Yusuf'un affedilmesine karşı olmadığını söyledi. 
     Özdemir, bu konudaki kararı Teknik Direktör Christoph Daum'un vereceğini vurgulayarak, ''Daum, Serhat ve Yusuf'un affedilmesini isterse, hocamızın kararına saygı duyarız'' dedi. 
     Teknik Direktör Daum'un çalışma izniyle ilgili spekülasyon yapılmaması gerektiğini de ifade eden Nihat Özdemir, ''Bu konuda bir sıkıntı olacağını düşünmüyorum. Başvuru yaptığımızda çalışma iznini alırız. Gereksiz spekülasyonlar yapılmasın'' şeklinde konuştu. 
     İkinci Başkan Özdemir, Ortega ve Washington'un son durumları hakkında ise ''Ortega konusu FIFA'da görüşülüyor. Olumlu gelişmeler var. Washington ise sağlık durumu nedeniyle artık bizde oynayamaz. Brezilyalı futbolcunun durumu önümüzdeki günlerde netlik kazanacak'' dedi. 
     Bu arada, Kulüp Başkanı Aziz Yıldırım'ın, Barcelona ile anlaştığı şeklinde haberler çıkan milli kaleci Rüştü ile yarın görüşmesi beklenirken, dün ülkesine giden Teknik Direktör Daum'un, transfer çalışmalarını burada sürdürdüğü belirtildi. 
     
     İSTANBULSPORLU SELÇUK'UN TRANSFERİ 
     İstanbulspor ve Ümit Milli Futbol Takımı'nın başarılı oyuncusu Selçuk için, Fenerbahçe ve Galatasaraylı yöneticilerin, sarı-siyahlı kulübün başkanı Adnan Sezgin ile görüştüğü öğrenildi. 
     Selçuk, kulübünün anlaştığı takımda oynayacağını belirterek, ''Benim transfer konusunda net bir düşüncem yok. İstanbulspor'la sözleşmem devam ediyor. Kulübümle anlaşan takımla oturup görüşürüm'' dedi. 
     
     KOMBİNELER SATIŞA ÇIKIYOR 
     Fenerbahçe Şükrü Saracoğlu Stadı'nın 2003-2004 sezonu kombine kartlarının, 20 Haziran Cuma günü maraton tribününün altında satışa sunulacağı bildirildi. 
     Kulübün resmi internet sitesinde yapılan açıklamada, maraton ve VIP tribünlerinde bazı değişikliklere gidildiği, daha önce 3.728 kişilik olan VIP tribünü kapasitesinin 2.594 kişiye düşürülüp, özelliklerinin artırıldığı kaydedildi. 
     Açıklamada, eski kombine kart sahiplerine 20 Haziran-5 Temmuz tarihleri arasında daha önceki yerleri için öncelik hakkı tanındığı, geçen sezon denenen kale arkası açık tribün kombine kart satışlarının ise bu sezon olmayacağı belirtildi. 
     Öte yandan, eski yönetici Mehmet Ali Aydınlar'ın, Samandıra Tesisleri'nde en son teknolojik olanaklar kullanılarak yeni kondisyon merkezi yaptıracağı ve kulübün hizmetine sunulacağı bildirildi. 
     
</TEXT>
</DOC>
