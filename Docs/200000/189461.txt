<DOC>
<DOCNO> 189461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/yasam/yas01.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Taikonot çıkmışken casusluk da yapmış 
</HEADLINE>
<TEXT>

   Yörüngede 14 tur atıp dünyaya dönen taikonotu taşıyan Çin uzay aracı, uzaya bir de askeri istihbarat uydusu bırakmış ... 
      SEMA EMİROĞLU New York 
   
   Uzaya ilk kez insanlı araç gönderen Çin Halk Cumhuriyeti'nin, Dünya yörüngesinde 14 kez tur atan taikonot Yang Liwei ve uzay aracıyla, ordusu için askeri istihbarat topladığı öne sürüldü. 
   Washington Times'ın haberine göre, Shenzhou 5 adlı uzay aracını yörüngeye fırlatan Long March 2F Büyük Yürüyüş adlı roketin tepesine, Çin'e ait yeni bir askeri istihbarat toplama uydusu yerleştirildi. Shenzhou'nun uzaya erişmesinin ardından başarılı biçimde yörüngeye oturtulan uydudan, Çin basını hiç söz etmedi. 
   
   Çin'in uzay silahları 
   Ancak ABD Savunma Bakanlığı Pentagon kaynakları, yörüngeye oturan uyduda fotoğraflı casusluk yapan gizli bir kamera bulunduğunu bildirdi. Araca monte edilmiş olan kameranın 1.6 derece çözünürlüğe sahip olduğu, bunun da eni 1.5 metreye kadar küçük olan cisimlerin ayırt edilebildiği anlamına geldiği kaydedildi. 
   Gazete, bu olayın Çin'in uzayı askeri amaçlar için kullanma planlarını gösterdiği yorumunu yaptı. Haberde, bu planların esas olarak füze, alıcı geliştirme ve Tayvan'la ilgili herhangi bir anlaşmazlıkta Amerikan haberleşme ile istihbarat sistemlerini köreltme ya da engellemeyi içerdiği belirtildi. 
   Pentagon'un Tayvan masası başkanı Yarbay Mark Stokes da, 30 Eylül'de, Çin'in uzay programının, Çin ordusu ile yakından bağlantılı olduğuna dikkat çekmişti. Çin'in uzayla ilgili kaynaklarının, Tayvan'a karşı herhangi bir kuvvet kullanmada ve yabancı müdahalenin önlenmesinde büyük rol oynayacağını vurgulayan Stokes, Pekin'in ordu için casusluk ve haberleşmede kullanılacak uydu şebekesi geliştirme projeleri üzerinde çalıştığını da kaydetti. 
   Stokes, Çin'in ayrıca 'uydu öldüren füzeler', ABD ordu ve istihbarat uydularını etkisiz hale getirecek uydu ve lazerlerin da dahil olduğu uzay silahları geliştirdiğine dair 'önemli göstergeler' bulunduğunu söyledi. 
   
   
</TEXT>
</DOC>
