<DOC>
<DOCNO> 198630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/soneko04.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Karayemiş pekmezi, baldan daha pahalı... 
</HEADLINE>
<TEXT>

     Giresun Tarım İl Müdürü Muhammet Hakyemez, Giresun'da karayemiş yetiştiriciliğini teşvik ederek, balın iki katı fiyata satılan karayemiş pekmezi üretimini artırmayı amaçladıklarını söyledi. 
     Hakyemez, Karadeniz Bölgesi'ne özgü bir meyve olan karayemişten yapılan pekmezin, mide ve bağırsak hastalıklarına iyi geldiğini belirtti. 
     Bu özelliğinden dolayı karayemiş pekmezine büyük ilgi olduğunu dile getiren Hakyemez, ''Vatandaşın gösterdiği büyük ilgi karayemiş pekmezi fiyatını artırdı. Karayemiş pekmezi, piyasalardaki diğer pekmezlerin üç katı, balların ise iki katı fiyata satılmaya başlandı'' dedi. 
     Hakyemez, Fındık Araştırma Enstitüsü FAE ile birlikte karayemiş yetiştiriciliği üzerine ortak çalışma yaptıklarını da kaydederek, şöyle devam etti 
     ''Karayemiş yetiştiriciğini geliştirmek amacıyla, bölgedeki karayemiş ağaçlarını tarayan FAE, 81 dolayında tip belirledi. Şimdi çalışmalarımız, bu tipler arasında verimi ve meyve kalitesi yüksek tipi belirlemek ve bunun üretimini teşvik yönünde sürüyor. Gerekli önem verilmesi halinde karayemiş fındık üretecisine ek gelir sağlayan önemli bir ürün olabilecek zenginliğe sahiptir. Yörede karayemiş yetiştiriciliğini teşvik ederek, piyasada balın iki katı fiyata satılan karayemiş pekmezi üretimini artırmayı amaçlıyoruz.'' Giresun'da, halk pazarlarında karayemiş pekmezinin kilogramı 15 ila 17 milyon lira arasında değişen fiyattan satılıyor. 
     
</TEXT>
</DOC>
