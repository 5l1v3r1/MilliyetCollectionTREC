<DOC>
<DOCNO> 163152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/yazar/theper.html </URL>
<DATE> 2003/06/14/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Niye yadırgadınız 
</HEADLINE>
<TEXT>

     Perşembe günü Üsküdar 2. Ağır Ceza Mahkemesi'nin verdiği bir beraat kararı tüm gazetelerde yer aldı. 
     Evin balkonunda gördüğü hırsıza ateş edip öldüren vatandaşın beraatı hayret uyandırdı. Uyandırır çünkü bizler senelerce suç işlemeyi huy edinmiş kişileri "kader kurbanı" diye isimlendirdik. Üç, beş oy uğruna af ilan ettik. Üstelik namuslu vatandaşı koruyacak bir tek önlem almadık, suçlularla suçsuzları karşı karşıya bıraktık, şimdi kendini ve evini korumak zorunda hisseden vatandaş meşru müdafaa önlemleri almaya kalktı, bunu yadırgadık. Oysa bakın Türk Ceza Kanunu'nda meskenin korunması yönünde nasıl bir hüküm var. Adam öldürme ve müessir fiil için getirilen bir madde diyor ki 
     "Yukarıdaki iki fasilde beyan olunan öldürme ve müessir fiili kastediliyor fiillerden birini aşağıda gösterilen mecburiyetlerle yapanlara ceza verilmez. Bu mecburiyetler 
     1- 495, 496, 497, 499. maddelerde beyan olunan fiillerden birinin bu maddeler gasp ve adam kaldırma fiillerini kapsayan maddelerdir faillerine yahut nehbü garet yağmacılık - çapulculuk yapanlara karşı malını müdafaa etmek. 
     2- Bir şahsın evine veya içinde adam oturur sair her türlü bina ve müştemilatına merdiven kurup çıkanları veya duvarını delenleri veya kapısını kıranları veyahut işbu mebani veya müştemilatına ateş koyanları - bu fiili gece vakti olmak veya gündüz olsa bile hane veya bina müştemilatı ücra bir mahalde bulunmak şartıyla - içinde ikamet edenlerin emniyeti şahsilerince aklen varit bir endişe ve havfı ciddi ciddi korku mevcut olduğu takdirde defetmektir." 
     Görüldüğü gibi yasada malını ve canını koruyan vatandaşa ceza verilmeyeceğine dair hükümler var, ama biz yüzlerce defa suç işlemiş adamın sokağa salınmasını yadırgamıyoruz, namuslu vatandaşın kendini koruması sonucu verilen mahkeme kararını yadırgıyoruz. 
     Geliyorum şimdi yasanın söylediklerinin dışında kendi görüşüme. Namuslu vatandaşa "silaha sarıl, kendini koru" demek çözüm değildir. Bu görev devletindir. Ama devlet bugün olduğu gibi bu asli görevini terk ederse sonuç vatandaşın bulabildiği her yolla kendini korumasıdır ki istenilen bir sonuç değildir ama kaçınılmazdır. 
     
     

</TEXT>
</DOC>
