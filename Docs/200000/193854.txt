<DOC>
<DOCNO> 193854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sontur22.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis lojmanları cinayeti için özel bir ekip oluşturuldu... 
</HEADLINE>
<TEXT>

     İçişleri Bakanı Abdülkadir Aksu, 1991 yılında milletvekili lojmanlarında meydana gelen cinayetin aydınlatılması için özel bir ekip oluşturulduğunu bildirdi. 
     TBMM Plan ve Bütçe Komisyonu'nda, bakanlığının 2004 yılı bütçesi görüşülürken milletvekillerinin soru ve eleştirilerini yanıtlayan Aksu, CHP İzmir Milletvekili Kemal Anadol'un eski İzmir Milletvekili Erol Güngör'ün oğlu Mustafa Güngör'ün kurban gittiği cinayetten kendisinin de büyük üzüntü duyduğunu söyledi. ''Allah kimseye böyle bir ıstırap yaşatmasın'' diyen Aksu, konunun daha önce de kendisine iletildiğini belirterek, Ankara Emniyet Müdürlüğü'ne konunun araştırılması talimatını verdiğini söyledi. 
     Cinayet Büro Amirliği içinde olayla ilgili olarak özel bir ekip oluşturulduğunu kaydeden Aksu, ifadesi alınmamış kişilerin ifadesinin de alınacağını bildirdi. 
     
     STADYUMDA KÜFÜR VE GÜVENLİK SORUNU 
     CHP İstanbul Milletvekili Birgen Keleş'in stadyumlarda kadınlara yönelik küfür yapıldığını, bunun önlenmesi için bakanlığın ne yaptığı sorusunu yanıtlayan Aksu, ''Benim isteğim, sadece kadınlara yönelik değil, hiç küfür olmamasıdır. Ama bu sadece yasaklarla veya güvenlik önlemleriyle çözülemez. Bu bir eğitim sorunudur. Ben tüm ilere genelge göndererek, önlemlerin alınmasını istedim'' dedi. 
     Son günlerde futbol karşılaşmalarında meydana gelen olaylara da değinen Aksu, sorunun sadece güvenlik olarak değerlendirilemeyeceğini kaydetti. Batı ülkelerinde stadyumlarda polisin görev yapmadığını hatırlatan Aksu, ''Hedefimiz, batılı ülkelerde olduğu gibi buralarda güvenliğin stadyumların kendi özel güvenlik birimleri tarafından sağlanmasıdır. Dünyada böyle yapılıyor'' diye konuştu. 
     Sorunun çözümünde spor kulüplerine de görev düştüğünü, kulüplerin öncelikle bu konuda samimi olmaları gereğine işaret eden Aksu, ''Beşiktaş-Galatasaray maçında olaylar çıktı. Biz, stada gelenleri aradık. Ama bir de aranmayan kesimler var. Biz, UEFA kuralları gereği soyunma odaları ve koridorlara polisi sokamıyoruz'' dedi. 
     Aksu, spordan sorumlu Devlet Bakanlığı ile birlikte bir yasal düzenleme yapıldığını ifade ederek, bunun yakında TBMM'ye sevkedileceğini bildirdi. 
     Aksu, kapkaç olayları ile ilgili olarak sadece İstanbul'da değil, aralarında Konya'nın da olduğu çeşitli illeri kapsayacak bir çalışma yürütüldüğünü kaydetti. 
     
</TEXT>
</DOC>
