<DOC>
<DOCNO> 169589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sontur03.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Geceyarısı SSK krizi Yeni kaynak, yabancı ve gurbetçi hastalar 
</HEADLINE>
<TEXT>

     ABDULLAH KARAKUŞ Ankara . 
     Başbakan Recep Tayyip Erdoğan başkanlığında dün akşam toplanan MYK'da SSK krizi yaşandı. MYK üyelerinin, SSK ile Bağ-Kur'un birleştirilmesi çalışmalarında çekincelerini dile getirmeleri üzerine Başbakan Erdoğan, Çalışma ve Sosyal Güvenlik Bakanı Murat Başesgioğlu'nu genel merkeze çağırdı. 
     MYK'da üyeler iki kurumun birleştirilmesiyle oluşturulan çalışma grubunun bürokrasiyi artırdığı üzerinde durdu. MYK üyeleri bunun için önlem alınmasını isteyince, Erdoğan durumu bakana anlatmak istedi. Bunun üzerine Erdoğan Çalışma Bakanı Başesgioğlu'nun hemen Genel Merkeze gelmesini istedi. Başesgioğlu da ani çağrıya uyarak geldi ve Erdoğan'la başbaşa görüştü. Erdoğan, MYK üyelerinin uyarılarını iletti ve bürokrasinin azaltılması talimatını verdi. Erdoğan MYK üyelerine bilgi verirken ise "konu halledilecek" dedi. 
     
     Yabancıların paraları Türkiye'de kalsın 
     MYK'da Türkiye'de yaşayan yabancıların hastalandıkları zaman dövizlerini Türkiye'de bırakmalarına yönelik yeni bir çalışma da tartışıldı. Yurt dışında sigorta olan ancak Türkiye'de rahatsızlandıkları zaman bu sigortayı kullanamayarak memleketlerine giden yabancılara yönelik bir çalışma başlatıldı. Bu çalışmaya göre yurtdışındaki sigorta şirketleriyle özel anlaşmalar yapılarak, bu sigortanın Türkiye'de de geçmesi sağlanacak. Böylece hem yabancılar daha ucuza tedavi edilecek, hem de paralar Türkiye'de kalacak. Bunun için de lüks hastaneler açılacak. Bu sistemden yurtdışında yaşayan ve yurda gelen gurbetçiler de yararlanabilecek. Bu sistem sayesinde hem hastalar yurtdışına çıkmamış olacak hem de hemen tedavi olanağı bulacak. Erdoğan çalışmayı beğenerek, "Proje tamamlansın. Ciddi olarak uygulanabilir" dedi. 
     
</TEXT>
</DOC>
