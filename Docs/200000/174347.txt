<DOC>
<DOCNO> 174347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sontur39.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel Anadolu Hastanesi boşaltıldı... 
</HEADLINE>
<TEXT>

     Antalya'nın Serik İlçesi'ne bağlı Belek Beldesi'ndeki Özel Anadolu Hastanesi, ruhsat işlemleri tamamlanıncaya kadar, İl Sağlık Müdürlüğü ekipleri tarafından boşaltıldı. 
     Özel Anadolu Hastanesi Genel Müdürü Dr. İrfan Erdoğan, yaptığı açıklamada, hastanenin İl Sağlık Müdürlüğü ekipleri tarafından boşaltıldığını bildirdi. 
     Ruhsat alınana kadar ayakta ya da yatan hasta kabulü yapamayacaklarını ifade eden Erdoğan, ''Acil gelen hastalara ilk müdahaleyi yapıp, en yakın sağlık kurumuna sevk edebileceğiz. Ruhsatımızı almamıza 2-3 gün gibi bir süre kaldı'' diye konuştu. 
     
     OZAN CEYHUN DA TABURCU 
     İrfan Erdoğan, tedavisi süren hastaların ambulanslarla Serik ve Antalya'daki hastanelere sevk edildiğini, iyi durumda olanların ise taburcu edildiğini belirterek, ''Avrupa Parlamentosu Sosyal Demokrat Parti Milletvekili Ozan Ceyhun da taburcu edilenler arasında'' dedi. 
     İl Sağlık Müdürü Hüseyin Gül ise müdürlük olarak üzerlerine düşen görevi yerine getirdiklerini belirterek, hastaneyle ilgili hazırlanacak raporun Sağlık Bakanlığı'na sunulacağını kaydetti. 
     Gül, ''Hastanenin inşaatı, bildiğim kadarıyla yeni bitmişti. İnşaat biter bitmez bize başvurmaları gerekiyordu, ancak işlemler biraz zaman alıyor. Ruhsat almadan önce hasta kabul etmemeleri gerekiyordu'' diye konuştu. 
     
</TEXT>
</DOC>
