<DOC>
<DOCNO> 165370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/soneko17.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen 2005 sonrasını bir fırsat olarak görüyoruz 
</HEADLINE>
<TEXT>

     Devlet Bakanı Kürşad Tüzmen, kotaların kalkacağı 2005 yılı sonrasını fırsat olarak gördüklerini bildirdi. 
     IF Uluslararası İstanbul Hazır Giyim Fuarı, Devlet Bakanı Tüzmen'in katıldığı törenle TÜYAP Fuar ve Kongre Merkezi'nde açıldı. 
     Tüzmen, açılışta yaptığı konuşmada, dün başlayan 19. IAF Dünya Hazır Giyim Kongresi'nde sektörün dünya devleriyle görüşmeler yaptıklarını belirterek, görüşmelerde Türkiye'nin artık hazır giyim ve tekstil konusunda vazgeçilmez bir dünya devi olduğu ortak görüşünün dile getirildiğini ifade etti. 
     Kürşad Tüzmen, sektörde tasarımcısından modacısına kadar çalışan her kesimin ürün ve çalışmalarının Türkiye'nin tekstilde dünyada 3. sırada yer almasını net bir şekilde ortaya koyduğunu kaydetti. 
     Dün gerçekleştirilen görüşmelerde yabancı firma yetkililerinin Türkiye'de yatırım kararı aldıklarını bildiren Tüzmen, ''Çünkü sadece Türkiye'nin şu andaki potansiyeline değil, geleceğine güvendiklerini ifade ettiler'' diye konuştu. 
     
     KOTALARIN KALKMASI FIRSAT 
     2005 yılında Dünya Ticaret Örgütü'ne üye ülkeler arasında kaldırılacak kotalara da değinen Tüzmen, şunları kaydetti 
     ''Herkesin tehdit olarak gördüğü 2005 sonrasını biz fırsat olarak görüyoruz. Kotaların kalkması, zaten Avrupa Birliği sürecinde Gümrük Birliği'ni GB gerçekleştirmiş Türkiye için çok önemli olmayacaktır. Biz zaten GB sürecinde gümrük duvarlarımızı indirmeye başlamıştık. Biz rekabete hazırız. Çünkü çok önceden stratejik çalışmaları başlattık. 2005 sonrasında şu anda rahat mal satamadığımız ülkelere de girebileceğiz. Bizde bir deyiş vardır aslanı ininde, yatağında vurmak diye... Türk hazır giyimcisi, Türk tekstili bunu başaracaktır.'' 
     
     İHKİB BAŞKANI ORAKÇIOĞLU 
     İstanbul Hazırgiyim ve Konfeksiyon İhracatçıları Birliği İHKİB Başkanı Süleyman Orakçıoğlu da, Türk hazır giyim endüstrisinin kısa sürede tüm ihtiyaçlarını kendisi üreten ve dünyaya moda marka satan noktaya geldiğini belirterek, artık kimsenin kafasında Türkiye'nin nasıl büyük bir üretici olduğu konusunda soru işareti olmadığını söyledi. 
     Orakçıoğlu, şöyle konuştu 
     ''Ancak bu aşamada aklımıza gelen bir husus daha oldu. Biz, ne kadar iyi olursak olalım dünyanın bundan haberi olmazsa hiçbir şey yapmamışız demektir. Bu fuar mutlaka dünyada çok geniş ses getirmeliydi. Bu ihtiyacı gerçek bir uluslararası markayla çözdük. Top model Naomi Campbell fuar süresince burada olacak. Türk markalı ürünlerle Türkiye'den dünyaya güçlü ve bir o kadar da güzel bir mesaj verecek. Dersimize iyi çalışıyoruz. Dersini iyi çalışmış birisinin de hiçbir sınavdan korkmasına gerek yok. Sınav Çin kadar büyük olsa bile. Çünkü sınırlar açıldığında Türkiye burada olmayacak.'' 
     
     TİM BAŞKANI SATICI 
     Türkiye İhracatçılar Meclisi TİM Başkanı Oğuz Satıcı ise Türkiye'nin son 20 yıldır kararlı adımlarla tırmandığı kalkınma basamaklarında bir büyük adım daha attığını, bu sürecin üreticiler ve ihracatçılar için büyüyen Türk ekonomisinin doğal yansıması olduğunu ifade etti. 
     ''Bu, yalnızca bir fuar değil bir iddianın ortaya konmasıdır. Sürecin başladığının ilk işaretidir. Bundan sonrası için hiçbir şey eskisi gibi olmayacak. İnanıyoruz ki dünyadaki bütün profesyonel alıcılar bu fuarın tarihini iple çekecekler'' diye konuşan Satıcı, bu dönüşümün kısa sürede Türkiye'nin ihracatını 50-60 milyar dolarlar üzerine taşıyacağını kaydetti. 
     Oğuz Satıcı, ''Sektörümüzün ürettiği katma değer ülkemizi, kaliteli markalarımız ise dünyanın dörtbir köşesindeki Türk markalı ürün kullanıcılarını mutlu edecektir'' dedi. 
     
     UMUT ORAN 
     Uluslararası Hazır Giyim Federasyonu IAF ve Türkiye Giyim Sanayicileri Derneği TGSD Başkanı Umut Oran da, başarmak için inanmak gerektiğini, bir şeye inanmak için ise hayal etmek gerektiğini söyledi. 
     Sektörün 10 yıl önce hayal etmeye başladığını dile getiren Oran, Türkiye'nin bu şekilde hazır giyimde dünyada 3. sıraya geldiğini vurguladı. 
     Tüm dünyanın Türk hazır giyim ve tekstil sanayinin kalitesini ve örnek bir model olduğunu konuştuğunu anlatan Oran, ''Bu sektör İstanbul'u moda merkezi yapmaya karar verdi'' dedi. 
     Devlet Bakanı Kürşad Tüzmen ve beraberindekiler daha sonra fuarın açılışını yaparak standları gezdiler. Tüzmen, açılışın ardından Bakanlar Kurulu toplantısı için Ankara'ya dönmek üzere fuardan ayrıldı. 
     
</TEXT>
</DOC>
