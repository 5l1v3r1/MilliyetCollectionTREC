<DOC>
<DOCNO> 166657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sonspo15.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Yusuf'u affetti... 
</HEADLINE>
<TEXT>

     Fenerbahçe, yeni sezon hazırlıklarını sürdürürken, geçen sezon teknik sorumlu Oğuz Çetin'in isteği üzerine kadro dışı bırakılan futbolculardan Yusuf da bugün takımla birlikte çalışmalara başladı. 
     Kulübün resmi internet sitesinden yapılan açıklamada, teknik direktör Christoph Daum ile görüşen Yusuf'un, bu sabah Samandıra Tesisleri'nde basına kapalı gerçekleştirilen antrenmana katıldığı bildirildi. 
     Yusuf, antrenmanın ardından da kulüp binasına giderek kulüp başkanı Aziz Yıldırım ve asbaşkan Mahmut Uslu ile görüştü. Yusuf, Fenerbahçe ile sözleşme imzalayan Selçuk ile birlikte kulüpten ayrılırken, her iki futbolcu da başkan Yıldırım ve teknik direktör Daum'un konuşma yasağı koyduğunu belirterek bir açıklama yapmadı. 
     Asbaşkan Mahmut Uslu ise gazetecilerin ''Yusuf antrenmana çıkmış. Affedildi mi '' biçimindeki sorularına ''Başka türlü antrenmana çıkamaz. Yusuf, Fenerbahçe'nin futbolcusudur. Onunla bir problemimiz yok'' yanıtını verdi. 
     Bu arada sarı-lacivertli kulüple sözleşme imzalayan milli futbolcu Selçuk, tatil için memleketi Adana'ya gideceğini, 9 ya da 10 Temmuz'da dönerek takımla çalışmalara katılacağını söyledi. 
     Öte yandan kulüple sorunu bulunan futbolcu Serhat'ın, bu sabah Samandıra Tesisleri'nde tedavi olduğu bildirildi. Teknik direktör Daum ile de bir görüşme yapan Serhat'ın durumunun, ilerleyen günlerde netleşeceği ifade edildi. 
     
</TEXT>
</DOC>
