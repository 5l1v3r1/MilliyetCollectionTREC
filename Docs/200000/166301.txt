<DOC>
<DOCNO> 166301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/spor/spo03.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ASLAN GÜN SAYIYOR 
</HEADLINE>
<TEXT>

Galatasaray, yabancı transferi konusunda kader haftasına girdi. Van Hooijdonk'u Fenerbahçe'ye kaptırmamak için uğraş veren Cim-Bom, Overmars, Sonny Anderson ve Kanu üzerinde yoğunlaştı 
     ERHAN TELLİ 

     Hooijdonk ilk sırada 
     GALATASARAY, yabancı transferi konusunda kader haftasına girdi. Büyük bir gizlilik içinde çalışmalarını sürdüren Sarı - Kırmızılı yönetim, adaylar için Teknik Direktör Fatih Terim'in onayını aldı, girişimlerini yoğunlaştırdı. Cim - Bom, başta Fenerbahçe'ye kaptırmamak için uğraştığı Van Hooijdonk olmak üzere, Overmars, Sonny Anderson ve Kanu gibi isimlerden birinin işini bitirmek için gün sayıyor. 
     
     Öncelik forvette 
     ALINACAK golcünün isminin bu hafta içinde netleşeceği ve transferin bitme aşamasına geleceği öğrenildi. Forvet transferinin bitirilmesinin ardından yabancı kontenjanına göre hareket edecek olan Galatasaray, Teknik Direktör Fatih Terim'in isteği doğrultusunda savunmaya Nijeryalı Okoronkwo veya Brezilyalı Oliviera isimlerinden birini de alacağı kaydedildi. 
     
Mutluluğa imza      Galatasaray'ın milli futbolcusu Hasan Şaş, Adana Hilton Oteli'nde Sibel Yalçın ile ömürboyu birlikteliğe imza attı. Adana Büyükşehir Belediye Başkanı Aytaç Durak'ın kıydığı nikahın şahitliklerini ise Başkan Özhan Canaydın ile Teknik Direktör Fatih Terim yaptı. Havai fişek gösterileriyle başlayan düğüne 800 davetli katıldı. Mahsun Kırmızıgül ile Coşkun Sabah'ın davetlileri coşturduğu gecede Futbol Federasyonu Başkanı Haluk Ulusoy ve yönetim kurulu üyeleri, Milli Takımlar Teknik Direktörü Şenol Güneş ve Menajer Can Çobanoğlu, Hakan Şükür, Fatih Akyel, Ümit Karan, Volkan Arslan ile kulüp yöneticileri, antrenörler ve sporcular katıldı. 
     
Bir alana bir bedava      Peşin ödemeye indirim 
     CİM-BOM, Olimpiyat Stadı için çıkardığı yeni kombine biletler için promosyon başlatıyor. Taraftarın ilgisizliğinden çekinen yönetim, kombine bilet satışlarını arttırmak için her yolu deneyecek. Kombineler dışında, biletleri de bir hayli ucuz tutmayı hedefleyen Galatasaray Yönetimi, peşin kart alana yüzde beş indirim yapacak. 
     
     Dört taksit yapılıyor 
     KOMBİNE kartlara dört taksit uygulaması getiren yönetim ayrıca Loca, VIP, numaralı ve kapalı kombine kartlarından bir tanesini alan taraftarlara, bir adet açık tribün kombine bilet hediye edecek. Sarı - Kırmızılılar ayrıca geçen yıl Ali Sami Yen Stadı'ndan elinde kombine kartı olan taraftarlara öncelik tanıyacak. 
     
Suat için kalma umudu      BURSASPOR ile prensip anlaşmasına varan Suat Kaya'nın kalma umudu belirdi. Teknik Direktör Fatih Terim ile görüşen tecrübeli oyuncunun, bir yıl daha Sarı - Kırmızılı formayı giymek istediği öğrenildi. Suat'ın, "Benim adım Galatasaray ile özdeşleşti. Başka bir kulüpte oynamam çok zor" dediği, Terim ile son bir kez daha görüşeceği belirtildi. 
     
Galatasaray'da Elmas krizi      CÜNEYT KARAKAYA 

     GALATASARAY Yönetimi'nden istifa eden Burak Elmas'ın, Sarı - Kırmızılılar'ın birçok organizasyonuna katılması, Başkan Özhan Canaydın'ın canını sıktı. Son olarak Beylerbeyi Stadı'nda yapılan yıldızlar finalinde Elmas'ı gören Canaydın'ın, 2. Başkan Ali Dürüst'e, "Burada ne arıyor. Madem bizimle birlikte olacaktı, neden istifa etti " diye çıkıştığı öğrenildi. Çok sinirlenen Galatasaray Başkanı'nı çevresi sakinleştirdi. 
     
     

</TEXT>
</DOC>
