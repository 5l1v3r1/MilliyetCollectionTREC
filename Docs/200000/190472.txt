<DOC>
<DOCNO> 190472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sonspo04.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Maçın devre arasında gerginlik... 
</HEADLINE>
<TEXT>

     Galatasaray - Olympiakos maçının devre arasında iki takım soyunma odasına giderken, Bülent ile Giovanni'nin yumruklaştığı öğrenildi. 
     İki oyuncu arasında yaşanan olay sonrasında, her iki takım futbolcularının araya girdiği ve olayı önlemeye çalıştığı bildirildi. 
     Galatasaray Teknik Direktörü Terim ve Bülent, durumu maçın hakemi Urs Meier ve gözlemcisine bildirdiği ifade edildi. 
     Kaptan Bülent, maç sonrası yaptığı açıklamada, Giovanni ile maç başından itibaren gerginlik yaşandığını belirterek, ''Giovanni, maç başından itibaren ayağıma basıyor ve dirsek atıyordu. Devre arasında da soyunma odasına giderken, dönüp bana yumruk attı. Sağ gözüm kızardı. Buz tedavisiyle daha kötü olması engellendi. Bu futbolcu kendine yakışmayan bir hareket yaptı'' dedi. 
     Bu arada UEFA yetkililerinin, statta görev yapan UEFA'nın güvenlik görevlilerinden bu konuda yazılı bilgi istediği ve görevlilerin bu konuda rapor hazırladığı öğrenildi. 
     Öte yandan maçın 37. dakikasında da Arif, Anatolakis ile rakip ceza alanı içinde tartıştı. 
     Bu dakikada Anatolakis, Arif'e tekme atınca, sarı-kırmızılı oyuncu, Yunanlı futbolcunun üzerine yürüdü. İki takım oyuncuları araya girerken, hakem Urs Meier, sinirlenen iki oyuncuyu yanına çağırıp uyarılarda bulundu. 
     
     URS MEIER İLE İLK KEZ KAZANDIK 

     Galatasaray'ın Olympiakos'u yenmesiyle, bir Türk takımı, İsviçreli hakem Urs Meier ile ilk kez kazanma başarısı gösterdi. 
     Türk takımları, daha önce Meier'in yönettiği karşılaşmalarda, 90 dakika sonucunda toplam 11 maçta galibiyet yüzü göremezken, Galatasaray, Avrupa Şampiyonlar Ligi'nde Olympiakos'u yenerek, Meier ile olan kötü gidişe son verdi. 
     Bu arada Olympiakos, Galatasaray karşısında aldığı yenilgiyle Şampiyonlar Ligi'nde deplasmandaki 21. maçında da galip gelemedi. 
     
     HAKAN ŞÜKÜR BOŞ GEÇTİ 

     Ligde Galatasaray'ın yaptığı ilk 2 maçta gol atan Hakan Şükür, Olympiakos karşısında bu başarıyı gösteremedi. 
     Çaykur Rizespor maçında burnu kırılan ve Olympiakos karşısına bu şekilde çıkan Hakan Şükür, 2 mutlak gol pozisyonunu değerlendiremeyerek, takımının rahatlamasını sağlayamadı. 
     
     TARAFTAR COŞKUSU 

     Karşılaşmanın 58. dakikasında kapalı tribündeki taraftarlar, gökyüzüne 3 tane fişek atıp, meşaleler yaktılar. 
     Maçtan sonra sahaya giren ve koşmaya başlayan taraftarları, güvenlik güçleri dışarı çıkarmaya çalıştı. 
     Stat hoparlörlerinden yapılan ''Sahada gezenler Fenerli olsun'' anonsu herkesi güldürdü. 
     Maçın 68. dakikasında hakemin faul kararını beğenmeyen kaptan Bülent, tepkisini yere yatarak gösterdi. 
     Bu arada karşılaşmayı Fenerbahçe Teknik Direktörü Christoph Daum da izledi. 
     Galatasaray'da, bir süredir Fatih Terim tarafından oynatılmayan Hakan Ünsal, Olympiakos karşısında 2. yarıda oyuna dahil oldu. 
     
     TAKIMDA 2 SAKAT 

     Sarı-kırmızılı takım, maçın ardından yeniden sahaya dönerek bir idman yaptı. Kaptan Bülent, sakatlığı nedeniyle idmanı yarıda bırakmak zorunda kaldı. 
     Sakatlığı nedeniyle maçın 90. dakikasında oyundan çıkan Sabri, hastaneye kaldırıldı. Ayak bileğinde çatlak şüphesiyle hastaneye kaldırılan Sabri'nin MR'ı çekildi. 
     
     MONDRAGON'UN BAŞARISI 

     Galatasaray'ın son haftalarda eleştirilen Kolombiyalı kalecisi Mondragon, Olympiakos maçında adeta yeniden doğdu. 
     Mondragon, rakip ataklarında mutlak pozisyonları kurtararak, takımının galibiyetinde başrol oynadı. 
     
     GALATASARAY 500 BİN İSVİÇRE FRANGI KAZANDI 

     Galatasaray, Olympiakos'u yenerek, bu sezon Şampiyonlar Ligi'nde ilk kez puanlarla para kazandı. 
     Sarı-kırmızılı takım, Yunan rakibini yenerek, galip geldiği için 500 bin İsviçre Frangı almaya hak kazandı. 
     Galatasaray, bu galibiyetle grupta 3 puan alırken, Olympiakos ise 0 puanda kaldı. 
     Sarı-kırmızılı takım, bu sezon oynadığı 3 Şampiyonlar Ligi maçında da gol atma başarısı gösterdi. Juventus ve Real Sociedad karşısında 1'er gol atan Galatasaray, Olympiakos maçında da rakip kaleye 1 gol kaydetmeyi başardı ama bu kez 3 puan aldı. 
     
     7 MAÇ SONRA GALİP GELDİ 

     Galatasaray, Olympiakos'u yenerek, Şampiyonlar Ligi'nde 7 maç sonra galip gelme başarısı gösterdi. 
     Geçen sezon Şampiyonlar Ligi'nde Rusya'nın Lokomotiv Moskova takımıyla karşılaşan sarı-kırmızılı takım, bu maçı 2-0 kazanırken, daha sonra ligde yaptığı 7 maçta da galip gelemedi. Geçen sezon ligdeki 5 maçını da kazanamayan Galatasaray, bu sezonki ilk 2 karşılaşmasını da kaybetmişti. 
     
</TEXT>
</DOC>
