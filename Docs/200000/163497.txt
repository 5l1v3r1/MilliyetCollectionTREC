<DOC>
<DOCNO> 163497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sonspo02.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Perugia'da bir Kaddafi... 
</HEADLINE>
<TEXT>

     Libya lideri Muammer Kaddafi'nin oğlu El Saadi Kaddafi, İtalya 1. Futbol Ligi takımlarından Perugia ile gelecek sezon için prensipte anlaştı. 
     İtalya'nın en köklü takımlarından olan ve bu sezonu şampiyon tamamlayan FC Juventus'un yüzde 7 hissesinin 6.4 milyon dolarlık sahibi olarak kulübün yönetim kuruluna da giren Kaddafi, İtalyan futbolunda bu kez oyuncu olarak görünmek istiyor. 
     Libya Futbol Federasyonu Başkan Yardımcısı, Libya'daki El İttihad takımının hem başkanı hem de oyuncusu olan 28 yaşındaki Saadi Kaddafiyle Perugia Başkanı Luciano Gaucci ve Teknik Direktör Serse Cosmi arasında yapılan görüşmede sonrasında prensipte anlaşma sağlandığını bildirdi. 
     1 Temmuz'da yapılacak sezon açılışıyla birlikte takımla çalışmalara başlayacak olan Kaddafi, çalışma şartlarını bire bir gördükten sonra sözleşme imzalayacak. 
     Başkan Gaucci, "Futbol tarihimize girecek bir olayı gerçekleştirecek olmamızdan dolayı hepimiz memnunuz. Takımda, bir devlet başkanının oğluna ve onun gibi önemli bir kişiye sahip olmak, her türlü transfer görüşmelerinden daha önemli" dedi. 
     Perugia Teknik Direktörü Cosmi ise "Kaddafi gibi ünlü birini tanıdığım için memnunum ve onu Perugia'ya götürmekten de memnun olacağım. Sadece bir kez izlediğim bir futbolcu konusunda önyargı sahibi olamam, ama Kaddafi bugünkü görüşmede büyük bir alçak gönüllülüğe sahip ve çok akıllı olduğunu gösterdi" dedi. 
     İtalyan futbolunda yeni kurallara göre her takımın 1'den fazla AB dışından oyuncu transfer etmesine izin verilmezken, Kaddafi'nin resmen transfer edilmesi halinde Perugia'nın yabancı oyuncu kontenjanı dolacak. 
     
</TEXT>
</DOC>
