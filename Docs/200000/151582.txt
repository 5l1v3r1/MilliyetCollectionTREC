<DOC>
<DOCNO> 151582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sondun32.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklılar Amerikalılardan iş istiyor.. 
</HEADLINE>
<TEXT>

     Irak'ın başkenti Bağdat'ta yüzlerce Iraklının yeni sivil operasyonlar merkezi önünde kuyruk oluşturduğu, bu kişilerin Amerikalılardan iş istediği bildirildi. 
     Askeri sözcü Tony Coleman ise dosyaların seçilmesi çalışmalarının 2 hafta kadar önce başladığını, ancak şu anda hangi işlere, ne zaman, kaç kişinin alınacağı konusunun açıklık kazanmadığını söyledi ve ''İşe çağrılabilecek kişilerin listesini oluşturmaya çalışıyoruz'' dedi. 
     Eski Planlama Bakanlığı'na yerleşen Amerikan ordusunun sivil-askeri koordinasyon merkezinin günde yaklaşık 350 kişiyle mülakat yaptığını belirten sözcü, Bağdatlılardan sabırlı olmalarını, çünkü Deniz Piyadeleri'nin yerini alan 3. Piyade Tümeni'nin henüz tam anlamıyla operasyonel olmadığını kaydetti. 
     Coleman, askerlerin Irak'ın yeniden yapılandırılması sürecinde yardımcı olacak önemli sayıda hukukçu, doktor, kimyacı, biyokimyacı, bilgisayar mühendisi, çevirmen ve işçinin listesini çıkardığını ve ilk olarak polisleri işe alarak başladığını söyledi. 
     Sözcü, teklif edilen maaşlarla ilgili bir açıklama yapmadı, ancak sivil operasyonlar merkezinde çalışan çevirmenlerin günde 10 dolar aldığı biliniyor. 
     İş arayan Iraklılar, eski Planlama Bakanlığı önünde saatlerce bekledikten sonra 20'şerli gruplar halinde minibüse bindirilerek 15. Louis tarzında döşenmiş bir konferans salonuna götürülüyor. Burada onlara çeşitli soruların yer aldığı birer form veriliyor ve askerler eski işleri ve geçmişleriyle ilgili sorular soruyor. 
     Bu sorulardan biri, devrik Baas partisinin üyelerini bulmaya yönelik. Soru şöyle ''Hiçbir gruba üye oldunuz mu Evet ise hangisi '' Bununla birlikte Coleman, Baas partisi üyesi olmanın işe alınmama nedeni olarak kullanılmayacağını ifade ediyor. 
     





</TEXT>
</DOC>
