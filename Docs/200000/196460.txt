<DOC>
<DOCNO> 196460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/guncel/agun.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombanın patlamasından bu yana neler oldu 
</HEADLINE>
<TEXT>
   'Canlı bombalar' bu kez iz bıraktı 
   Saldırganların olay yerinde bıraktığı önemli ipuçları polisin işini kolaylaştırdı. Enkazdan çıkan pasaport ve kimlik parçaları ile kamera görüntüleri, büyük mesafe alınmasını sağladı 
      İSTANBUL Milliyet 
   
   Neve Şalom ve Beth Israel sinagoglarına yapılan saldırıyı polis bir günde çözmeyi başardı. Polisi bu kadar kısa sürede sonuca ulaştıransa, saldırganların olay yerinde bıraktıkları önemli ipuçları oldu. Tarih 15 Kasım'ı gösterirken, İstanbul güne Neve Şalom ve Beth Israel sinagoglarına düzenlenen korkunç saldırıyla uyandı. Eylemin şekli, akıllara ilk önce Türkiye'nin de aralarında bulunduğu çeşitli ülkelere tehdit yağdıran El Kaide örgütünü getirdi. 
   
   KABLO DÜZENEĞİ 
   Polis, ekipler oluşturarak hemen çalışmalara başladı. Titiz çalışmayla deliller toplandı. Adli Tıp uzmanları cesetlerden ipuçları elde etmeye çalıştı. Adli Tıp Kurumu Başkanı Dr. Keramettin Kurt, bombalı saldırının faili olduğunu düşündükleri iki kişinin üzerinde kablo düzeneği bulunduğunu açıkladı. 
   Cumartesi gün içinde polis, saldırıda kullanılan araçların Isuzu marka kamyonet olduğunu belirledi. Neve Şalom sinagogunun güvenlik kamerasında kamyonet görülüyordu. Plakası 34 ZR 099'du. Beth Israel'de kullanılan kamyonetin plakasıysa 34 UHK 68'di. Enkaz incelemesi sırasında biri Türk, diğeri Pakistan olmak üzere iki pasaporta ait parçalar bulundu. Ayrıca polis sahte olduğu tahmin edilen iki de kimlik elde etti. Bunlardan biri Metin Ekinci'ye, diğeri Gökhan Elaltıntaş'a aitti. 
   
   KARDEŞİNE SORGU 
   Artık polisin elinde çok önemli ipuçları vardı. Şişli saldırısında kullanılan kamyonetin kayıtlardaki sahibi Metin Ekinci'ydi. Ancak Bingöl'de bulunan Ekinci, deprem sırasında evine hırsız girdiğini, kimliğinin çalındığını, kamyonetin de kendisine ait olmadığını iddia etti. Sorguya alınan Ekinci, olay yerinde bulunan kimliğindeki fotoğrafın kardeşi Azad Ekinci'nin lise arkadaşı Mesut Çabuk'a ait olduğunu söyledi. 
   
   PASAPORT PARÇASI 
   Azad Ekinci'nin Pakistan'da iki yıl silahlı eğitim gördüğü, Çeçenistan'da savaştığı bilgisine ulaşıldı. Azad Ekinci'nin 25 Ekim'de Hatay'ın Cilvegözü Sınır Kapısı'ndan Suriye'ye geçtiği belirlendi. İstanbul Kartal'da oturan Ahmet Uğurlu'nun oğlu Feridun Uğurlu'nun da Ekinci ile aynı tarihlerde çıkış yaptığı, ancak gittiği yer konusunda net bilgi olmadığı bildirildi. Ekinci'nin Pakistan ve Afganistan'da eğitim aldığı da kesinlik kazandı. Üst düzey bir emniyet yetkilisi, "Burada, eyleme katılan kişilerin El Kaide'nin ideologlarından İbni Temmin'den talimat aldığı yönünde bilgiler mevcut" dedi. 
   Şişli'de bulunan TR - L 656805 seri numaralı Türk pasaportu parçasının da Bingöl kayıtlı Mesut Çabuk'a ait olduğu belirlendi. Metin Ekinci'nin kimliğindeki fotoğrafın da Mesut Çabuk'a ait olmasıyla en önemli şüpheliye ulaşıldı. Bölgedeki telefon kayıtlarını inceleyen polis, Çabuk'un bir kişiyle telefon görüşmesi yaptığını belirledi. Çabuk ve Elaltıntaş'ın da eylemden çok kısa süre önce Ekinci ile görüştükleri olay yerine geldiklerini bildirdikleri saptandı. Azad Ekinci'nin, Çabuk'a, saldırıda kullandığı kamyoneti temin ettiği anlaşıldı. Ancak Azad Ekinci, çoktan yurtdışına kaçmıştı. 
   Neve Şalom'da kullanılan diğer kamyonetin kayıtlardaki sahibi Ahmet Uğurlu'ydu. O da, adına kayıtlı aracın sahte belgelerle alınmış olabileceğini söylüyordu. Bu aile üzerinde araştırmalarını yoğunlaştıran polis, Ahmet Uğurlu'nun oğlu Feridun Uğurlu'nun İslami örgütlerin sempatizanı olduğunu ve evine Arapça konuşan kişilerin gelip gittiğini tespit etti. Ancak Feridun Uğurlu da Azad Ekinci'yle birlikte yaklaşık 20 gün önce Dubai'ye gitmişti. 
   
   DNA İNCELEMESİ 
   Polis, Gökhan Elaltıntaş'ın izini de Bingöl'de buldu. Ancak ailesi kendisinden haber alamadıklarını, İstanbul Gaziosmanpaşa'da bilgisayar işi yaptığını bildiklerini söyledi. 
   Polis, ceset parçalarının Çabuk ve Elaltıntaş'a ait olup olmadığını tespit etmek için DNA incelemesi yaptı. İnceleme sonunda Çabuk'un Şişli'deki kamyoneti kullanan kişi olduğu kesinleşti. Çabuk'un ailesinden alınan DNA örneği, aracın direksiyonunda bulunan doku iziyle örtüştü. 
   
   Kuledibi'nde sessiz gece    AYTEN GÖRGÜN ÖZEL 
   Beyoğlu ve Şişli'deki sinagog saldırılarının ardından yaşamı normale döndürmek için çalışmalar aralıksız sürüyor. Beyoğlu Belediyesi'nin yoğun amonyak kokusunu yok etmek için bol bol esans döktüğü Kuledibi'ndeki Neve Şalom Sinagogu'nun bulunduğu sokakta gündüzleri yoğun bir hareketlilik yaşanırken, gece ortalık sessizliğe gömülüyor. Sessizliği bozan tek şey ise, ortalığı gündüze çeviren ışıklar oluyor... Beth Israel Sinagogu'nun bulunduğu Şişli Nakiye Elgün Sokağı'nda da hayatı normale döndürmek için çalışmalar tüm hızıyla sürüyor. Belediye ekipleri yola saçılan taş, tahta, cam ve demir parçalarını topluyorlar. 
   
   Yaşamayan insana ölüm ilanı verildi    SEMRA KARDEŞOĞLU İstanbul 
   Mesut Çabuk... Adı saldırıda ölenler listesinde çıktı. Ancak ortada ne cenaze, ne de bu isimde birisi var 
   İl Sağlık Müdürlüğü'nün bombalı saldırıda ölenler listesinde ve taziye ilanlarında Mesut Gürol'un da ismi vardı. Ancak, Gürol'un gerçekte olmadığı ve yanlışlık sonucu listelere girdiği ortaya çıktı. 
   Sinagog saldırılarında ölenlerin cesetleri Adli Tıp'a gönderildi. Burada kimlikleri tespit edilen cenazelerin listesi İl Sağlık Müdürlüğü'ne gönderildi. Müdürlük de geçen pazar kimliği belirlenenlerin listesini Anadolu Ajansı aracılığıyla kamuoyuna duyurdu. Ölü sayısı da bu isimlerden yola çıkarak 24 olarak belirtildi. Ardından Türkiye Hahambaşılığı da dün bu listeye dayanarak ölen 23 kişi adına bir ölüm ve başsağlığı ilanı yayımladı. 
   Cenazelerin hepsi üç gün içinde toprağa verilirken, ölenler listesinde yer alan Mesut Gürol isminin ne cenazesine ne de ailesi tarafından teslim alındığına dair bir bilgi olmadı. Çünkü aslında böyle birisi yoktu. 
   İl Sağlık Müdür Yardımcısı Abdurrahman Kavuncu, konuyla ilgili şu bilgileri verdi "Mesut Gürol ismini araştırdık. Ölenler arasında da yok. Yaralılar listesini de taradım. Orada da yok. Böyle birisinin olmadığı ortaya çıktı." 
   Mesut Gürol isminin gerçekte olmaması nedeniyle ölü sayısı da değişti ve 26 olarak belirlendi. 
   
   'Sinagoga saldırı' haberine yayın yasağı    İSTANBUL Milliyet 
   Sinagog saldırılarına ilişkin soruşturmayı yürüten İstanbul DGM Cumhuriyet Başsavcılığı, hazırlık tahkikatı ve toplanan delillerle ilgili yapılan çalışmaların yayımlanmasına yasak koydurdu. 
   İstanbul DGM Başsavcılığı, bu olaylara ilişkin toplanan delillerin yayımlanmasının yasaklanması için nöbetçi mahkemeye başvurdu. Nöbetçi 1 No'lu DGM de, sinagoglara yönelik bombalı saldırılara ilişkin hazırlık tahkikatı ve toplanan delillerle ilgili yapılan çalışmaların yayımlanmasına yasak koydu. 
   Milliyet ulaştığı yeni bilgileri ise, yayın yasağı nedeniyle yayımlamadı. 
   
   
   
   
</TEXT>
</DOC>
