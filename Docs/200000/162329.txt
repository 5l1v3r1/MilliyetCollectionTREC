<DOC>
<DOCNO> 162329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/ekonomi/aeko.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez'den brifing aldı kur - faiz söylemi değişti 
</HEADLINE>
<TEXT>

Başbakan Erdoğan, sert eleştirilen yönelttiği Merkez Bankası yönetimine, üç gün önce aldığı brifingden sonra sahip çıktı ve "Her şey kontrol altında" dedi 
     ANKARA Milliyet 

     Başbakan Tayyip Erdoğan, daha önce dolar kurundaki düşüş nedeniyle "Döviz toplamakla olmaz, faiz indirmek lazım" dediği ve piyasadan dolar alımını "sanal müdahale" olarak değerlendirip, "faizin belini kırmak gerekiyor" diye eleştirdiği Merkez Bankası'na yönelik üslubunu değiştirdi. 
     Önceki hafta yaşanan faiz ve kur tartışmalarının ardından üç gün önce Merkez Bankası Başkanı Süreyya Serdengeçti'nin yaklaşık dört saat görüştüğü Erdoğan dün partisinin grup toplantısında yaptığı konuşmada, "her şeyin kontrol altında olduğunu" söyledi. 
     
     'Göstergeler iyi' 
     Ekonomik göstergelerin iyiye gittiğini, buna rağmen kimi çevrelerin karamsarlık yaydığını ve kriz senaryoları ürettiğini anlatan Erdoğan, bu çevrelerin son zamanlarda Türk Lirası'nın değer kazanması, döviz kurunun düşük seyretmesi argümanını kullandığını kaydetti. 
     
     'TL kriz yaratmaz' 
     Erdoğan, bugün Türk Lirası'nın değer kazanmasıyla, geçmişteki kimi olaylar arasında benzerlikler kurularak kriz senaryosu üretmenin beyhude bir çaba olduğunu da belirterek, "Herşey kontrol altındadır. Herşey öngörüldüğü gibi cereyan etmektedir" dedi. 
     Erdoğan, geçmişte Türkiye benzer gelişmeleri yaşarken sabit kur politikası uygulandığını, Merkez Bankası'nın kuru sabit tutmaya çalıştığını, buna rağmen piyasalarda farklı değerler oluştuğunu söyledi. Erdoğan, belli bir noktaya gelindiğinde Merkez Bankası'nın artık piyasa baskısına dayanamadığını, kuru kontrol edemeyen ve yürütemeyen bir pozisyona düştüğünü ifade etti. 
     Bugünkü durumun farklı olduğunu ve dalgalı kur politikası uygulandığına dikkati çeken Erdoğan, herşeyin piyasa şartlarında arz - talep dengesiyle oluştuğuna vurguladı. 
     
Kanadalılara, 'Eurogold gibi olmazsınız' güvencesi      Uşak'ın Eşme ilçesinde altın aramak isteyen Kanadalı işadamları, Başbakan Erdoğan'dan destek istedi. Erdoğan'ın Kanadalı El Colderado'nun yöneticilerini kabulüne katılan Enerji Bakanı Hilmi Güler Türkiye'de altyapı çalışmalarına başlayan şirketin Bergama'da yaşanan olaylardan endişe duyduğunu söyledi. Erdoğan ise Eurogold'un altın çıkarma çalışmaları sırasında yaşanan olayların tekrarlanmayacağının garantisini verdi. Eurogold, köylülerin protesto eylemleri ve açılan davalar nedeniyle uzun süre üretime geçememişti . 
     
Ticari sır kavramının tanımı değiştirilecek      Yolsuzlukla mücadele konusunda ticari sır kavramına yeni bir tanım getirildiğini belirten Erdoğan, "Mevzuatta mücadeleyi zayıflatan hukuki boşlukları doldurmaya dönük bir çalışma da sürmekte" dedi. Erdoğan, "ticari sır" kavramı nedeniyle yolsuzluklarla mücadeleyi zayıflatan unsurların ortadan kaldırılacağını, ancak bu düzenlemeler yapılırken ekonomik zaruretlere ve sermayenin hassasiyetine azami dikkat gösterileceğini söyledi. 
     
Gelirini vergiden saklayanlara kızdı      Erdoğan, serbest meslek sahiplerinin az gelir göstererek az vergi vermesini eleştirerek, "Herkes dürüst olsun, elini taşın altına koysun. Bunlar insanlara haksızlık ettiğini ve onların aşına, işine mani olduğunu anlamalı, ona göre davranmalıdır" dedi. Eksik ve yanlış vergi beyanında bulunanların "enflasyon vergisini ödüyoruz" mazeretini öne sürdüklerini belirten Erdoğan,"Artık enflasyon muhasebesi getiriyoruz. Bu mazeret ortadan kalkıyor" dedi. 
     

</TEXT>
</DOC>
