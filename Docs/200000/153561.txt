<DOC>
<DOCNO> 153561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sonspo34.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper Lig'in altı kaynıyor... 
</HEADLINE>
<TEXT>

     Elazığspor Kulübü Basın Sözcüsü Faruk Çikoğlu, takım olarak galibiyete kilitlendiklerini belirterek, ligde kalıcı olmaları için Samsunspor maçından üç puan almaları gerektiğini söyledi. 
     Çikoğlu, hafta sonu deplasmanda yapacakları Samsunspor maçının hazırlıklarını sürdürdüklerini ve yarın karayoluyla Samsun'a gideceklerini belirtti. 
     Takımda Erhan Namlı'nın dışında sakat ve cezalı oyuncu bulunmadığını ifade eden Çikoğlu, Erhan Namlı'nın Samsunspor maçına yetiştirilmesi için çalıştıklarını belirtti. Çikoğlu, şöyle devam etti 
     ''Takım olarak galibiyete kilitlenmiş durumdayız. Ligde kalıcı olmamız için Samsunspor maçından üç puan almamız gerekiyor. Takımda Erhan Namlı'nın dışında sakat ve cezalı oyuncumuz bulunmuyor. Dün Teknik Direktör Milorad Mitroviç, takım kaptanı Ümit Hatipoğlu ve ikinci kaptan Bülent Bal'la kısa bir görüşme yaparak bundan sonraki maçların önemini anlattık. Futbolcuların 4 haftalık maç primlerini ise bugün sabah kendilerine ilettik. Samsunspor ligde 10. sırada, biz ise 17. sıradayız. Samsunspor'dan çok bizim puana ihtiyacımız var. Fenerbahçe karşısında etkili bir oyun ortaya koyan Samsunspor'u kendi sahasında mağlup edip rahat bir nefes almak istiyoruz.'' Çikoğlu, kritik bir durumda olduklarını, bu nedenle Samsunspor maçında tüm güçlerini ortaya koyacaklarını sözlerine ekledi. 
     
     TÜFEKÇİ KOCAELİSPOR'UN GALİBİYETİNE SEVİNDİM 
     Birinci Süper Futbol Ligi'nde küme düşmeme mücadelesi veren Göztepe'nin teknik direktörü İlyas Tüfekçi, ''Taraftarlarımızdan sabır ve destek bekliyoruz'' dedi. 
     İlyas Tüfekçi, düzenlediği basın toplantısında, Ankaragücü karşılaşmasının öneminin kendilerini bekleyen diğer maçlardan farklı olmadığını söyledi. 
     Tüfekçi, ''Tüm maçlarımız çok önemli ve değerli. Ankaragücü maçının kalan diğer maçlardan bir farkı yok. Hepsinden almamız gereken puanları almalıyız'' diye konuştu. 
     Taraftarların bu süreçte takımı yalnız bırakmamasını isteyen Tüfekçi, ''Taraftarlarımızdan sabır ve destek bekliyoruz. Maçın 90 dakika olduğunu unutmasınlar. Bizi son ana kadar desteklesinler'' dedi. 
     Küme düşme hattındaki takımların son haftalarda birbirleriyle karşılaşacağını kaydeden Tüfekçi, şunları söyledi 
     ''Kocaelispor'un deplasmanda Denizlispor'u yenmesine sevindim. Kocaelispor, ümidini koruyor. Adanaspor, Altay ve Elazığspor ile yapacakları maçlara bu inançla çıkacaklar. Bu takımların birbirleriyle yapacakları maçlarda mutlaka birileri puan kaybedecektir. Bu da bizim işimizi kolaylaştıracaktır.'' ''Kümede kalma barajı size göre kaç olur'' şeklindeki bir soruyu ise Tüfekçi, ''Ben bu hesabın içinden çıkamadım. Belki 32 puan bizi ligde bırakır, belki 34 puanlı bir takım ligden düşer'' diye cevapladı. 
     




</TEXT>
</DOC>
