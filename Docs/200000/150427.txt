<DOC>
<DOCNO> 150427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sondun27.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Musullu kadın "Öldürüyorlar ölülerimiz hakkında konuşmuyorlar" 
</HEADLINE>
<TEXT>

     ABD, Irak savaşında kendi askerlerinin ölümüyle ilgili çeteleyi titizlikle tuttu. Ancak, ''düşman''ın kayıplarını saymama konusundaki eski politika yüzünden, savaşta ne kadar Iraklının öldüğü bilinmiyor. 
     Irak savaşında ölen sivillerin sayısını Enformasyon Bakanı Muhamed Essahaf her gün televizyona çıkarak günü gününe duyuruyordu. Bağdat düşünceye ve Essahaf kayıplara karışıncaya kadar, Iraklı bakanın verdiği sivil ölüm sayısı 600 idi. Ancak Essahaf Iraklı asker kayıpları konusunda tahminde bulunmamıştı. 
     Şimdi Irak'ta kontrol Amerikalıların elinde ve ölü sayısı her gün artıyor, ancak Iraklılar, kayıplarının müttefik güçlerin ''başarıları'' karşısında gölgelendiğinden şikayet ediyor. 
     Musul'da 17 yaşındaki oğlu Amerikan askerlerince yaralanan Zehra Yasin adlı kadın, ''Bizi öldürüyorlar, ama ölülerimiz hakkında hiç konuşmuyorlar'' diyerek şikayetini dile getirdi. 
     Irak'ta kaç kişinin öldüğünün bilinmemesinin yanı sıra içinde kimin yattığı bilinmeyen çok sayıda mezar bulunuyor ve bazı cesetler hala enkaz altında yatıyor. 
     Amerikan ordusunun düşman kayıplarını şişirmekle suçlandığı Vietnam savaşından beri, Pentagon karşı tarafın kayıplarını saymada isteksiz. Katar'daki Merkez Komutanlığı sözcüsü Frank Throp, ''Kayıplar başarı göstergesi değildir, başarının göstergesi rejimin düşüp düşmemesidir'' diyerek geçmişten kaynaklanan bu çekimserliği yansıttı. Diğer Amerikan Merkez Komutanlığı yetkilileri de, savaş ortamında durup düşman ölülerini saymaya zaman olmadığını belirttiler. 
     Irak'ın başkenti Bağdat'a 5 Nisan'daki ilk saldırıdan sonra Amerikalılar savaşta 2 ila 3 bin Irak askerinin öldüğünü sandıklarını söylemişlerdi. 
     Savaşta ölen Amerikan askerlerinin sayısının 125, İngiliz askerlerinin sayısının ise 31 olduğu kesin olarak biliniyor. 
     





</TEXT>
</DOC>
