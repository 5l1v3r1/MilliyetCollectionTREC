<DOC>
<DOCNO> 181068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sonspo11.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir tek Süreyya değil Kim Clijsters da "regl" kurbanı oldu 
</HEADLINE>
<TEXT>

     Bayanlar dünya sıralamasında teklerde ve çiftlerde 1. sırada bulunan Belçikalı tenisci Kim Clijsters'in, iki gün önce New York'ta yapılan ''grand slam'' turnuvası finalinin, ''regl'' dönemine rastlaması nedeniyle şanssızlık yaşadığı ortaya çıktı. 
     Dünya Atletizm Şampiyonası'nın 1500 metre finalinde, son anda birinciliği kaybeden Süreyya Ayhan'ın ''regl'' döneminde olması nedeniyle gerçek performansını sergileyemediğinin açıklanmasından sonra, bu kez aynı olay teniste gündeme geldi. 
     New York Turnuvası'nın finalinde Justine Henin'e yenilen Belçikalı Kim Clijsters'in babası, eski milli futbolcu Lei Clijsters, kızının bu karşılaşmada ''özel günü'' nedeniyle şanssızlık yaşadığını açıkladı. 
     Kızının bu yıl içinde yapılan pek çok turnuvada final oynadığını ve çoğunda da galip geldiğini, bunun sonucunda da Serena Williams'ın yerine dünya sıralamasında 1. sıraya yükseldiğini hatırlatan Lei Clijsters, şunları söyledi 
     ''Bu turnuvada da tüm dünya kızımdan birincilik bekliyordu. Ancak tüm bayanların yaşadığı fiziksel bir durumla karşılaştı. Bu nedenle moral bozukluğu yaşadı. Justine Henin kızımdan daha iyi değil. Fakat bu maçta morali ve konsantrasyonu daha iyiydi. Belki bu galibiyetten sonra dünya sıralamasında birinciliğe de yükselebilir. Bu çok önemli değil. Çünkü kızım fizik olarak Serena Williams ile aynı kapasitede. Kim'in psikolojik danışmana ihtiyacı olduğu yorumlarına da katılmıyorum. Kızımın karakteri, beyin yapısı ve soğukkanlılığı konusunda herhangi bir sorun yok. Sadece bir kadersizlik yaşadı.'' 
     
</TEXT>
</DOC>
