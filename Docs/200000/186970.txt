<DOC>
<DOCNO> 186970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/yazar/yilmaz.html </URL>
<DATE> 2003/10/07/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Edelman iş umudu yeşertti 
</HEADLINE>
<TEXT>

   
   Amerikan Büyükelçisi Eric Edelman'ın İstanbul'daki ilk konuşmasına Dış Ekonomik İlişkiler Kurulu DEİK Türk - Amerikan İş Konseyi ev sahipliği yaptı. 
   Edelman'ın bundan önceki ziyaretlerinin Bodrum'da düzenlenen bir ekonomik forum ile Çorum'da antik kent Hattuşa gezisi olduğu söyleniyordu. 
   Edelman Irak'a asker oylamasının öncesinde yaptığı kritik konuşmada, ABD Kongre'sindeki eğilimin 50 yıllık "dost ülke" Türkiye'yi cezalandırma yönünde olmadığını belirtiyor. 
   Vurgu tabii ki, 8.5 milyar dolar kredi beklentisi için de geçerli. 
   Edelman, ekonomideki düzelmeye dikkat çekiyor, demokrasimizi övmeyi ihmal etmiyor. 
   
   Afganistan da oldu 
   Irak'ta altyapı yatırım maliyetlerinin beklentilerinin üzerinde çıktığının altını çizen Edelman, işadamları ile Amerikan ticaret engellerinin kalkması ve Irak pastasından pay alınmasına odaklı bir yemek yiyor. 
   Edelman, Afganistan'da açılan 400 milyon dolarlık ihalenin, 300 milyon dolarını Türk şirketlerinin aldığını vurguluyor. Bu örnekten hareketle Irak'ta yapılacak işlerde Türkiye'nin önünün açık olduğunu söylüyor. 
   Türkiye'nin Irak'tan istediği miktarda iş alamaması önündeki engeli, altyapı eksiklikleri ve güvenlik sorunu olarak sunuyor. 
   ABD, Irak'ın yeniden yapılandırılması için bütçeden 20 milyar dolarlık bir ödenek çıkartmaya çalışıyor. 
   
   Saddam'ın doları 
   Türk - Irak İş Konseyi Başkanı Ercüment Aksoy'un, Edelman'a "sürpriz kayıplar" konusunda katıldığı pek söylenemez. 
   "BM programında yer alan yatırımlara göre Irak'ın durumu belliydi. Bu savaşta Kuveyt'te olduğu gibi sanayi tesisleri önemli ölçüde zarar görmedi. Irak zaten harabeydi." 
   Örnek, petrol rafinerilerinin eski haline gelmesi için 5 milyar dolarlık yatırım gerekiyor. Doğuş Grubu da, bunlardan 500 milyon dolarlık ihaleye teklif veren konsorsiyumun içinde. 
   Aksoy'a ortada dolaşan "Irak'tan Türkiye'ye dolar geliyor. Saddam'ın parası burada aklanıyor" söylentilerini aktarıyorum, büyük oranda katılmıyor, "Küçük miktarda olabilir" diyor. 
   Aksoy'un bu yıl için Irak ticaretinden beklentisi savaş öncesine göre bir miktar artıyor ve 1 milyar dolara çıkıyor. 
   Eğer savaş olmasaydı diyoruz, Aksoy "2 milyar dolar olurdu" diyor. 
   Her şeye rağmen Irak'ta ekenomik hayatta canlanma işaretleri alınıyor ve Aksoy da diğer Türk sanayici ve işadamları gibi bu ülkeye yatırıma karar veriyor. 
   Çukurova, Doğuş, Alarko, Oyak, Turkcell gibi büyüklerin yanı sıra gıda ticareti başta olmak üzere, her türlü tüketim malı yatırımına Türkiye'den ilgi artıyor. 
   
   Rus ve Fransız 
   Türkiye Irak'a asker gönderme konusunda BM kararlarından destek bulabilir mi 
   DEİK yönetiminden Yavuz Zeytinoğlu, Yılmaz Argüden, Oktay Varlıer ve TABA Başkanı Zeynel Abidin Erdem ile aynı masada yemek yiyen Edelman kendisine yöneltilen sorular çerçevesinde, BM kararını Fransızların belirleyeceği yolunda izlenimini iletiyor. Türk işadamları, Amerikan hükümetinin Ruslar ile birlikte hareket eden Fransızların gönlünü almak için ihalelerde öncelik verdiği görüşü h kim. Irak'a uygulanan BM programından Ruslar ve Fransızlar Çin ve Almanya ile birlikte 10.1 milyar dolar fon alıyor. 
   Türkler, 1 milyar dolar civarında iş alan Amerikan müteahhitleriyle, ciddi oranda beklenen 500 milyon dolar ve üstü kontratlar bir iş bağlantısı içinde olamadılar. 
   Varlıer, Edelman'a Amerikan işadamlarıyla birlikte Afganistan ve Irak'a gitmeyi önerdi. Benzeri bir ziyaret 1992 yılında Orta Asya'ya yapılmıştı. 
   
   Bizi istiyorlar 
   Irak'taki ABD varlığının destek gördüğü yolunda bilgiler aktarmaya özen gösteren Edelman "Irak'ta anketler yaptırdık. Nüfusun önemli bir kısmı Amerikalıların orada kalmasını istiyorlar. Hükümetin laik olmasını isteyenlerin oranı fazla, eski rejim yanlılarının cezalandırılmasını isteyenlerin oranı yüksek" diyor. 
   Mevcut tabalonun ABD'nin Irak'ta bir süre daha kalmasını öngördüğünü ileri süren Edelman, kesin çözüm için ise süre veremiyor. Bir - iki yıl, belki daha fazla... 
   
      
   
</TEXT>
</DOC>
