<DOC>
<DOCNO> 163558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sontur25.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis, yarın "dokunulmazlığı" görüşecek 
</HEADLINE>
<TEXT>

     TBMM Genel Kurulu'nun yarınki toplantısında, milletvekili dokunulmazlığı konusunda verilen Meclis Araştırması Önergesi ele alınacak. 
     TBMM Danışma Kurulu toplanarak, CHP Ankara Milletvekili Yakup Kepenek ve arkadaşları tarafından verilen araştırma önergesinin Genel Kurul'un yarınki birleşiminde görüşülmesini önerecek. Görüşmelerin tamamlanmasının ardından, Araştırma Komisyonu kurulup kurulmamasına karar verilecek. 
     Araştırma önergesinde, Başbakan Yardımcısı Abdüllatif Şener'in bir soru önergesine Başbakan Recep Tayyip Erdoğan adına verdiği yanıtta, ''Hükümet programı kapsamında yapılacak Anayasa çalışmaları elbette yasama dokunulmazlığı hususunu da düzenleyecektir'' dediği ifade edilerek, şu görüşlere yer verildi 
     ''Başbakan bu yanıtıyla AKP programına, 3 Kasım seçimlerinden önce değişik düzlemlerde verdiği sözlere ve Hükümet programında dokunulmazlık konusunda yazılanlara bağlı kalmamış olmaktadır. Bu durumda milletvekili dokunulmazlığına dokunulmamasının nedenlerinin neler olduğu, kamuoyunun yanıtlanmasını istediği en temel sorulardan biridir. 
     Bu çerçevede dokunulmazlığın sınırlandırılmasının ertelenmesinin iç ve dış nedenlerinin açıklık kazanması, ertelemenin ekonomik ve siyasi boyutlarının belirlenmesi yapılacak yeni düzenlemelerin ulusal ve uluslararası karşılaştırmalarla çerçevesinin çizilmesi TBMM üyelerinin yapılacak yeni düzenlemeler karşısında durumlarının saptanması amacıyla Meclis Araştırması açılmasını istiyoruz.'' Danışma Kurulu'nun yarınki toplantısında, 5 uluslararası sözleşmenin gündemin ön sıralarına alınması, ayrıca yarınki çalışma süresinin saat 21.00'e kadar uzatılması da önerilecek. 
     
</TEXT>
</DOC>
