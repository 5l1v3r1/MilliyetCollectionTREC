<DOC>
<DOCNO> 189356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sontur04.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadenizli göçmenler, ABD'ye uyum sağlayamıyor... 
</HEADLINE>
<TEXT>

     Türkiye'nin Karadeniz bölgesinden ABD'ye göç edenlerin çoğu, içinde yaşadıkları topluma kültürel ve sosyal anlamda uyum sağlamakta güçlük çekiyor. 
     ABD'de yaşayan göçmen Türklerle ilgili ilk ciddi sosyolojik araştırmayı yapan Mimar Sinan Üniversitesi Sosyoloji Bölümü öğretim üyesi Prof. Dr. Müzeyyen Güler, yakında tamamlayacağı araştırmasıyla ilgili olarak bilgi verdi. 
     Güler, Karadeniz bölgesinin ABD'ye önemli ölçüde göç verdiğini, özellikle Giresun'un Yağlıdere ilçesinden çok sayıda vatandaşın ABD'nin kuzeydoğu kıyısına yerleştiğini kaydetti. 
     City University of New York'a bağlı Brooklyn College'da misafir öğretim üyesi olarak geçen Şubat ayında başladığı araştırmasını önümüzdeki Şubat ayında tamamlayacağını açıklayan Güler, Karadeniz bölgesinden ABD'ye göç edenlerin, 1960'larda çalışma vizesiyle, 1980'li yıllarda daha çok yasadışı yollardan ve 2000'li yıllarda da turist vizesiyle geldiklerini, ardında da yasadışı olarak ülkede kaldıklarını belirtti. 
     Kaçak göçmenler arasında barınma, beslenme ve iş bulma gibi konularda dayanışma olduğunu ve Türk göçmenlerin daha çok New York, New Jersey ve Connecticut eyaletlerine yerleştiklerini belirten Güler, 1980'li yıllarda Türkiye'nin ekonomik ve kültürel anlamda yurtdışına açılmasının ABD'ye göç hareketini hızlandırdığını kaydetti. 
     
     GENELDE YAĞLIDERE'DEN GELİYORLAR 

     Ağırlıklı olarak Karadeniz bölgesi ve Giresun'dan gelen göç hareketinin özellikle Giresun'un Yağlıdere ilçesinden yoğunlaştığını ve devam etmekte olduğunu ifade eden Güler, ''Yağlıdere ilçesinde çocuklara büyüyünce ne olacaksın diye sorulduğunda Amerika'ya gideceğim diye yanıt veriyorlar. Bir kimse Yağlıdereli ise mutlaka Amerika'da bir yakını vardır diyorlar. Bu bölgede ABD'ye gitmekle ilgili bir sosyal kimlik oluşmuştur. Gitmek isteyenler arasında dayanışma olduğu kadar yarışma da olmaktadır'' diye konuştu. 
     Karadenizli göçmenlerin New York'ta daha çok Brooklyn ve Long Island, New Jersey'de Paterson ve Trenton ile Connecticut'da New Haven'a yerleştiklerini belirten Güler, bu insanların çoğunlukla İngilizce bilgisi gerektirmeyen, oto tamir, boyacılık, inşaat işçiliği, benzin istasyonu gibi işlerin yanı sıra Türk lokantalarında çalıştıklarını, son dönemde çalıştıkları işyerlerini satın almaya başlayanların arttığını ifade etti. 
     Güler, ''Karadenizli göçmenler, bu ülkede çalışıp bir şeylere sahip olmak için disiplinli çalışmanın yeterli olduğunu ifade ediyorlar. Bu ülkeye geldik, çalışmanın ayıp olmadığını ve çalışmayı öğrendik diyorlar'' diye konuştu. 
     
     KADINLAR KAPALI ÇEVREDE 

     Prof. Dr. Güler, ilk başta yalnız gelen Karadenizli erkeklerin yıllar sonra para biriktirip, yol ve yöntem de öğrenince çeşitli yollardan eşlerini getirdiklerini belirtirken, ABD'ye gelmeyi başarabilen Karadenizli kadınların büyük bölümünün kendi kapalı çevrelerinde yaşadıklarını, dil ve kültür sorunları bulunduğunu anlattı. 
     New York kentinin doğal, kültürel, sanatsal ve turistik zenginliklerinin geleneksel davranış kalıpları içinde yaşayan bu kadınlara, hatta erkeklere de pek bir şey ifade etmediğini kaydeden Güler, bu durumun sadece ABD'ye gelenlere özgü olmadığına dikkat çekti. 
     ABD'ye göç eden Türklerin kesinlikle diğer etnik gruplardan kız alıp vermediklerini, ya Türkiye'den ya da ABD'deki diğer Türkler arasından eş seçtiklerini kaydeden Güler, genç kızların daha lisedeyken nişanlandırıldıklarına, Amerikalı akranları gibi gençliklerini yaşayamadan evlendiklerine dikkat çekti. 
     
     TÜRK-İSLAM KİMLİĞİ ÖN PLANDA 

     Birçok ulustan insanların arasında kimlik arayışı içinde olan ABD'deki göçmenlerin, ''Türk ve İslam'' kimliklerini ön plana çıkardıklarını belirten Güler, kırsal kökenli ve dindar olan Karadenizli göçmenlerin ve özellikle Yağlıderelilerin yurtdışındaki diğer işçiler gibi zamanla daha dindar hale geldiklerini ifade etti. 
     Bu durumun bazı menfaat gruplarınca istismar edildiğini ve Türkiye'den gelen bazı din adamlarının ABD'nin serbest ortamında kendi cemaatlerini kurma ve etkin olma fırsatı ele geçirdiklerini kaydeden Güler, ailelerin hafta sonlarında çocuklarını bu cemaatlerin yatılı kuran kurslarına, yazları da dini eğitim veren kamplara gönül rahatlığıyla gönderdiklerini belirtti. 
     Güler, son yıllarda ABD'de özellikle Türk-İslam kimliğini aşılayan özel okulların da kurulmaya başladığını sözlerine ekledi. ABD'deki Türk din adamlarının ''biz ve onlar'' ayırımına vurgu yapmayı ve vaazlarını da bu yönde vermeyi sürdürdüklerini belirten Güler, Brooklyn gibi birçok farklı dini cemaatin birarada yaşadığı bir bölgede bile cemaatler ve dinlerarası yakınlaşmanın güçlüğünün gözlendiğini kaydetti. Güler, Amerikalıların da 11 Eylül sonrasında İslam'a bakışının değismesiyle bu yakınlaşmanın daha güçleştiğini vurguladı. 
     ABD'deki göçmenlerin Türkiye'nin bu ülkedeki diplomatik temsilciliklerinin kendileriyle yeterince ilgilenmediklerinden yakındıklarını belirten Güler, Brooklyn'de lokantası olan bir Karadenizli göçmenin kendisine ''Ben senelerdir burada yaşıyorum. Türk Konsolosu'nu ne sokakta, ne de bir yerde gördüm. İşimiz düştüğünde bazen gidiyoruz, saatlerce bizi bekletiyorlar. Türk vatandaşı gelmiş, derdi nedir Bir ilgilenelim, bilgi verelim diye bir tasaları yok'' dediğini söyledi. 
     
</TEXT>
</DOC>
