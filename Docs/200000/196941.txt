<DOC>
<DOCNO> 196941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/guncel/gun05.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Saldırıya dünyanın öfkesi büyük oldu 
</HEADLINE>
<TEXT>

   İtalya Başbakanı Berlusconi, terörist saldırıların Türkiye'yi AB'nin bir parçası olma hedefinden saptıramayacağını söyledi 
      DIŞ HABERLER SERVİSİ 
   
   Sinagog saldırılarının üzerinden bir hafta geçmeden İngiltere Başkonsolosluğu ve HSBC Genel Müdürlüğü'ne düzenlenen intihar saldırıları dünyayı şoke etti. Dünya liderleri ve kurumlarının İstanbul'daki saldırılara verdiği tepkilerden bazıları da şunlar 
   İNGİLTERE Kraliçe II. Elizabeth, olayda yakınlarını kaybedenlere başsağlığı dilerken, "Dualarımız Türkiye'de terörün acısını çekenlerle birlikte" ifadesini kullandı. 
   AVRUPA PARLAMENTOSU Saldırıların meydana geldiği anda Strasbourg'da genel kurul oturumunda olan AP, Başkan Pat Cox'un çağrısı üzerine hayatını yitirenlerin anısına bir dakikalık saygı duruşu gerçekleştirdi. Cox, saldırıları sert bir dille kınadığını dile getirdi. 
   AVRUPA BİRLİĞİ Saldırıları kınayan Avrupa Birliği Komisyonu, "Hiçbir siyasi neden ve amaç bu barbar tutumlara gerekçe olamaz" dedi. AB Komisyonu Başkanı Romano Prodi de, Başbakan Recep Tayyip Erdoğan'a, olayı kınayan ve AB'nin desteğini ileten bir mektup gönderdi. 
   AVRUPA KONSEYİ Genel Sekreter Walter Schwimmer, saldırıların Avrupa'yı istikrarsızlaştırmayı hedeflediğini söyledi. Schwimmer, "Açıkça görülüyor ki, bu cinayet eylemleri sadece Türkiye'yi değil, bütün Avrupa'yı hedef alıyor. Bu tür aşağılık saldırıların önlenmesi için uluslararası toplum çabalarını yoğunlaştırmalıdır" ifadesini kullandı. 
   NATO NATO Konseyi, İstanbul'daki patlamalar nedeniyle dün yaptığı olağanüstü toplantının ardından yayımladığı bildiride söz konusu terör eylemlerini şiddetle kınadı. NATO'nun da bağlı bulunduğu demokratik değerlerin hedef alındığını kaydeden Genel Sekreter George Robertson, bu saldırıları şiddetle kınadığını belirtti. 
   RUSYA Devlet Başkanı Vladimir Putin, uluslararası teröre karşı mücadele verilebilmesi için ortak bir mekanizma oluşturulması gerektiğini söyledi. Putin, Türkiye'deki trajik olayların uluslararası terörizmin eylemlerini azaltmadığını kanıtladığını vurgulayarak, "Artık dünyanın her köşesinde saldırılar düzenliyorlar. Terör tehdidine karşı koyabilmenin tek gerçekçi yolu çabalarımız arasında eşgüdüm sağlayacak bir mekanizma oluşturmak" dedi. 
   İTALYA Avrupa Birliği dönem başkanlığını yürüten İtalya'nın Başbakanı Silvio Berlusconi, "Bir kez daha İstanbul'u ve Türkiye'yi vuran bu korkunç saldırıya öfkemiz büyük. Nefret ve sindirme stratejisi, Türkiye'yi AB'nin bir parçası olma hedefinden saptırmayacaktır. Şahsım, hükümetim ve halkım adına Başbakan Recep Tayyip Erdoğan ve ölenlerin ailelerine taziyelerimi sunuyorum" dedi. 
   YUNANİSTAN Başbakan Kostas Simitis, "Kör şiddet, kör politikadan kaynaklanır. Kör politika, sorunları çözmediği gibi çıkmaz yaratır. Bu saldırıların sorumluları, uyguladıkları yöntemin kendilerini hiçbir yere götürmeyeceğini anlamalıdır" dedi. 
   İSRAİL Dışişleri Bakanı Silvan Şalom, Beyoğlu ve Levent'te düzenlenen saldırılarda "şoke olduğunu" açıkladı. "Demokratik ülkeler, nereyi vurursa vursun, terörizme boyun eğmeyecektir" diyen Şalom, İngiltere'ye de taziye mesajı gönderdi. 
   DANİMARKA Dışişleri Bakanı Per Stig Möller, "Bu korkunç saldırılar El Kaide'nin izini taşıyor. Bunlar, bütün dünyada yayılan terörizm stratejisinin ayrılmaz parçası" dedi. 
   POLONYA Dışişleri Bakanlığı sözcüsü, "Can kaybının sürekli arttığını duymak üzüntümüzü daha da artırıyor. Bu saldırılar, El Kaide örgütünün işi olup, terörle mücadelenin sürdürülmesi gerektiğini gösteriyor" dedi. 
   BELÇİKA Başbakan Yardımcısı ve Dışişleri Bakanı Louis Michel, "Türkiye gibi AB adayı ve NATO müttefiki laik bir devletin istikrarının bozulmasının hedef alınması kabul edilemez. Türkiye'yi desteklemeliyiz. İstanbul saldırıları hepimize yöneliktir. Türk halkı ve hükümetiyle sarsılmaz dayanışma içinde olduğumu ifade etmek istiyorum" dedi. 
   VATİKAN İstanbul'daki saldırılardan üzüntü duyduğunu belirterek, "Masum insanların ölümüne yol açan terörizmin barbarca mantığını" kınadı. 
   SURİYE Suriye Dışişleri Bakanı Faruk El Şara, saldırıları kınayarak, yol açtığı can ve mal kaybından büyük üzüntü duyduğunu bildirdi. Eylemi düzenleyenlere karşı, Türk halkının yanında olduklarını kaydeden El Şara, ülkesi adına Türk hükümetine, halkına ve yakınlarını kaybedenlere başsağlığı diledi. 
   
   
   
   
</TEXT>
</DOC>
