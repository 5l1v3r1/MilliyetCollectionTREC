<DOC>
<DOCNO> 190924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/yazar/guclu.html </URL>
<DATE> 2003/10/24/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
YÖK tipi üniversite mazide kalıyor 
</HEADLINE>
<TEXT>

   
   YÖK yasası ve YÖK, akademik özerkliğe indirilmiş en büyük darbe idi. AKP hükümetinin hazırladığı Mumcu ve Çelik tasarıları da yine aynı şekilde akademik özerkliği, hiç kaale almayan bir mantığa sahipti. Öyle anlaşılıyor ki her üçü de çok yakında mazide hoş bir seda olarak kalacak. 
   Başbakan Erdoğan'ın Milli Eğitim Bakanı Hüseyin Çelik ve Üniversitelerarası Kurul Başkanı Ayhan Alkış'a, YÖK sorununun çözümü için verdiği ek süre, aralık ortasında bitiyor. Yasallaşma sürecinin ise yılbaşından önce bitmesi bekleniyor. Yani hepsi hepsi önlerinde 1.5 aylık bir süre var. 
   YÖK konusu, daha önceki Bakan Mumcu gibi Çelik için de tam bir fiyasko ile sonuçlandı. Çelik'in üzerine toz kondurmadığı YÖK yasa taslağı, rafa kaldırıldı. Gelinen en son nokta Önce Anayasa değişikliği ardından da çerçeve yasa. 
   AKP, iktidara geldiği ilk günden itibaren yerinden yönetim felsefesini anlatıyor. Ama bir türlü gerçekleştiremedi. Bu fikri, ne yerel yönetimlerde uygulayabildi ne de öğretim kurumlarında. Oysa Erkan Mumcu'nun en büyük projelerinden birisi buydu. 
   Her üniversitenin kendi misyonu ve vizyonunu ortaya koyabileceği çerçeve YÖK yasasına, bugüne kadar ne iktidar ne YÖK ne de üniversitelerin çoğu sıcak bakıyordu. Ama daralan zaman, zoraki de olsa herkesi bu noktada birleştirdi. TÜSİAD ve benzeri sivil toplum örgütlerinden önemli bir bölümü de bu oluşuma sıcak bakıyor. İşte onun için yeni çerçeve yasamız hayırlı uğurlu olsun diyoruz. 
   Peki çerçeve yasa ne getirecek, ne götürecek Önce neler öngörüyor ona bakalım 
   Her üniversitenin kendi anayasası niteliğinde bir yasa veya yönetmeliği olacak. Bir koordinasyon kurulu haline gelecek YÖK veya Üniversitelerarası Kurul da, üniversitelerin kendi misyon, vizyon ve hedefleri doğrultusunda hazırlayacağı bu yönetmeliği onaylayacak ve eğer sapmalar olur ise onu denetleyecek. Bir anlamda İSO 9000 süreci yaşanacak. Üniversiteler kurallarını belirleyecek, YÖK de dışarıdan bir dayatma yerine sadece denetim görevini sürdürecek. Atatürkçülük ve laiklik konularında yasalara göre hareket ediyorlar mı, akademik konularda koydukları hedeflere ulaşabiliyorlar mı, kendilerine ayrılan kaynakları verimli kullanabiliyorlar mı Bunları denetleyecekler. 
   Akademik konularda olduğu gibi idari ve mali konularda da yetkiler rektörlere değil, üniversite üst kurullarına devredilecek. Şu an için YÖK ve rektörlerde bulunan yetkilerin önemli bir kısmı bu üst kurullara devredilecek. 
   Tek tip üniversite yerine ihtisas alanlarına göre yeni bir yapılanmaya gidecek. Aynı şekilde tek tip ÖSS yerine, dershaneye olan bağımlılığı azaltmak için meslek liseleri ve diğer liselere yönelik farklı sınavlar gündeme gelebilecek. 
   Özetin özeti Gelişmiş ülkelerin pek çoğunda YÖK yasası ve AKP tasarıları gibi en ince ayrıntıya kadar giren, tek tip model getiren, tüm yetkilerin merkezde toplandığı dayatmacı yasalar yerine şu anda öngörüldüğü gibi çerçeve yasalar yürürlükte. Ama sanki bizim çerçeve yasa ihtiyaçtan değil zaman darlığı nedeniyle gündeme geldi. Umarız şişirme olmaz. Umarız yeni sorunları da beraberinde getirmez. 
   
      
   
   
   
</TEXT>
</DOC>
