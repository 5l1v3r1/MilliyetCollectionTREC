<DOC>
<DOCNO> 166401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/soneko40.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Otoyol ve köprülere yüzde 25 zam 
</HEADLINE>
<TEXT>

     Otoyol ve Boğaz köprülerinin geçiş ücretleri, yarından geçerli olmak üzere ortalama yüzde 25 oranında artırıldı. 
     Karayolları Genel Müdürlüğü'nden yapılan açıklamada, maliyeti çok yüksek yatırımlar olan otoyolların amortisman, bakım, işletme ve idamelerinin büyük ölçüde geçiş ücretlerinden karşılandığı ifade edilirken, bu ücretlerin enflasyona göre belirli dönemlerde yeniden düzenlendiği belirtildi. 
     Açıklamada, otoyol ve köprü geçiş ücretlerinin söz konusu maliyetleri karşılayabilmesi için ortalama 2 dolar karşılığı Türk lirası civarında seyretmesinin öngörüldüğünü, 2001 yılında 2.10 dolara karşılık gelen ücretlerin, enflasyon nedeniyle bugün 1.39 dolara gerilediği vurgulandı. 
     Açıklamada, son düzenlemeyle geçiş ücretlerinin 1.7 dolar seviyesine getirildiği bildirildi. 
     Yeni ücretlerin, bugün saat 24.00'ten itibaren uygulanmaya başlayacağı kaydedildi. 
     Bu arada Otomatik Geçiş Sistemi OGS kullanıcıları, önceden olduğu gibi yüzde 20 indirimli geçiş ücreti ödeyecekler. 
     
</TEXT>
</DOC>
