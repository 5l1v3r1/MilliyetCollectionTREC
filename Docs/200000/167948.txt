<DOC>
<DOCNO> 167948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/spor/spo07.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ralf meydan okudu 
</HEADLINE>
<TEXT>

Son iki yarışta zirveye çıkan BMW Williams pilotu, "Artık beni durduramazlar. Kariyerimde ilk kez şampiyon olacağıma inanıyorum. Zafer zamanı geldi" dedi 
     
     FORMULA 1’de Avrupa ve Fransa Grand Prix’lerinde zirveye çıkarak, klasmanda iddialı duruma gelen Williams pilotu Ralf Schumacher, "Şampiyon olacağıma bütün kalbimle inanıyorum" dedi. Sezona kötü başlayan ancak son dört yarışta toparlanarak üst üste iki birincilik kazanan Schumacher, "Kariyerimde ilk kez şampiyon olacağıma inanıyorum. Artık beni durduramazlar" diye konuştu. 
     ŞAMPİYONLUK için çok çalıştığını ve uzun süredir beklediğini vurgulayan Alman pilot, "Sanırım, zaferin zamanı geldi" ifadelerini kullandı. Öte yandan şampiyonanın diğer iddialı takımı McLaren Mercedes’in yeni aracı MP4-18’in gelecek yarış olan İngiltere Grand Prix’sine yetişmeyeceği açıklandı. McLaren’in patronu Dennis yeni aracın tamamen hazır olduğunda piste çıkacağını belirtti. 
     
     

</TEXT>
</DOC>
