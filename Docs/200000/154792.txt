<DOC>
<DOCNO> 154792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sondun23.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da ilk ABD karşıtı gösteri.. 
</HEADLINE>
<TEXT>

     Afganistan'ın başkenti Kabil'de 2001 yılı sonlarındaki ABD müdahalesinden bu yana ilk kez Amerikan karşıtı gösteri yapıldı. 
     Aralarında hükümet çalışanları ve üniversite öğrencilerinin de bulunduğu yaklaşık 300 kişi, savaştan sonra bir türlü güven ortamı sağlanamamasından, yeniden yapılanma çalışmalarının yavaş yürümesinden ve Devlet Başkanı Hamid Karzai'nin önderliğindeki hükümetin resmi görevlilerin maaşlarını vermeyi ertelemesinden yakındı. 
     Göstericilerden bazılarıysa Afganistan'da ABD liderliğindeki ittifak güçlerinin ülkeyi terk etmesini isterken, bazılarıysa artık ''Amerikan işgaline'' karşı savaşmanın zamanının geldiğini söyledi. 
     Kabil Üniversitesi öğrenci lideri, Amerikan ve İngiliz askerlerinin ülkede bulunmasından hoşlanmadıklarını, İslami kuralların uygulanmasını ve güvenlik istediklerini, bunu sağlayamayan ittifak güçlerinin ülkeden çıkmasını istediklerini söyledi. 
     Kabil'deki gösteriyi 1980'li yıllardaki Sovyet işgaline karşı çıkan ünlü Afgan filozof Sedik Afgan'ın başkanlığını yaptığı ''Bilimsel Merkez''in düzenlediği bildiriliyor. 
     Kabil'deki Uluslararası Güvenlik Destek Gücü'nde ISAF 4500 asker görev yapıyor. 
     
</TEXT>
</DOC>
