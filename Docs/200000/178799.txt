<DOC>
<DOCNO> 178799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sontur42.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
20 bin öğretmen atandı... 
</HEADLINE>
<TEXT>

     Milli Eğitim Bakanlığı, öğretmenlik için başvuran 37 bin 615 aday arasından 20 bininin atamasını gerçekleştirdi. 
     Milli Eğitim Bakanlığı Başöğretmen Salonu'nda düzenlenen toplantıda, adayların atamaları bilgisayar ortamında yapıldı. Törene, Milli Eğitim Bakanı Hüseyin Çelik ile bakanlık bürokratları ve öğretmen adayları katıldı. Öğretmen adaylarının salonu bir anda doldurmaları üzerine salonda izdiham yaşandı. 
     Törende konuşan Çelik, Milli Eğitim Bakanlığı'nın ilklere imza attığını ifade ederek, ''Adaylarımız, önceden form almak için kuyruğa girerdi. Sonra bankaya para yatırma ve form alma kuyruğuna girerdi. Biz, bir kere bu bankayı tamamen kaldırdık. 37 bin 615 aday internetten başvuru yaptı ve sıfır hatayla başvurular tamamlandı. İşte, e-devlet budur'' dedi. 
     Yapılan tercihlere göre atamaların yapılacağını kaydeden Bakan Çelik, öğretmen adaylarına da, ''Hepinize bol şanslar diliyorum. Umarım arzu ettiğiniz yerler çıkacak. Ama, olmazsa da dünyanın sonu değildir. Umut sahibi olan insan arzusuna kavuşur. Aramıza katılacak tüm gençlere hayırlı olsun diyorum. Aramıza hoşgeldiniz'' diyerek seslendi. 
     Daha sonra adayların bilgisayar ortamında atamaları yapıldı. 
     
     KURUMLARARASI VE AÇIKTAN ATAMA 
     Öğretmenlik için 33 bin 352 adayın ilk atama, 4 bin 263'ünün de kurumlararası ve açıktan atama için başvurduğu belirlendi. 
     Milli Eğitim Bakanlığı'na öğretmenlik için başvuran 37 bin 615 adayın başvuru formlarında herhangi bir hata saptanmadığı bildirildi. 
     Atamalar, adayların tercihlerine ve puan üstünlüğü esasına göre bilgisayar ortamında gerçekleştirilirken, atama sonuçları internetten de öğrenilebilecek. 
     Atanan öğretmenler, 8 Eylül'de atandıkları illerde görevlerine başlayacaklar. 
     
</TEXT>
</DOC>
