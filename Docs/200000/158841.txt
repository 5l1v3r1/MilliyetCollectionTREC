<DOC>
<DOCNO> 158841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/sondun26.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
De Soto Erdoğan'ı yanıltmadık... 
</HEADLINE>
<TEXT>

     BM Genel Sekreteri Kofi Annan'ın Kıbrıs Özel Temsilcisi Alvaro de Soto, ''Annan planının hazırlık aşamasında taraflara eşit mesafede davranıldığını'' belirtti. 
     De Soto, Atina'da yayımlanan Elefterotipia gazetesinin Pazar eki Epsilon dergisinde yer alan demecinde, Annan planının hazırlanmasında ilgili birçok kişinin görüşüne başvurulduğunu, sonuçta BM'nin görüşlerini ifade eden bir planın ortaya çıktığını söyledi. 
     '' KKTC Cumhurbaşkanı Rauf Denktaş'ın iddia ettiği gibi, planda kendi görüşlerimizi kabul ettirmeye çalışmadık. Biz ne yaptıysak, iki tarafın tezleri temelinde yaptık'' diyen BM temsilcisi, ''planın hazırlık aşamasında taraflara eşit mesafede davranıldığını ve planın aynı anda sunulduğunu, Türk tarafından hiçbir şey gizlenmediğini'' kaydetti. 
     ''Planın ilk kez, tarafların kendi içlerinde tartışmaları ve tepkilerin ölçülmesi amacıyla taslak olarak gizlice 11 Kasım'da Türkiye ve Yunanistan ile Kıbrıs'taki taraflara aynı anda sunulduğunu'' belirten De Soto, daha sonra şunları söyledi 
     ''Ancak, Denktaş bu plan üzerinde konuşmakta isteksiz göründü ve ayrıntılarına girmek istemedi. Sonuçta planın son şeklini taraflara sunduk. Dolayısıyla, Denktaş'ın 'Plan arkamızda hazırlandı' sözleri doğru değildir. Ayrıca, Denktaş'ın konuyla ilgili demecinde, ' Başbakan Recep Tayyip Erdoğan yanıltıldı' sözleriyle neyi kastettiğini de anlamıyorum. Erdoğan ile bu konudaki görüşmeler planın sunulduğu 11 Kasım tarihinden sonra başlatıldı. Erdoğan tabii ki yanıltılmadı.'' Kendisinin ve Genel Sekreter Kofi Annan'ın bu konuda hiçbir yanlışı bulunmadığını savunan De Soto, ''Yanlış yapmışsak, söylesinler. Burada asıl sorun, tarafların hepsinin anlaşmaya varmaya istekli olmamasıdır'' diye konuştu. 
     Demecinde, KKTC Bakanlar Kurulu kararıyla başlatılan karşılıklı serbest geçişlere de değinen De Soto, bu kararı, ''bazı tabuların yıkıldığı cesaret verici bir gelişme'' olarak niteledi. De Soto, ''Rumlar geçişlerde pasaport kullanmayı ve Türkler de Güney'e yaya olarak geçmeyi umursamıyorlar. Ayrıca, Kuzey'deki yetkililer Rumların alışverişlerde Kıbrıs Merkez Bankası'nın parasını kullanmalarından rahatsız olmuyorlar. Böylelikle her iki tarafın daha önce öne sürdükleri bazı sorunlar kendiliğinden ortadan kalkmış oluyor'' diye konuştu. 
     Kıbrıs konusuyla ilgili çalışmalarını bundan sonra da sürdürüp sürdürmeyeceğini ilişkin bir soruyu yanıtlayan De Soto, Annan'ın arzu ettiği sürece bu görevde kalacağını belirtti. 
     
</TEXT>
</DOC>
