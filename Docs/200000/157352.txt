<DOC>
<DOCNO> 157352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sontur31.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Çöpte 2.5 milyar buldu, sahibine teslim etti.. 
</HEADLINE>
<TEXT>

     Eskişehir Odunpazarı Belediyesi'nin temizlik işlerini yapan bir şirkette işçi olarak çalışan kişi, çöplerin arasında bulduğu ve içinde 2.5 milyar lira olan çantayı, işadamı sahibine teslim etti. 
     Selay Temizlik Şirketi'nde 225 milyon lira maaşla çalışan temizlik işçisi Murat Kapaklıkaya 33 , Sanayi Çarşısı Zeytinoğlu Petrol İstasyonu'nun önündeki çöplerin arasında bir çanta buldu. İçinde 2.5 milyar lira bulunan çantayı sahibine vermek için girişimde bulunan Kapaklıkaya, bir evrakın üzerinde yazan ismin, PTT'den telefon numarasını belirledi. 
     Çantanın, İşadamı Mustafa Erdoğan'a 50 ait olduğunu tespit eden Kapaklıkaya, Erdoğan'ı, içinde 2.5 milyar lira olan çantasını alması için Çamlıca Mahallesi Tombakzade Caddesi'ndeki evine çağırdı. 
     Paralarını Kapaklıkaya'nın elinden alan İşadamı Erdoğan, ''Çantayı kaybettiğimi fark ettikten sonra yaptığım tüm girişimlerde başarılı olamamıştım. Doğrusu hiç umudum yoktu. Demek ki insanlık ölmemiş. Kapaklıkaya'ya çok teşekkür ediyorum'' dedi. 
     Bulduğu parayı İşadamı Erdoğan'a teslim eden iki çocuk babası Kapaklıkaya, ''Geçim sıkıntısı yaşamam, başkasına ait bir parayı almam anlamına gelmez. Doğru olanı yaptım. Yerimde olan herkes bunu yapardı herhalde'' diye konuştu. 
     İşadamı Erdoğan'ın, daha sonra Kapaklıkaya'nın küçük çocuğuna 20 milyon lira verdiği görüldü. 
     
</TEXT>
</DOC>
