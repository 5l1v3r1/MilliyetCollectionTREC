<DOC>
<DOCNO> 199849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sontur22.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternet... Arkadaşlık siteleri, intikam aracına dönüştü... 
</HEADLINE>
<TEXT>

     Tüm İnternet Kullanıcıları Derneği TİKD , arkadaşlık sitelerinin bazı kişiler tarafından amaç dışı kullanıldığını, bu yüzden başta kadınlar olmak üzere birçok kişinin kabus dolu günler yaşadığını bildirdi. 
     TİKD'den yapılan yazılı açıklamada, arkadaşlık sitelerinin, bazı kişilere yardımcı olmasının yanı sıra birçok kullanıcı için de büyük sorunlar doğurmaya başladığı belirtildi. Bu tür siteleri kullananlardan hatırı sayılacak bir kesimin, aralarında husumet bulunanları rahatsız ettiği bildirilen açıklamada, arkadaşlık sitelerini amaç dışı kullananlar yüzünden bir çok adli dava yaşandığı kaydedildi. 
     TİKD'ye bu şekilde gelen şikayetlerin sayısının her geçen gün arttığına yer verilen açıklamada, şöyle denildi 
     ''Arkadaşlık sitelerine, tanıdık veya şahsi sorunlar yaşanmış bir bayanın adı ile üyelikler gerçekleştiriliyor. Üyelik bilgilerinde ise zarar verilmek istenen bayanın iş, ev ya da cep telefon numaraları, ev adresi, iş adresi veriliyor ve mesaj bölümünde de özellikle erkekleri cezbedici mesajlar yer alıyor. Bundan sonrası, söz konusu bayan ve ailesi için kabusa dönüşüyor. Yüzlerce, binlerce uygunsuz telefon, hatta evinin, işyerinin kapısına dayananlara kadar... 
     Bir başka örnek de özellikle hoşnutsuz kiracılar veya maaşlı çalışanlardan geliyor. İşverenlerini, ev sahiplerini, hatta sorunlu oldukları tüm insanların isimlerini kullanarak bu tür sitelere üyelikler gerçekleştiriliyor. Yine tüm özel bilgiler verildikten sonra bu kişiler bir terörist, vatan haini, ateistmiş gibi kendi ağızlarından mesajlar yazılıyor. Sonrasını temizlemek veya cefasını çekmek, yine gerçek kişiye kalıyor.'' 
     
     ''DERNEĞİMİZ MAĞDURLARA YARDIM EDİYOR'' 
     Bu konuda derneğe 100'ün üzerinde şikayet yansıdığı, bazı kişilerin, konunun daha da yayılacağından korkarak, resmi makamlara başvurmadıkları kaydedilen açıklamada, şöyle denildi 
     ''Oysa ki Emniyet Genel Müdürlüğü'nün bünyesinde Bilişim Suçları Daire Başkanlığı oluşturulmuştur. Ayrıca derneğimiz internet kullanıcılarına maddi bir çıkar gözetmeksizin yardımcı olmakta ve tüm adli davalarını takip edip, tüm masrafları karşılamakta ve konunun, mağdur kişinin zararına gelişecek şekilde afişe edilmesine mahal vermeyecek çalışmalar yapmaktadır. Yalnız veya kendilerine gerçek anlamda eş, arkadaş arayan kullanıcılara hizmet vermek için kurulmuş bu siteleri sapkınlık veya kişisel düşmanlıkları için kullanan kişi ya da kişiler mutlaka tespit edilebilmektedir.'' 
     
</TEXT>
</DOC>
