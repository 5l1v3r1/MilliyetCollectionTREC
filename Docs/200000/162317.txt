<DOC>
<DOCNO> 162317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/sontur17.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Levent'te 15 yaşındaki kız, ayrıldığı sözlüsü tarafından vuruldu 
</HEADLINE>
<TEXT>

     Levent'te 15 yaşındaki bir kız, ayrıldığı sözlüsü tarafından pompalı tüfekle vurularak yaralandı. 
     Ayrıldığı sözlüsü G.A'nın çalıştığı Levent Aytar Caddesi Fecri Ebcioğlu Sokak'taki ''Kardeşler Kuaför''e gelen Metin Tufan 20 , konuşma bahanesiyle genç kızı işyerinin önüne çıkardı. 
     Burada kendisine dönmesi için ikna etmeye çalıştığı G.A'dan olumsuz cevap alan Tufan, ''Sen benimsin'' diyerek yanında getirdiği pompalı tüfekle genç kızı baldırından yaraladı. Önce Özel Levent Hastanesi'ne kaldırılan G.A, burada yapılan ilk tedavisinin ardından Şişli Etfal Eğitim ve Araştırma Hastanesi'ne nakledildi. 
     Polis, saldırıda kullandığı pompalı tüfeği olay yerinde bırakarak kaçan Tufan'ı yakalamak için çalışma başlattı. 
     Bu arada, G.A'nın yakınları, 4 yıl Adana ile İstanbul arasında gidip gelen Metin Tufan'ın sonunda genç kızla sözlendiğini, ancak bir süre sonra aralarının açılıp ayrıldıklarını söylediler. Buna rağmen G.A'yı ikna etmeye çalışan Tufan'ın, yaklaşık 4 ay önce genç kızı dövdüğünü, bu nedenle hakkında İstanbul Adliyesi'nde dava açıldığını ve bugün de duruşması olduğunu anlatan yakınları, Metin Tufan'ın bir süredir yanında kaldığı yengesinin Arnavutköy'deki evinde olabileceğini polise bildirdiler. 
     
</TEXT>
</DOC>
