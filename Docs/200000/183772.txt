<DOC>
<DOCNO> 183772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/son/sonspo14.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Şaş Mustafa Çulcu'ya hakaret etmedim, yemin ederim 
</HEADLINE>
<TEXT>

     Derbi maçta forma giymemesine rağmen 4. hakem Mustafa Çulcu'nun uyarısıyla 90. dakikada yedek kulübesinde Muhittin Boşat tarafından kırmızı kartla cezalandırılan Hasan Şaş, Mustafa Çulcu'ya büyük tepki gösterdi. 
     Soyunma odasına sinirli bir şekilde giden Hasan, Mustafa Çulcu'ya birşey söylemediği halde kırmızı kartla cezalandırıldığını iddia etti. 
     Hasan, Mustafa Çulcu'ya küfür etmediğini ileri sürerek, ''Çulcu'ya birşey demedim. En sevdiklerimin üzerine yemin ediyorum ki Mustafa Çulcu'ya hakaret etmedim. O da çıksın en sevdikleri üzerine yemin etsin, 'Hasan bana küfür etti' diye. Çulcu delikanlıysa 'Hasan, ben kırmızı kart konusunda bu nedenle uyarı yaptım' desin'' diye konuştu. 
     
     DÜRÜST ''BU OLAYIN PEŞİNİ BIRAKMAYACAĞIZ'' 

     Galatasaray Kulübü İkinci Başkan ve Basın Sözcüsü Ali Dürüst, hakemlere büyük tepki gösterdi. 
     Maç sonrası açıklamalarda bulunan Dürüst, penaltılarının verilmediğini, kırmızı kartın da haksız olduğunu belirterek, ''Protokol tribününde oturmakla hakem hocası olunmaz. Bu olayların peşini bırakmayacağız'' dedi. 
     Ali Dürüst, yanlış konuların haber olarak gündeme geldiğini iddia ederek, şunları söyledi 
     ''Geçen sezon 50 metreden golümüz verilmedi. Şimdi de penaltımız verilmedi ve Hasan haksız yere kırmızı kartla cezalandırıldı. Bunlar haber yapılsın. Hasan, küfür etmediğine yemin ediyor. Bunlara artık sessiz kalmayacağız. Bunların takipçisi olacağız. Burada 9-10 milyon taraftarımız var. Hakkımızı yedirmeyeceğiz. Olaylar herkesin gözü önünde oluyor. Herkes dikkat etsin.'' 
     
     LUCIANO ''HAREKETİMDE KASIT YOKTU'' 

     Maçın son dakikasında yaptığı hareketle Galatasaraylı futbolcuların penaltı itirazında bulunmasına neden olan Fenerbahçeli futbolcu Luciano, hareketinde kasıt olmadığını ifade etti. 
     Luciano, maç sonrası yaptığı açıklamada, ''Elimi topa doğru bilerek uzatmadım. Hakem de bu pozisyona devam kararı verdi. Hiçbir kasıt yoktu. Hakan Şükür ile birlikte kafa topuna çıktım. Hakem görmediğine göre ve 'Devam' dediğine göre pozisyon penaltı değildi. Top istemeden elime çarptı'' şeklinde konuştu. 
     
     VAN HOOIJDONK ''POZİSYON PENALTIYDI'' 

     Fenerbahçe'nin Hollandalı futbolcusu Van Hooijdonk ise maçın son dakikalarında Luciano'nun yaptığı hareketin penaltı olduğunu söyledi. 
     Van Hooijdonk, Galatasaray'ın kullandığı korner atışı sonrası Luciano'nun eliyle yaptığı hareketin penaltı olduğunu belirterek, ''Ancak maçın ilk yarısında da Bülent'in bana yaptığı hareket penaltı olarak değerlendirilmeliydi'' dedi. 
     Galatasaray karşısında iyi bir futbol ortaya koyduklarını kaydeden Von Hooijdonk, ''Maçı kazanmalıydık. Bir gol kaçırmama rağmen 1 gol de attım. Bu nedenle mutluyum. Oyuna baktığımızda da biz daha çok gol pozisyonu yakaladık'' diye konuştu. 
     
     AKSU ''GÜZEL BİR MAÇ OLDU'' 

     Futbol Federasyonu Başkanvekili Ata Aksu, Galatasaray ile Fenerbahçe arasındaki maçın güzel geçtiğini dile getirdi. 
     Maçın hakemi Muhittin Boşat konusundaki soruları da yanıtlayan Aksu, şunları söyledi 
     ''Muhittin Boşat mükemmel bir maç yönetti. Maçın son dakikasında Fenerbahçe ceza alanı içinde Luciano'nun yaptığı hareketi de tribünden görmedim. Yan hakem de görmedi herhalde.'' Protokol tribününde yaşanan olaylara da değinen Aksu, ''Protokol tribününe yakın localarda maalesef olaylar oldu. Topluma örnek olması gereken insanlar, bu şekilde kötü örnek oluyorlar'' dedi. 
     
     SULARIN SOĞUK AKTIĞI İDDİASI 

     Maç sonrasında Fenerbahçelilerin suların soğuk akması nedeniyle duş almakta zorlandıkları iddia edildi. 
     Karşılaşma sonrası soyunma odasına giden Fenerbahçeli futbolculardan Kemal, suların soğuk aktığını ve duş almakta zorlandıklarını ileri sürerken, Galatasaray Kulübü İkinci Başkanı ve Basın Sözcüsü Ali Dürüst, böyle bir durumun yaşanmadığını ifade ederek, ''Zaten bu bizim meselemiz değil. Bu tür olaylar provokasyondur'' diye konuştu. 
     
</TEXT>
</DOC>
