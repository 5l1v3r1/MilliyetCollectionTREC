<DOC>
<DOCNO> 192714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/son/sontur08.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk mühendisi kaçıran militanlar 2 gün mühlet verdi 
</HEADLINE>
<TEXT>

     Afganistan’da Türk mühendis Hasan Önal’ı kaçıranlar, serbest bırakma karşılığında, tutuklu bulunan 6 Taliban militanının bırakılması için 2 gün mühlet verdiler. 
     
     El Kaide şüphesi 

     Önal'ın çalıştığı ''Çukurova-Gülsan'' şirketi yetkilisi Kurtuluş Ergin, Önal'ın telefonuna çıkan kişilerin El Kaide üyesi olduklarını söylediklerini bildirdi. 
     Şirketin Kabil bürosu yetkilisi Ergin, Önal'ı uydu telefonundan aradıklarını, ancak telefona El Kaide üyesi olduklarını söyleyen kişilerin çıktığını söyledi. 
     Ergin, Reuters'a açıklamasında, ''Afganlar daha fazla koruma sağlama sözü verdiler'' diyerek, şirketin faaliyetlerini askıya almayı planlamadığını söyledi. 
     
     Ne olmuştu 

     Önal ile şoförü kaçırılarak, gözleri bağlı halde bilinmeyen bir yere götürülmüştü. 
     Şoför, daha sonra eline bir mektup verilerek serbest bırakılmıştı. Mektupta, 6 Taliban üyesi serbest bırakılmazsa Önal'ın öldürüleceği tehdidinde bulunulduğu belirtiliyordu. 
     Afgan yetkililer, kaçırma olayının arkasında Taliban militanlarının bulunduğuna inandıklarını söylediler. 
     Adının açıklanmasını istemeyen bir Afgan yetkili de Önal'ı kaçıranların, serbest bırakılmasını istedikleri Taliban militanlarının hangileri olduğunu belirtmediklerini söyledi. 
     Gazni yetkililerinin, geçen aylarda aralarında eski eğitim bakan yardımcısının da bulunduğu onlarca Taliban üyesini tutukladıkları belirtiliyor. 
     
     Diplomatik atak 

     Dışişleri Bakanı ve Başbakan Yardımcısı Abdullah Gül, Türkiye'nin Ortadoğu'daki büyükelçileriyle dün yaptıkları toplantının geniş kapsamlı bir değerlendirme toplantısı olduğunu belirterek, zaman zaman sadece Ortadoğu ile ilgili değil, AB ile de ilgili bu tür toplantılar yapacaklarını söyledi. 
     Gül, günübirlik çalışma ziyareti için Ankara'da bulunan Ukrayna Dışişleri Bakanı Kostiantin Grişçenko ile bir araya gelerek, ortak basın toplantısı yaptı. 
     Afganistan'da bir Türk mühendisin kaçırıldığının hatırlatılması üzerine Gül, Dışişleri Bakanlığı'nın ve diğer ilgili birimlerin çalışma içinde olduğunu belirterek, mühendisin kurtarılması için gayret ettiklerini belirtti. 
     Gül, bu çerçevede Afganistan'ın komşusu Pakistan'la da yakın bir çalışma içinde olduğunu söyleyerek, ABD ile de yakın temasta olduklarını kaydetti. 
     Mühendisin, ABD'nin kontrolündeki Kabil-Kandahar yolunda kaçırılmasının, ABD'nin güvenlik zafiyetini gösterip göstermediğinin sorulması üzerine de Gül, ''Bazı problemler var. Ama büyütülecek şekilde değil. Şu anda güvenlik güçleri Kabil çevresinde olaylara hakim. Ama uzak bölgelerde bazı sorunlar var'' diye konuştu. 
     Ortadoğu ülkelerindeki büyükelçilerle dün yapılan toplantının hatırlatılması üzerine Gül, bunun normal bir toplantı olduğunu belirterek, bölgede önemli olaylar olurken büyükelçileri davet edip görüş aldıklarını söyledi. 
     Gül, yakında bu tür toplantıyı Avrupa Birliği ile ilgili yapacaklarını kaydetti. 
     Büyükelçilerin Irak'a Türk askeri gönderilmesi konusunda nasıl bir görüş ilettiğinin sorulması üzerine de Gül, ''O konuyla ilgili şu anda konuşacak fazla bir şey yok. Bildiğiniz gibi biz yapacağımızı yaptık. Şu anda gündemimizde değil'' dedi. 
     Bir gazetecinin, bunun Irak'a asker gönderilmeyeceği anlamına mı geldiğini sorması üzerine Gül, ''Hayır, her gün bu konuyu konuşmanın anlamı yok, onu söyledim'' ifadesini kullandı. 
     
</TEXT>
</DOC>
