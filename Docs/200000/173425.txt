<DOC>
<DOCNO> 173425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/spor/spo15.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Kaptan çıtayı yükseltti    İSPANYA'NIN Kanarya Adaları'nda düzenlenen Dünya Optimist Sınıfı Yelken Şampiyonası'nda Güneycan Kaptan 221 sporcu arasında 15. sırayı elde etti. Federasyon Başkanı Nazlı Nilüfer İmre, Kaptan'ın "Bu, optimistte Türkiye'nin bugüne kadar aldığı en iyi derece. Yelkenciliğimizin başarı grafiği bundan sonra da sürecektir" diye konuştu. 
   
   Özdemir-Eşlik Balkan şampiyonu    2. Balkan Dağ Bisikleti Şampiyonası dün Bursa'da gerçekleştirildi. Yarışmaya Türkiye'nin yanı sıra Yunanistan, Makedonya, Romanya ve Yugoslavya'dan 12'si bayan, toplam 66 sporcu katıldı. Bayanlar 18 yaş altında Tuğba Özdemir ile erkekler masterlerde Yakup Eşlik zirveye çıktı. Türkiye şampiyonada iki birincilik, iki ikincilik, beş üçüncülük elde etti. 
   
   Şenoğlu kaybetti    YEŞİLYURT Spor Kulübü kortlarında yapılan UPS - Yeşilyurt Uluslararası Bayanlar Tenis Turnuvası'nın finalinde Bulgar Tzevetana Pironkova'ya 7 - 6, 6 - 0'lık setlerle 2 - 0 mağlup olan İpek Şenoğlu ikincilikte kaldı. Önceki günkü yarı finalde Pemra Özgen'i eleyen Şenoğlu, finalin ilk setinde çok iyi mücadele etmesine karşın, tie-break'te rakibine teslim oldu. İkinci sette ise sıcağın da etkisiyle oyundan düştü. 
   
   Zafere koştular    KADİR Has Üniversitesi Yol Koşusu'nda erkeklerde Ahmet Yavuz, bayanlarda ise Lale Öztürk birinciliği kazandı. 5 bin metrelik yarışta, 303 erkek ve 54 bayan atlet mücadele etti. Erkeklerde Yavuz'un ardından Metin Sazak ikinci, Zeki Öztürk de üçüncü olurken, bayanlarda ise ikinciliği Gülşah Akdoğan, üçüncülüğü de Esra Canıtez elde etti. 
   
   Allum sonunda Konyaspor'da    İSTANBULSPOR ile günlerce pazarlığı devam ettiren Konyaspor sonunda Allum Buker'i renklerine bağladı. Bonservisi için 40 milyar lira ödeyen Yeşil - Beyazlılar'ın Nijeryalı file bekçisine bir yıllık imza attıracağı öğrenildi. 
   
   Mike Tyson iflasın eşiğinde    ESKİ dünya ağır sıklet şampiyonu Mike Tyson maddi açıdan iflasın eşiğine geldi. Lüks düşkünlüğü ve finansal danışmanlarının parasını kötü kullanması nedeniyle 300 milyon dolarlık servetini harcayan ünlü boksörün bankalara kredi borcu olduğu ifade edildi. 
   
   "Ronaldinho'nun yerini doldurur"    BASEL'DEN Paris Saint Germain'e transfer olan Hakan Yakın'a en büyük destek yeni teknik direktörü Vahid Halilhodzic'ten geldi. Genç futbolcuyu, Ronaldinho'nun yerini dolduracağına inandığı için transfer ettiğini söyleyen PSG hocası, "En kısa zamanda eski kondisyonuna ve formuna kavuşması için çalışacak. Kendisinin bunu da başaracağına inanıyorum'' yorumunu yaptı. 
   
   Paulinho 3 hafta yok    SEZON açılışında Altay ile oynayan Denizlispor, golcüsü Paulinho'nun sakatlanmasının üzüntüsünü yaşıyor. Sağ ayak bileğinde zedelenme bulunan Brezilyalı futbolcunun en az üç hafta sahalardan uzak kalacağı açıklandı. Teknik direktör Giray Bulak, Altay karşısında alınan 3-1'lik galibiyete rağmen sergilenen futboldan memnun olmadı, "Ersen'in Fatih Egedik'e dirsek atması, Paulinho'nun sakatlanması canımızı sıktı'' diye konuştu. 
   
   Yavsan'a övgü    BERLİNER Morgenpost Gazetesi, Almanya'da yaşayan Türk bayan hakem Şenay Yavsan'ın yaşamına geniş yer verdi. Yavsan'ın 6 yıldır bayanlar 3. lig ve erkek amatör liglerinde düdük çaldığı, 25 yaşındaki genç bayanın, Berlin'in en başarılı hakemlerinden biri olduğunun altı çizildi. Yavsan'ın erkek liglerinde görev alan ilk bayan hakemlerden biri olduğuna da dikkat çekildi. 
   
   Gaziantep farkı    TÜRKİYE Spor Yazarları Derneği Adana Şubesi'nin organize ettiği ikili futbol turnuvasında Adanaspor'u 4-0 yenen Gaziantepspor kupanın sahibi oldu. Kırmızı - Siyahlılar'ın gollerini Viola 2 , Jaziri ve İlhan attı. 
   
   
</TEXT>
</DOC>
