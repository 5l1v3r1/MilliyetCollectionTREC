<DOC>
<DOCNO> 187328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sontur02.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tezkereye tepki bombası 
</HEADLINE>
<TEXT>

     ANKARA Milliyet 

ABD'nin isteği üzerine Irak'a asker gönderilmesini sağlayan hükümet tezkeresinin TBMM'de kabul edilmesinden beş saat sonra Başkent'te patlama meydana geldi. Park halindeki bir otomobile konulan ses bombasının patlamasıyla bir kişi sesten etkilenerek yaralandı. Aracın Devlet Personel Başkanlığı'nda görevli bir memura ait olduğu ve 2 gündür park halinde bulunduğu belirtilirken, başkanlık binasında da küçük çaplı hasar meydana geldi. 
     Olay yerine gelen Ankara Emniyet Müdürü Ercüment Yılmaz, "Önemli bir şey yok, ancak patlama sıkıntı verdi" dedi. Başbakanlığa 400 metre uzaklıkta meydana gelen patlamada kullanılan patlayıcının, daha önce yine Başbakanlık yakınlarında yaşanan patlamada kullanılan patlayıcıyla aynı özellikleri taşıdığı saptandı. Olayı üstlenen olmadığını belirten polis, patlamayı, eylem yöntemi ve kullanılan patlayıcıyla yasadışı örgütlerin tezkerenin kabul edilmesini protesto etmek amacıyla gerçekleştirmiş olabileceğini kaydetti. 
     
</TEXT>
</DOC>
