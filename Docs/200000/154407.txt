<DOC>
<DOCNO> 154407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/sondun07.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, obezitede S.O.S veriyor... 
</HEADLINE>
<TEXT>

     ABD'de yapılan bir araştırmada yeni yürümeye başlayan çocuklarda bile şişmanlık ve şeker hastalığı riskinin yüksek olduğu saptandı. 
     Uzmanlar, çocuklardaki şişmanlık riskine karşı erken yaşlarda önlem alınması gerektiğini bildirdi. 
     Şişman çocukların velilerinin de genellikle şişman olduğunu hatırlatan uzmanlar, beslenmeyle ilgili aile alışkanlıklarının çocukları şişmanlık riski içine itebildiğini ifade etti. 
     Çocuklarda, şişmanlığın önlenebilmesi için ana okulu döneminde tedbir almak gerektiği kaydediliyor. 
     New York Kaleida Kadın ve Çocuk Sağlığı Hastanesi'nde çocuklardaki şişmanlık riskinin önlenmesi konusunda velileri eğiten uzmanlar, velileri tarafından diyet ve egzersiz programı uygulanan çocukların iki yıl sonra daha da şişmanladığı belirledi. 
     Çocukların okul ortamında da sağlıklı beslenme açısından denetlenmesi gerektiğine işaret eden uzmanlar, evde diyet ve egzersiz uygulanan çocukların okulda ve evin dışında yüksek kalorili ve besin değeri az olan yiyeceklere yönelerek, kilo aldığını kaydetti. 
     Şişman çocuklarda ensülin oranının da yüksek bulunduğunu belirleyen uzmanlar, bunun 2 tip şeker hastalığı nedeni olabildiğini hatırlatıyor. 
     ''Pediyatrik Akademik Kuruluşu'' genel kurulunda açıklanan raporda, 4 yaşındaki şişman çocuklarda bile ensülin seviyesinin yüksek bulunduğu belirtildi. 
     147 çocuğa karaciğer testi uygulayan araştırmacılar, deneklerin yüzde 13'ünde düzensiz karaciğer fonksiyonu saptadı. Yağlı karaciğer olarak adlandırılan bu durumun özellikle şişman çocuklarda görüldüğü, tedbir alınmadığı hallerde bunun siroza dönüşebildiği bildirildi. 
     Amerikalıların yüzde 60'ından fazlasının kilolu olduğu, fazla kilolarınsa kalp, şeker ve çeşitli kanser hastalıklarına neden olduğu biliniyor. 
     
</TEXT>
</DOC>
