<DOC>
<DOCNO> 186258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sonspo01.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Federasyon Çaykur Rize'nin itirazını reddetti .. 
</HEADLINE>
<TEXT>

     Futbol Federasyonu Tahkim Kurulu, Çaykur Rizespor Kulübü'nün, Trabzonspor maçında hükmen yenik sayılmasına yaptığı itirazı reddetti. 
     Kurul, Futbol Federasyonu'nun Levent'teki binasında toplanarak gündemindeki konuları görüştü. Ligin 5. haftasında oynadığı ve 1-0 kazandığı Trabzonspor maçında cezalı futbolcu oynattığı gerekçesiyle, Futbol Federasyonu tarafından hükmen yenik sayılan Çaykur Rizespor'un itirazını da görüşen Tahkim Kurulu, itirazı reddetti. 
     Geçen sezon Altay'da forma giyerken ligin son haftasındaki İstanbulspor maçında kırmızı kart gören ve 3 maç ceza alan Çaykur Rizesporlu Özgür Vurur, bu sezon takımının ilk lig maçlarında oynamamış, ancak kulüp bu futbolcunun vizesini 3. haftadan sonra yaptırmıştı. 
     Futbol Federasyonu, Futbol Müsabaka Talimatı'nın 27 H maddesi gereği, bir futbolcunun cezasının, lisansını aldığı tarihten sonraki ilk resmi maçta başlayacağına hükmederek, bu futbolcunun Trabzonspor maçında cezalı olduğuna karar vermiş ve Çaykur Rizespor'u, cezalı futbolcu oynattığı için hükmen yenik ilan etmişti. 
     
</TEXT>
</DOC>
