<DOC>
<DOCNO> 166473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sontur31.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer, 6. Uyum Paketi'ni kısmen veto etti 
</HEADLINE>
<TEXT>

     Cumhurbaşkanı Ahmet Necdet Sezer, 6. AB Uyum Paketi olarak bilinen 4903 sayılı Kanun'u, 19 ve 21. maddeleri bir kez daha görüşülmek üzere TBMM'ye iade etti. 
     Cumhurbaşkanı, veto gerekçesinde, ''3713 sayılı Terörle Mücadele Yasası'nın TMY 8. maddesinin kaldırılmasının Türkiye Cumhuriyeti Devleti'nin varlığı ve devletin ülkesi ve ulusuyla bölünmez bütünlüğü yönünden önemli sakıncalar yaratması, güçlü bir olasılık olarak ortaya çıkmaktadır'' görüşünü dile getirdi. 
     Cumhurbaşkanı Sezer ayrıca, TMY'nin 8. maddesinin yürürlükten kaldırılması durumunda, Anayasa'nın 14. maddesindeki temel hak ve özgürlüklerin anlatım özgürlüğü yönünden kötüye kullanılması yasağının tümüyle yaptırımsız kalacağına dikkati çekti. 
     Cumhurbaşkanlığı Basın Merkezi'nden yapılan açıklamaya göre, AB 6. Uyum Paketi olarak bilinen ve çeşitli kanunlarda değişiklikler öngören 4903 sayılı 'Çeşitli Kanunlarda Değişiklik Yapılmasına İlişkin Kanun', TMY'nin 8. maddesini kaldıran 19. ve yine bu maddeyle ilintili 21. maddesinin yeniden görüşülmesi istemiyle, Anayasa'nın değişik 89. ve 104. maddeleri uyarınca TBMM Başkanlığı'na geri gönderildi. 
     Cumhurbaşkanı Sezer, söz konusu yasayı TBMM Başkanlığı'na iade gerekçelerini sıralarken, TMY'nin 8. maddesinin yürürlükten kaldırılmasının, ilgili maddede düzenlene suçun ''terör yöntemlerine başvurmayı özendirecek'' biçimde işlenmesi durumunda da cezasız kalması sonucunu doğuracağına işaret etti. 
     Ülke ve ulus bütünlüğünü bozucu eylemlere karşı gerekli önlemleri almanın, devlete Anayasa ile verilmiş bir görev niteliğinde olduğunu vurgulayan Cumhurbaşkanı Sezer, şunları kaydetti 
     ''Alınacak önlemlerin, amaçla orantılı olmak koşuluyla, düşünce ve anlatım özgürlüğünün normal sınırlaması sayılacağı Anayasa'nın genelde 14., özelde de 26. maddelerinde açıkça vurgulanmıştır. 
     TCK'nın 142. maddesinin yürürlükten kaldırılmasıyla ortaya çıkan hukuksal boşluğu doldurmak amacıyla getirilen TMY'nin 8. maddesi ile de, yalnızca düşünce açıklamak düzeyinde kalsa da, Türkiye Cumhuriyeti Devleti'nin ülkesi ve ulusuyla bölünmez bütünlüğünü bozmak amacıyla yazılı, sözlü ya da görüntülü propaganda ile toplantı, gösteri ve yürüyüş yapanlara ilişkin cezai yaptırım öngörülmüştür. 
     
     ''TMY 8, DARALTILARAK KORUNMALI'' 

     Anayasal kuralların gereği olan TMY'nin 8. maddesinin tümüyle yürürlükten kaldırılması yerine, uluslararası hukukla da uyumlu duruma getirilerek korunması en uygun yöntem olacaktır. 
     Öte yandan, Avrupa İnsan Hakları Sözleşmesi'nin AİHS anlatım özgürlüğünü düzenleyen 10. maddesinde, herkesin görüşlerini açıklama ve anlatım özgürlüğüne sahip olduğu kullanılması görev ve sorumluluk yükleyen bu özgürlüklerin, demokratik bir toplumda, zorunlu önlemler niteliğinde olarak, ulusal güvenliğin, toprak bütünlüğünün ya da kamu düzeninin korunması amacıyla, yasayla kimi koşullara, sınırlamalara ve yaptırımlara bağlanabileceği belirtilmiştir. 
     Avrupa İnsan Hakları Mahkemesi AİHM de, sözleşmenin 10. maddesine ilişkin kararlarında, gereksinimin ikna edici biçimde ortaya konulması durumunda sınırlamanın kabul edilebileceğini ve bu maddenin 2. fıkrasındaki 'zorunlu' sıfatının, zorlayıcı toplumsal gereksinimi anlattığını vurgulamaktadır. 
     Yukarıda yer verilen AİHS'nin 10. maddesi ve AİHM'nin kararları ile ortaya koyduğu ölçütler karşısında, TMY'nin 8. maddesinin kimi daraltıcı koşullar konularak korunması, uluslararası hukuka da aykırı olmayacaktır.'' 
     
     ULUSAL PROGRAMA ATIF 

     Cumhurbaşkanı Sezer, veto gerekçesinde, ''AB Müktesebatının Üstlenilmesine İlişkin Türkiye Ulusal Programı''nda, Anayasa ve diğer mevzuattaki ilgili kuralların, ''AİHS'nin 10. maddesi çerçevesindeki toprak bütünlüğü ve ulusal güvenliğin korunmasını da öngören ölçütler ile laik ve demokratik Cumhuriyeti, üniter devlet yapısını ve milli birliği koruma kriterleri temelinde'' gözden geçirilmesinin kabul edildiğine de dikkati çekti. Cumhurbaşkanı Sezer, bu düzenlemenin de, ''TMY'nin 8. maddesinin kimi daraltıcı koşullar konularak korunmasının Türkiye'nin AB'ye karşı yükümlülükleriyle bağdaşacağını gösterdiğini'' ifade etti. 
     
     TMY 8 YERİNE TCK 311 ve 312 UYGULANABİLİR Mİ 

     Yasanın gerekçesinde yer alan, ''TMY'nin 8. maddesinin yürürlükten kaldırılması ile ülke bütünlüğünün korunması bakımından bir boşluk doğmayacaktır. TCK'nın 311. maddesi gereğince, 8. madde yürürlükten kaldırıldığında boşluk doğması bir tarafa, ülke bütünlüğü aleyhine propaganda suçu daha ağır bir cezayla cezalandırılabilecektir. Öte yandan, TCK'nın 312. maddesinin ikinci fıkrası, doğrudan olmasa da dolayısıyla milli birliği, milli bağlılığı koruyan bir hükümdür. Ancak, din, dil, ırk ve bölge farklılıklarının vurgulanması halinde fikri içtima kuralları TCK m.79 gereğince, TCK'nın 312. maddesinin ikinci fıkrası hükmü de uygulanabilecektir'' şeklindeki değerlendirmelere yönelik olarak da şunları kaydetti 
     ''...Terör ve şiddet ya da bunlara teşvik içermeyen ve yalnızca ülke bütünlüğüne yönelik olumsuz propagandadan ya da bu çerçevede toplantı, gösteri ve yürüyüş yapmaktan ibaret olan eylemlere, TCK'nın 'suç işlemeye tahrik, korku ve panik yaratma amacıyla tehdit' suçunu düzenleyen 311. maddesinin uygulanması hukuken olanaksızdır. Böyle bir uygulamayı savunmanın ve haklı göstermenin zorluğu açıktır Ayrıca, 3713 sayılı Yasa, 12.04.1991 gününde kabul edilmiş ve aynı gün yürürlüğe girmiştir. TCK'nın 125, 169, 172, 311 ve 312. maddeleri ise bu tarihte yürürlükte olan maddelerdir. 
     Bir başka anlatımla, 3713 sayılı Yasa'nın 8. maddesi, TCK'nın sözü edilen kurallarının ve 311. maddesinin yürürlükte olmasına karşın, varolan bir boşluğu doldurmak için kabul edilmiştir. 
     Bu durum, her iki maddenin farklı alanları düzenlediğini açıkça ortaya koymaktadır. 
     Öte yandan, düşünce ve anlatım özgürlüğünün daha geniş biçimde sağlanması amacıyla 3713 sayılı Yasa'nın 8. maddesi yürürlükten kaldırılırken, bu nedenle ortaya çıkaracak boşluğun TCK'nın 8. maddeden daha ağır cezalar öngören 311. maddesiyle doldurulabileceğinden söz etmek, açık bir çelişki oluşturmaktadır. 
     TCK'nın 312. maddesinde, ırk farklılığına dayanarak halkı birbirine kamu düzeni için tehlikeli olabilecek biçimde düşmanlığa ya da kin beslemeye alenen tahrikten söz edilmektedir. 
     312. maddenin yasakladığı eylem, halkı hangi nedenle olursa olsun birbirine karşı kin ve düşmanlığa tahrik etmektir. Bu maddedeki özel kasıt 'kin ve düşmanlığa tahrik'tir. 
     Oysa, TMY'nin 8. maddesindeki özel kasıt, 'Devletin ülkesi ve ulusuyla bölünmez bütünlüğünü bozmak'tır. Bu yönde yapılan her propagandanın, mutlaka halkı birbirine karşı kin ve düşmanlığa tahrik etmesi gerekmez. 
     Bu yönüyle de, TMY'nin 8. maddesinin kaldırılmasından doğan boşluğun, suç öğeleri farklı olduğu için TCK'nın 312. maddesiyle doldurulması olanaklı gözükmemektedir.'' 
     
     ANAYASA'NIN 14. MADDESİ 

     3713 sayılı Yasa'nın 8. maddesinin kaldırılmasının, Türkiye Cumhuriyeti Devleti'nin varlığı ve devletin ülkesi ve ulusuyla bölünmez bütünlüğü yönünden önemli sakıncalar yaratması, güçlü bir olasılık olarak ortaya çıkmaktadır. 
     Öte yandan, Terörle Mücadele Yasası'nın 8. maddesinin yürürlükten kaldırılması durumunda, Anayasa'nın 14. maddesindeki temel hak ve özgürlüklerin anlatım özgürlüğü yönünden kötüye kullanılması yasağı tümüyle yaptırımsız kalacaktır. 
     TMY'nin 8. maddesinin uluslararası ilişkiler yönünden yaratacağı sorunun, bu maddede yapılacak değişiklikle aşılabileceği düşünülmektedir. 
     Gerçekten, Türk Ceza Yasası'nın 312. maddesinde yapıldığı gibi, bölücü propagandanın suç sayılabilmesi için 'kamu düzeni için açık ve mevcut tehlike oluşturacak biçimde' ya da 'terör yöntemlerine başvurmayı özendirecek biçimde' koşuluna yer verilerek TMY'nin 8. maddesini korumanın daha uygun olacağı değerlendirilmektedir.'' 
     
</TEXT>
</DOC>
