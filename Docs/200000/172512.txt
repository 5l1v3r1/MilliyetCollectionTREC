<DOC>
<DOCNO> 172512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/sondun10.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin'de 14 yaşındaki öğrencilerine tecavüz eden öğretmene idam 
</HEADLINE>
<TEXT>

     Çin'de, 14 yaşın altındaki 9 öğrencisine tecavüz, 10 öğrencisine de sarkıntılık ettiği suçlamasından mahkum olan bir öğretmen idam edildi. 
     Çin haber ajansı Xinhua ile mahkeme kaynakları, Li Feng adlı öğretmenin, Jilin Eyalet Yüksek Mahkemesi tarafından dün suçlu bulunarak idama mahkum edildiğini, cezasının aynı gün infaz edildiğini aktardı. 
     Tonghua kentinde öğretmenlik yapan Li'nin, öğretmenliğe başlamasından kısa süre sonra Ağustos 1998'de öğrencilerine sarkıntılık etmeye başladığı, olayın bir öğrencinin karşı çıkmasıyla kamuoyuna yansıdığı belirtildi. 
     Li'nin yerel bir yetkili olan babası da daha önce oğlunun tutuklamadan kurtulmasına yardım ettiği için 2 yıl hapis cezasına çarptırıldı. 
     Bu arada, 13 öğrenci velisi, okul yönetimine ihmalkarlığı nedeniyle yaklaşık 15 bin dolarlık tazminat davası açtı. 
     
</TEXT>
</DOC>
