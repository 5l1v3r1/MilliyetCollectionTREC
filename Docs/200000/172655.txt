<DOC>
<DOCNO> 172655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/ekonomi/eko12.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ameliyatta profesöre 10 kat prim 
</HEADLINE>
<TEXT>

   ANKARA Milliyet 
   
   Kamu hastanelerinde görev yapan profesörlere 16.00'dan sonra yapacakları ameliyatlar için döner sermayeden maaşlarının 10 katına kadar pay verilmesi yönündeki düzenleme TBMM Plan ve Bütçe Komisyonu'ndaki görüşmelerde Maliye Bakanı Kemal Unakıtan ile AKP Milletvekili Musa Uzunkaya'yı birbirine düşürdü. Uzunkaya maddeye, "Ne kadar uçuk bir talep. Ameliyatlar 16.00'dan sonraya kalır" diye itiraz etti. 
   
   Karesi değil küpü 
   Uzunkaya, Unakıtan'ın "Önce sınır yoktu, yasa çıkarken 3 kat sınırı getirildi. Para vermeyince kıymetli hocalar muayenehane açıyor" sözlerine de "Üç katı sınırını değiştirirken karesini değil küpünü alırsanız bu ifrat olur" diye tepki gösterdi. 
   Devlet Planlama Teşkilatı temsilcisi de döner sermayeden verilecek yüzde 1 payın bile haksızlığa yol açacağını bildirdi. Madde bu tartışmalardan sonra kabul edildi. 
   
   
</TEXT>
</DOC>
