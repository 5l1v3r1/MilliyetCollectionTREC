<DOC>
<DOCNO> 193659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/spor/spo04.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba sert çıktı 
</HEADLINE>
<TEXT>

   Trabzonspor'un hocası, rehavete girmesinden endişe duyduğu futbolcularının dikkatini çekti, "Sakın havaya girmeyin" dedi 
      
   Testi kırılmadan 
   BORDO - Mavili kulüpte, zorlu Bursaspor maçı için alarm veren Teknik Direktör Samet Aybaba sert uyarılarda bulundu. Futbolcularıyla bir toplantı yapan tecrübeli hoca, "Birkaç maç kazandınız, diye havaya girmeyin" diye konuştu. Rakiplerini son olarak Adanaspor maçında izlediğini vurgulayan Samet Aybaba, "Rahat yeneceğimizi düşünüyorsanız, yanılıyorsunuz" ifadesini kullandı. 
   
   Hücuma dikkat 
   GEVŞEMEMELERİ gerektiğinin altını çizen Trabzonspor'un çalıştırıcısı, şöyle devam etti "Lig çok uzun bir maraton. Sürekliliği olan ayakta kalır. Şu anda dördüncü sıradayız. Ancak bu her şeyin yolunda gittiğini göstermiyor. Aynı ciddiyetle maçlara hazırlanmalıyız. Bursa karşısında savunmada açık vermemiz gerek. Çünkü çok iyi hücuma çıkıyorlar. Gol için de baskı kurmalıyız" dedi. 
   
   Tuna'dan itiraflar    KENDİSİNE iki yıl önce başkanlık önerisi geldiğini belirten Trabzonspor Asbaşkanı Erol Tuna, "Teklifi kabul etmediğim için çok pişmanım" dedi. Önceki akşamki yönetim toplantısında başkanlığı kabul görmesine rağmen bazı üyelerden destek alamayan Tuna, "Bu şekildeki başkanlık benim idealimde yok. Koltuk ihtirası taşısam bunun için yeterli oyu zaten almıştım. Bu kulübe iyi başkan değil, iyi insanlardan kurulu yönetim lazım. Mesele başkan değil, yönetimdir. Bana karşı yapılan eleştirilere anlam veremiyorum. Yıpranmadım, ama yorgun düştüm" diye konuştu. 
   
   
</TEXT>
</DOC>
