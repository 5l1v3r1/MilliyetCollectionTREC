<DOC>
<DOCNO> 195354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sontur18.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
4 Bakan ne ile suçlanıyorlar .. 
</HEADLINE>
<TEXT>

     AK Parti milletvekilleri tarafından eski Başbakan Yardımcısı Hüsamettin Özkan ve eski Devlet Bakanı Recep Önal hakkında verilen soruşturma önergesinde, Halk Bankası'nın zarara uğratıldığı ve usulsüz işlem yapılmasına imkan sağlandığı iddia edildi. 
     Enerji ihaleleri ile ilgili ikinci soruşturma önergesinde ise eski Enerji ve Tabii Kaynaklar Bakanlarından Cumhur Ersümer'in anlaşmadaki formülü değiştirdiği, Zeki Çakan'ın ise Türkiye aleyhine fiyat indirimine gittiği öne sürüldü. 
     TBMM Başkanlığı'na sunulan önergelerde, Halk Bankası'nın bağlı olduğu eski Devlet Bakanı Hüsamettin Özkan ve Hazine'den sorumlu eski Devlet Bakanı Recep Önal'ın, Yüksek Denetleme Kurulu ve Bankalar Yeminli Murakıplarınca düzenlenen raporların gereğini yapmayarak işlemleri geciktirdikleri vurgulandı ve bu nedenle Bankayı zarara uğrattıkları ve usulsüz işlemlerin yapılmasına imkan sağladıkları iddia edildi. Enerji ihaleleri ile ilgili ikinci önergede ise Trusgaz aracılığı ile alınacak doğalgaz anlaşması çerçevesinde imzalanan ''Ek mektubun'', dayanağı olan 1996 yılında imzalanan anlaşmaya aykırı olduğu belirtildi. Önergede, bu anlaşmanın, eski anlaşmanın tarih ve sayısını taşımakla birlikte bir önceki anlaşmadaki formülü değiştirdiği ve alım-satıma fesat karıştırdığı ileri sürülerek, Cumhur Ersümer, Türkiye aleyhinde fiyat indirimine gittiği ve görevini ihmal ettiği iddiasıyla da Zeki Çakan hakkında Meclis Soruşturması açılması istendi. 
     
</TEXT>
</DOC>
