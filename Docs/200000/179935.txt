<DOC>
<DOCNO> 179935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/spor/spo01.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
10 gömlek üstünüz 
</HEADLINE>
<TEXT>

   Sinan Engin, "Biz BMW, ezeli rakiplerimiz ise Şahin" dedi 
      ORHAN YILDIRIM 

   
   'Zorlayamazlar' 
   MENAJER Sinan Engin, Fenerbahçe ve Galatasaray'ın yaptığı son dakika transferlerine ilginç bir yorum getirdi. Engin, "Biz, iki takımdan da en az 10 gömlek üstünüz. Beşiktaş BMW ise, onlar Şahin. Bize yetişmek için transfer yapıyorlar. İstedikleri kadar oyuncu alsınlar. Ama bu iş transferle bitmez. Şampiyonluk yarışında bizi hiçbiri zorlayamaz" dedi. 
   
   Maç iptal oldu 
   BEŞİKTAŞ'IN perşembe günü oynaması planlanan Rapid Bükreş maçı ise iptal edildi. Uzun görüşmelere rağmen program konusunda bir türlü anlaşamayan iki kulüp yönetimi sonunda karşılaşmayı yapmama kararı aldı. Siyah - Beyazlılar bunun yerine perşembe günü Ümraniye Tesisleri'nde PAF takımıyla bir karşılaşma oynayacak. 
   
   Güreli bombaladı    İKİNCİ Başkan Hüsnü Güreli, Beşiktaş'ın bilinçli olarak yıpratıldığını iddia etti. Güreli, "Eleştirilere elbette açığız. Ancak bize öyle geliyor ki, bunlar rakiplerimizin dürtmesi ile yapılıyor. Biz teknik heyet, futbolcu kardeşlerimiz, yönetim ve taraftarımızla birlikte herşeyin üstesinden geleceğiz. İçeride çifte kupa alıp, Şampiyonlar Ligi'nde çeyrek finale kalacağız" diye konuştu. 
   
   Kale Ahmed Hassan'ın    CORDOBA'NIN milli takımda olması, Ramazan'ın da boğazlarındaki rahatsızlık yüzünden idmanı erken bırakması nedeniyle kaleyi Ahmed Hassan aldı. Mısırlı futbolcu şut çalışması ve çift kalede görev yaparken, süper kurtarışlarıyla teknik heyetten sürekli alkış aldı. Bu arada daha önce kulüp bulması için serbest bırakılan kaleci Yasin Yıldız da yeniden düz koşulara başlayarak takıma katıldı. 
   
   Talihsiz kaza    Kartal üç günlük izin ardından dün milli takıma giden oyuncularından yoksun çalışmalarına başlarken akşamki çift kale maçta büyük bir talihsizlik yaşandı. Giunti'nin çektiği şut PAF'tan gelen Serkan Zeybekoğlu'nun yüzünde patladı. Bayılan genç futbolcu Memorial Hastanesi'ne kaldırıldı. Kulüp doktoru Ayhan Optur, Serkan'ın kafa travması geçirdiğini ve 24 saat müşahade altında tutulacağını açıkladı. Yasin Sülün ve Ronaldo düz koşu yaparken Sergen sağ bileğinden sakatlanarak idmanı yarıda bıraktı. Lucescu morallerin bozulması üzerine çalışmayı bitirdi. Antrenman sırasında Ahmed Hassan ile Ümit Aydın sözlü tartışmaya tutuştu. 
   
   Giunti altın karmada    BU sezon ortaya koyduğu başarılı performansla Teknik Direktör Mircea Lucescu'nun vazgeçilmezleri arasına giren Giunti, Denizlispor maçındaki futboluyla İtalya basınının da övgüsünü aldı. İtalyan futbolcu, kendi ülkesinin gazetelerinde Avrupa Ligleri'nin en başarılı onbirine seçildi. 
</TEXT>
</DOC>
