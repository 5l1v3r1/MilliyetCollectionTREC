<DOC>
<DOCNO> 169613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sontur27.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişli'deki patlama piknik tüpünden sızan gaz neden oldu... 
</HEADLINE>
<TEXT>

     Şişli'de 1 kişinin yaralandığı patlamaya, piknik tüpünden sızan gazın neden olduğu anlaşıldı. 
     Talatpaşa Mahallesi Şahin Sokak 5 numarada bulunan 4 katlı apartmanın çatısına yapılan barakada, saat 11.30 sıralarında patlama gerçekleşti. 
     Patlamanın olduğu barakada tek başına kalan 18 yaşındaki Murat Yünkül, yaralı halde SSK Okmeydanı Hastanesi'ne kaldırılarak tedavi altına alındı. 
     Yünkül'ün çeşitli yerlerinde yanık yaraları bulunduğu, ancak bunların hayati tehlike oluşturmadığı bildirildi. 
     Görgü tanıkları olay sonrası hafif yaralı bir bayanın da hastaneye sevk edildiğini öne sürerken, polislerce çevre hastanelerde yapılan araştırmalarda başka yaralıya rastlanmadı. İfadesine başvurulan Murat Yünkül de, patlama sırasında barakada tek başına olduğunu bildirdi. 
     Olay yerine ulaşan itfaiye ve polis ekipleri ise, öncelikle binanın alt katlarında oturan vatandaşları tahliye etti. Patlama sonrası barakada çıkan yangın da, yürütülen çalışmalar sonucu çevreye sıçramadan söndürüldü. 
     Polis ve itfaiye ekiplerince yapılan incelemelerde, patlamaya piknik tüpünden sızan gazın yol açtığı belirlendi. 
     
</TEXT>
</DOC>
