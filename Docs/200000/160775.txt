<DOC>
<DOCNO> 160775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/soneko07.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
En fazla ihracat artışı tank ve zırlı savaş taşıtlarında oldu... 
</HEADLINE>
<TEXT>

     Ekonomik kriz nedeniyle dış pazarlara yönelen Türk otomotiv sektörünün ihracatı, Ocak-Mayıs döneminde yüzde 55.8'lik artışla 2 milyar 684 milyon dolara ulaştı. 
     Sektör, bu rakam ile 2000 yılında yapılan toplam otomotiv ihracatını yakaladı. 
     Uludağ İhracatçı Birlikleri UİB verilerinden derlediği bilgiye göre, ihracat kalemleri arasında yan sanayi, yılın ilk 5 ayında yüzde 31.1 oranında artarak 9 milyon 940 bin dolar ile ilk sırada yer alırken, bunu 742 milyon 335 bin dolar ile binek otomobiller, 444 milyon 86 bin dolar ile de eşya taşımaya mahsus motorlu taşıtlar izledi. 
     En fazla ihracat artışı, tanklar ve zırhlı savaş taşıtlarında gerçekleşirken, sadece hava ve uzay taşıtlarının ihracatında gerileme yaşandı. 
     Ocak-Mayıs döneminde, yüzde 55.8'lik artışla 2 milyar 684 milyon 497 bin dolara yükselen ihracat, geçen yılın aynı döneminde 1 milyar 722 milyon 52 bin dolarda kalmıştı. 
     Mayıs ayında ise yüzde 42.9 oranında artarak 593 milyon 507 bin doları bulan ihracat, geçen yılın aynı ayında ise 415 milyon 118 bin dolar olarak gerçekleşmişti. 
     İhracat, Ocak'ta yüzde 69.5, Şubat'ta yüzde 37.4, Mart'ta yüzde 52.2, Nisan'da da yüzde 80.2 oranında artış kaydetmişti. 
     1990'lı yılların ortalarına kadar sadece milyon dolarlarla ifade edilen Türk otomotiv sektörünün ihracatı, 1995'te 1.2 milyar, 1996 ve 1997'de 1.5 milyar, 1998'de 1.7 milyar, 1999'da 2.4 milyar, 2000'de 2.6 milyar, 2001'de de 3.8 milyar, 2002'de ise 4.8 milyar dolar olarak gerçekleşmişti. 
     
     İHRACATIN ROTASI ''AVRUPA'' 
     Sektör, yılın ilk 5 aylık döneminde 13 serbest bölgenin yanı sıra, 155 ülke ve özerk bölgeye ihracat gerçekleştirdi. 
     Yoğun olarak Avrupa ülkelerine yapılan ihracatta, Almanya yüzde 39.8'lik artışla 452 milyon 807 bin dolar ile ilk sırada yer alırken, bu ülkeyi İtalya, Fransa, İspanya ve İngiltere izledi. 
     Sektör, bu dönemde Kuzey Kore, Kanarya Adaları, Kostarika, El Salvador, Zambia, Burundi, Gambiya, Andora, Paraguay, Bolivya, Tacikistan, Merkezi Afrika Cumhuriyeti, Burma, Guyana, Yeni Kalodenya, Swazıland, Mozambik ve Botsvana ile Trakya, TÜBİTAK ve Adana Yumurtalık serbest bölgelerine ilk kez ihracat yaptı. 
     
</TEXT>
</DOC>
