<DOC>
<DOCNO> 185075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/spor/ysenay.html </URL>
<DATE> 2003/09/28/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Daum farkı 
</HEADLINE>
<TEXT>

   
   Halbuki daha 7. dakikada penaltı ile Fenerbahçe'nin ayağına gelmişti gol ve galibiyet kısmeti... Ama Hooijdonk bu vuruşa niye böyle vücudunu sağlıksız kullanarak gitmiş ve niçin kalecinin üstüne çok sert bir şutu tercih etmemişti, anlamak zor... 
   İşte o penaltı sonrası Gençlerbirliği silkiniyor ve sahadaki taktik uygulamalarına çok uyumlu bir pas çemberi kuruyorlardı Fenerbahçe'nin oyun düzenine karşı... Sarı - Lacivertliler, Tuncay ve Hooijdonk ikilisiyle Gençler defansını zorluyor, soldan Kemal ile Petkov, sağ kanattan ise Fatih Akyel ve Aurelio kanat bindirmeleriyle de sahada gol sayısı arıyorlardı. Ama Gençler'in kademeli ve çok temkinli savunma kurgusu öylesine sağlam ve yerinde basıyordu ki Fener'in ataklarına, ortada bırakın sayıyı, öyle taraftarı ayağa kaldıracak bir gol havası bile hissedilmiyordu kalabalık tribünlerde... 
   Önce Daum da, Ersun Yanal kardeşimiz de oyun düzenlerini tam bir karşılıklı "düello" anlayışıyla oynuyordu... Yani dengeli defans, sağlama pas ve orta sahada kurulmuş bir "top kapma ve kullanma savaşı" halinde akıyordu ilk yarıdaki futbol oynama zamanı... Bu arada Gençler'in oyunun grafiğinde yakaladıkları pozisyonlar ve kalede Recep'in yaptığı kurtarışlar, Başkent ekibinin gole daha yakın olduğu 45 dakika yaşandığını vurguluyordu bizlere... 
   
   İkinci yarı da, Gençler'in baskısı ve Fenerbahçe'nin de gol pozisyonu yaratma çırpınmaları ile başlıyordu. Ancak iki tarafın da pas hataları yaptıkları zaman orta sahadaki trafik tıkanıp, kalıyor, ama doğrusu ya iki takım da yüksek kondisyon gücüne dayalı bir futbol mücadelesinin olumlu fotoğraflarını sunuyorlardı tribünlere... Ama Fenerbahçe neden ikinci yarıda sahaya Yusuf ile çıkmıyordu, tamamen pas uzmanlığı ve ikili - üçlü toplarla adam aldatmaya dayalı bir oyunda bu oyuncu h l Daum hocanın güvendiği dayanak değil miydi yani Sarı - Lacivertli formanın içinde Tam bu sırada sanki düşüncelerimizi okumuş gibi, Yusuf ve Serhat kozlarını oyuna alarak, Fenerbahçe'nin üç puan kazanma arzularını tetikliyordu Daum hoca... Ve bu değişiklik Fenerbahçe'yi ateşliyor, Sarı - Lacivertli ekip, Gençler'in üstüne hücum maksatları çok yoğun arayışla yüklenmeye başlıyordu. Evet, Fenerbahçe, son haftalarda gol yaratma konusunda hayli borcu olan Serhat ile hayati derecedeki önemli sayısına kavuşuyor ve hak ettiği üç puanı alın teriyle kazanarak dönüyordu. 
   
      
</TEXT>
</DOC>
