<DOC>
<DOCNO> 173094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/guncel/gun02.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ödül getiren tedavi 
</HEADLINE>
<TEXT>

   Sadece pirinç, patates ve havuç yiyebilen Selcan'ın çok nadir görülen hastalığını tedavi eden doktoru ödül kazandı... 
      SEMRA KARDEŞOĞLU İstanbul 

   
   Selcan, beş yaşında bir kız çocuğu. Sadece birkaç aydır gönlünce yiyebildiği bisküviyi ve çekirdeği çok seviyor. Çünkü "Neonatal Ağır Hiperparatiroidizm" hastası olarak dünyaya geldi. Çok nadir görülen, Türkiye'de bugüne kadar bir kaç vaka olduğu bildirilen hastalık, Selcan'da erken fark edildi. Tedavi olumlu sonuç verdi. Artık o da sağlıklı bir yaşam sürebilecek. 
   Cerrahpaşa Tıp Fakültesi Pediatrik Endokrinoloji Bilim Dalı Başkanı Prof. Dr. Oya Ercan, hastasının tedaviye olumlu sonuç vermesinin yanında, bu çalışma ile uluslararası çapta ödül almanın mutluluğunu yaşıyor. 
   
   İŞTE ÖYKÜSÜ 
   Selcan'ın annesi Fatma Kara, kızına yeniden kavuşmasının öyküsünü şöyle anlatıyor "Eşimle akrabayız. İlk çocuğumuzu aynı hastalıktan, tedaviye geç kalındığı için 9 aylıkken kaybettik. İkisinde de bebekliğin ilk döneminde kusma, sürekli uyku, kilo kaybı yaşandı. Kızım 2.5 aylıkken ameliyat edildi. Altı ay öncesine dek diyet yaptık. Sadece pirinç, patates ve havuç yiyebildi. Özel mama kullandık. Laboratuvarda hazırlanan damıtık su içti. Erken tedavi sonuç verdi, sağlıklı bir çocuk olarak artık istediğini yiyebiliyor." 
   Ercan da Neonatal Ağır Hiperparatiroidizm'le ilgili şu bilgileri verdi 
   "Az rastlanan, hastanın vücudunda değişik bölgelerinde böbreklerde, akciğerde kalsiyum birikmesine, kemiklerden kalsiyum sökülmesine neden olan genetik bir hastalık. Akciğerler gibi önemli organlardaki birikim, tedavi edilmezse hastayı ölüme götürebiliyor. Selcan'ın kan örneklerini hastalığın kesin tanısı için Kanada'ya gönderdik. Moleküler inceleme ile hastalığın, genin bugüne değin hiç tespit edilmemiş bir bölgesindeki bozukluğa bağlı olduğu anlaşıldı. Bu çalışmamla Çek Cumhuriyeti'ndeki Pediatrik Endokrinoloji Sempozyumu'nda ödül aldım." 
   
   
</TEXT>
</DOC>
