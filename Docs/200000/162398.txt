<DOC>
<DOCNO> 162398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/yazar/cemal.html </URL>
<DATE> 2003/06/11/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Avrupa yoluyla aş ve iş 
</HEADLINE>
<TEXT>

     Ve soruyor Cemil Çiçek 
     "Teknolojiye direnmek niye " 
     Haklı bir soru. 
     Çünkü teknolojik gelişme, internet devrimi birçok yasağı delip geçiyor, anlamsız hale getiriyor. 
     Bu yüzden, hükümetin AB ile ilgili 6. Uyum Paketi'nde öngördüğü demokratikleşme adımları çok yerinde. Terörle Mücadele Yasası'nın 8. maddesinin kaldırılması, ana dilde Kürtçe yayının özel radyo ve televizyon kanallarında mümkün kılınması doğru yönde gelişmelerdir. 
     Adalet Bakanı Çiçek bu konuda CHP lideri Baykal'la da görüştüğünü, CHP'nin de karşı çıkacağını sanmadığını belirtiyor. Paketin gelecek hafta sonuna kadar TBMM'den çıkmasını bekliyor. 
     Bu eğer gerçekleşirse, gelecek hafta sonu Selanik'te toplanacak AB zirvesinde Türkiye'nin durumu rahatlar. 
     Sırada 7. Paket var. 
     Bu paketin daha çok asker - politika ilişkisini gündeme getireceği anlaşılıyor. Milli Güvenlik Kurulu Genel Sekreterliği'nin işleyişiyle ilgili bazı yasal düzenlemeler söz konusu. Ayrıca, Anayasa değişikliğini gerektiren bazı ince ayarlar devreye girecek. 
     Zaman sıkıştırıyor 
     Paketlerin ve Ulusal Program'ın en geç eylül ayı ortasına yetişmesi lazım. Böylece, AB'nin ekim ayı sonunda Türkiye'yle ilgili İlerleme Raporu'nun olumlu çıkması için önümüzde herhangi bir engel kalmamış olacak. 
     2004 yılına gelince... 
     Türkiye bu yıl paketlerin ve Ulusal Program'ın gereklerini, beklendiği gibi yerine getirirse, 2004'te sıra 'uygulama'ya gelecek. Bu açıdan olumlu gelişmelerin kaydedilmesi, bir alanda daha Türkiye'nin manevra alanını genişletecek 
     Kıbrıs... 
     Kopenhag siyasi kriterlerinin gereğini yapan bir Türkiye'nin eli, kuşkunuz olmasın, Kıbrıs'ta da güçlenir ve adada kalıcı barış olasılığını artırır. 
     Gelişmelerin bu çizgide olmaması için hiçbir neden yok. AKP ve hükümet kanadı kararlı gözüküyor. Baykal ve CHP'nin Avrupa yoluna taş koyması için herhangi bir neden yok, olmamalı da... 
     Öte yandan kamuoyu Türkiye'nin Avrupa yolunda yürümesinden yana. 
     Bu durumda Türkiye'nin 2004 yılı sonunda AB'den tam üyelik için müzakere tarihi alması çok yakın ihtimaldir. 
     Önemsiz mi 
     Kimine göre öyle. 
     Türkiye bölünür mü 
     Kimine göre öyle. 
     Ama öyle değil. Müzakere tarihinin alınması, tarihi bir dönüm noktası olacak. Türkiye böylece AB üyeliğinde geri dönüşü olmayan bir yola girecek. Ayrıca, ne bölünecek ne de zayıflayacak. 
     Kesin müzakere tarihinin alınması, Türkiye'nin sadece demokratik hukuk devleti standartlarının yükselmesini değil, aynı zamanda aş ve iş sorununun çözülmesi yolunda büyük bir aşama olacak. 
     Türkiye AB halkasına asılmalı 
     Birtakım marjinallerin sinsi düşünceleri kendilerine kalsın. Türkiye, Avrupa yolunda yürümeye devam edecek. 
     Bu böyle biline 
     
     

</TEXT>
</DOC>
