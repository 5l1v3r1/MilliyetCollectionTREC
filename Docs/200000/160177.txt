<DOC>
<DOCNO> 160177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sondun33.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Böylesi görülmedi... Meclisi kızgın boğa bastı 3 yaralı... 
</HEADLINE>
<TEXT>

     Kesimden kaçan kızgın bir boğa oturum halindeki Yemen meclisini ''basarak'', 3 kişiyi yaraladı. 
     Yemenli bir aile, topraklarına Bakan Ahmed El Kohlani tarafından el koyulmasını protesto etmek için meclis önünde kesmek amacıyla boğayı bir kamyonetle meclisin önüne getirdi. 
     Yemen'de, bir milletvekiline karşı bir hayvanın kanını akıtmak onunla hayvanı kesen aile arasında bir düşmanlık ilanı olarak görülüyor. 
     Ancak kamyonetten indirilirken kaçan boğa, geçen ay yapılan seçimlerden sonra ilk oturumunu yapan meclise daldı. 
     Silahlı görevliler de dahil kimsenin durduramadığı boğa büyük bir kargaşa yarattıktan ve bir görevliyi yaraladıktan sonra meclis toplantı salonundan sokağa kaçtı. 
     O sırada sokaktan geçen bir Rus turisti ve bir çocuğu yaralayan boğa, polis tarafından vurularak öldürüldü. 
     Ağır yaralı Rus turistin tedavi altına alındığı bildirildi. 
     
</TEXT>
</DOC>
