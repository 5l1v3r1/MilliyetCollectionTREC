<DOC>
<DOCNO> 187371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/ekonomi/eko03.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancıların gözü İMKB'de 
</HEADLINE>
<TEXT>

   Alman Die Welt gazetesi, İMKB'nin bu ayın ilk haftasında dolar bazında yüzde 22 yükseldiğine dikkat çekerek yabancıların gözünü Türkiye'ye çevirdiğini yazdı 
   ŞENOL ÇALABAKAN Frankfurt 
   
   İstanbul Menkul Kıymetler Borsası İMKB , yurtdışındaki yatırımcıların yeni gözdesi oldu. İMKB'nin geçen çarşamba gününden bu yana yatırımcısına dolar bazında yüzde 22 dolayında kazandırması, yabancı yatırımcıların da iştahını kabarttı. 
   Yabancı yatırım şirketleri, faizler ve enflasyondaki gerilemeye dayanarak İMKB'deki yükselişin süreceği beklentisine girdiler. İMKB'deki yükselişten duyduğu memnuniyeti "Türkiye'yi beğeniyoruz" sözleriyle dile getiren Londra'daki Pictet Asset Management'ın borsa menajeri Paul Smith, "Türkiye'de faizlerin düşeceği yönünde potansiyel görüyoruz. Ayrıca hisse senetleri oldukça ucuz ve piyasada fazla sıcak para yok" diye konuştu. 
   Dünyanın en büyük aracı kurumlarından biri olan ABD'li Bloomberg'in de takip ettiği İMKB, son bir haftada gerçekleştirdiği yükselişle yatırımcısına, 50 ülkenin borsasının kazandırdığından iki kat daha fazla kazandırdı. 
   
   Yabancılardan ilgi 
   İMKB'deki yükselişin yabancı yatırımcılarca büyük bir dikkatle izlenmeye başlanması Alman basınında da yer aldı. Konuya geniş yer veren "Die Welt" gazetesi, yabancı yatırımcıların Türk şirketlerinin hisselerini almak için harekete geçtiğini belirtti. 
   2002'nin sonunda, yabancıların İMKB'deki portföy değerlerinin 3.4 milyar dolar olduğunu yazan gazete, ağustos ayında bu rakamın 4.9 milyar dolara yükseldiğine dikkat çekti. 
   
   
</TEXT>
</DOC>
