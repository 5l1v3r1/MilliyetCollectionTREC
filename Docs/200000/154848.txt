<DOC>
<DOCNO> 154848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/soneko39.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Dr. Hurşit Güneş Ekonomimiz Afganistan kadar kötü olmaz 
</HEADLINE>
<TEXT>

     Marmara Üniversitesi MÜ İngilizce İktisat Bölümü İktisat Teorisi Anabilim Dalı Başkanı Prof. Dr. Hurşit Güneş, Türkiye ekonomisinin hiçbir zaman Afganistan kadar kötü duruma düşmeyeceğini, karamsarlığa gerek olmadığını söyledi. 
     Bilişim teknolojileri dağıtıcısı Index ve bilgi teknolojileri üreticisi New HP bayileri İzmir Hilton Oteli'nde biraraya geldi. 
     Toplantıda, bayilere, ''Savaşın Türkiye Ekonomisi Üzerindeki Etkileri'' konulu bir konferans veren Prof. Dr. Hurşit Güneş, savaşın ekonomi yanında, Türkiye'nin uluslararası siyasi konumunda da değişikliklere yol açtığını belirtti. 
     Kuzey Irak'ta Kürt devleti kurulması yolunda çabalara dikkati çeken Güneş, ''Yeni oluşumlar gerçekleşirse, Türkiye artık batının ileri karakolu olmayacaktır. Ortadoğu'ya geçiş önemini de yitirecektir. Balkan ülkeleri açısından önemini zaten yitirmiştir. Geriye sadece Kafkaslar'a yakınlık açısından önemi kaldı'' dedi. 
     Dünya ekonomisi ve siyaseti açısından bakıldığında ise karamsarlığa gerek olmadığını belirten Güneş, ''Türkiye ekonomisi hiçbir zaman Afganistan kadar kötü olmayacaktır. Pakistan'dan biraz daha iyi olur. Karamsarlığa gerek yoktur'' diye konuştu. 
     
     IRAK SAVAŞI 
     Irak Savaşı'nın Türk ekonomisine 1 milyar dolarlık yük getirdiği hesaplarının yapıldığını kaydeden Prof. Dr. Güneş, herşeye rağmen Türk ekonomisinin 2003'de, 2002'den ''çok daha iyi'' olacağı yönünde ipuçları bulunduğunu dile getirdi. 
     Prof. Dr. Hurşit Güneş, ''Türkiye hızlı büyüyen bir ülke'' görüşlerinin gerçekle ilgisi olmadığını ileri sürerek, ''Türkiye ekonomisi büyüyor ama hızlı değil, yıllık yüzde 3-3.5 büyüyor. Adil fakat sürekli büyüyen bir ekonomimiz var'' dedi. 
     Türk ekonomisinde değişik sektörlerin 2001 ve 2002 yılı endekslerini karşılaştıran Güneş, iç siyasi gelişmelerin ekonomide çarpıcı etkilere yol açabilme özelliği bulunduğunu belirtti. 
     
</TEXT>
</DOC>
