<DOC>
<DOCNO> 192393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/yasam/yas07.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabiha hayata iyi başlamadı 
</HEADLINE>
<TEXT>

   Sokağa atılan üç günlük bebeği bulan polisler, muayene için hastane hastane dolaştılar... 
      ŞAKİR AYDIN İstanbul 
   
   Yenibosna Zafer Mahalllesi Batarya Sokak'ta, önceki gün 21.30 sıralarında ağlayan bir bebek bulan vatandaşlar, durumu hemen polise bildirdi. Soğukta üşüyen minik yavruyu karakolda elektrikle ısıtılan bir odaya alan polisler, sıcak odada bir süre sonra kendine gelen üç günlük bebeğe, Türkiye'nin ilk askeri kadın pilotu Sabiha Gökçen'in adını verdi. Küçük Sabiha, daha sonra sağlık kontrolü için hastaneye götürüldü. 
   Ancak, Cumhuriyet'in 80. yıl kutlamalarının sürdüğü saatlerde, miniğin şanssızlığı peşini bırakmadı. Bebek, Yenibosna'daki özel bir hastane tarafından kabul edilmedi. Bunun üzerine Bakırköy Eğitim ve Araştırma Hastanesi'ne geçen polis ekibi, yer olmadığı gerekçesiyle buradan da döndü. 
   Nihayet Sabiha Bebek, son olarak götürüldüğü Haseki Eğitim ve Araştırma Hastanesi'ne kabul edildi. Turp gibi olduğu anlaşılan küçük Sabiha, daha sonra da yeni doğan bebeklerin bulunduğu servise alındı. 
   
   
</TEXT>
</DOC>
