<DOC>
<DOCNO> 168332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sontur10.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Topkapı Hançeri'ne 50 milyon dolarlık sigorta... 
</HEADLINE>
<TEXT>

     Tokyo Metropolitan Müzesi'nde 1 Ağustos'tan itibaren sergilenecek olan kabzası çok değerli 3 iri zümrüt, kını ise farklı boyutlardaki elmaslarla süslü dünyaca ünlü ''Topkapı Hançeri'', 50 milyon dolara sigortalandı. 
     Anadolu topraklarının üç muhteşem imparatorluğu ''Hitit, Bizans ve Osmanlı'' hazineleri, Tokyo Metropolitan Müzesi'nde açılacak büyük sergi için 17 Temmuz'dan itibaren Japonya'ya gönderilecek. 
     Japonya'da Türkiye yılı etkinlikleri çerçevesinde ''Türkiye'de Üç Büyük Uygarlık Hitit İmparatorluğu, Bizans İmparatorluğu ve Osmanlı İmparatorluğu'' sergisi, 1 Ağustos'ta Tokyo Metropolitan Müzesi'nde açılacak. Türkiye'deki 14 müzeden 207 eserin yer alacağı sergi, 2 Ağustos-28 Eylül tarihleri arasında Japon halkının ziyaretine açık kalacak. 
     Serginin sponsorluğunu üstlenen Japon televizyon kuruluşu NHK ile film kuruluşu Toei, serginin en değerli parçası olan Topkapı Hançeri'ni, 50 milyon dolara sigorta ettirdi. 
     
     KABZASINDA ÇOK DEĞERLİ BİR SAAT VAR 
     1740 yılında Sultan I. Mahmut tarafından İran'ın Afşar Hanedanı Nadir Şah'a hediye edilmek üzere yaptırılan hançer, Nadir Şah'ın bir isyanda öldürülmesi üzerine, hediyeyi iletmek üzere yola çıkan Osmanlı elçisi geriye döndürülerek Topkapı Sarayı'nın hazinesine konulmuştu. 
     35 santimetre boyundaki hançerin kabzası çok değerli 3 iri zümrüt, kını ise farklı boyutlardaki elmaslarla süslü. Kınının ortasında meyve sepeti desenli mineden yapılmış minyatür bulunan hançerin kabzasında ayrıca, o dönemde nadir olarak Londra'da üretilen küçük bir saat da yer alıyor. 
     Daha önce yurtdışında ilk kez ABD'de sergilenen hançer, Osmanlı İmparatorluğu'nun gücünü temsil eden hazinelerden biri olarak kabul ediliyor. 
     
     İSKENDER BÜSTÜ, ARTEMİS HEYKELCİĞİ 
     Sergide, Topkapı Hançeri'nin yanı sıra İstanbul Arkeoloji Müzesi'nin en önemli eserlerinden olan 42 cm. yüksekliğindeki M.Ö. 3. Yüzyıl'a ait ''İskender Büstü'', Efes Müzesi'nden alınan Artemis heykelciği, çivi yazılı tabletler, törensel içki kapları, seramikler, mozaikler, Hititler'e ait kabartmalar, sikkeler de yer alıyor. 
     Sergide, Osmanlı döneminden Kanuni'ye ait kılıç, ünlü Osmanlı denizcisi Barbaros Hayrettin Paşa'nın portresi, kaftanlar, üzerleri taşlarla süslü üzengi ve sorguçlar, silahlar, rahleler, Kuran muhafazası, mühürler ve yazı takımları da Japon halkının izlenimine sunulacak. 
     Binlerce yıllık Anadolu tarihinde yer alan üç büyük imparatorluğa ait eserleri bir araya getirerek, bu medeniyetlerin güzelliklerini Japon halkına tanıtmayı amaçlayan sergi, 12 Ekim-7 Aralık tarihlerinde de Fukuoka Asya Sanat Müzesi'nde, 20 Aralık-16 Şubat tarihleri arasında da Osaka Tarih Müzesi'nde açılacak. 
     
</TEXT>
</DOC>
