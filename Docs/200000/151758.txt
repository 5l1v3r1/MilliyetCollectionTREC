<DOC>
<DOCNO> 151758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/siyaset/asiy.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin baskısı üyeliği zorlaştırıyor 
</HEADLINE>
<TEXT>

İngiliz Financial Times'a konuşan AB sorumlu komiseri, ABD'nin tavrının Türkiye'nin üyelik şansını riske soktuğunu açıkladı 
     NEVSAL ELEVLİ Londra 

     Avrupa Birliği'nin AB genişlemeden sorumlu komisyon üyesi Günter Verheugen, ABD'nin Türkiye'nin üyeliği için AB üzerinde uyguladığı baskının ters etki yarattığını, Ankara'nın erken üyelik şansını riske soktuğunu ileri sürdü. 
     İngiliz Financial Times gazetesine konuşan Verheugen, ABD baskısının Türkiye'nin AB üyelik davasına zarar verdiğini vurgularken, bu durumda en iyi yolun AB'nin Ankara ile düşük profilli görüşmeler yapması olduğunu söyledi. 
     Irak savaşı sonrasında bazı Avrupa ülkeleriyle ABD arasındaki gerginliğin h l azalmadığına dikkati çeken Verheugen, Washington'dan Türkiye ile AB arasında yapılacak çetin müzakerelerden uzak durmasını istedi. 
     Geçen aralıktaki Kopenhag Zirvesi'ne atıfta bulunan Verheugen, Türkiye'nin mümkün olan ilk fırsatta AB'ye girmesi için yoğun diplomatik girişimlerde bulunan ABD'nin bu çabasının pek çok Avrupa ülkesini rahatsız ettiğini hatırlattı. 
     Verheugen, "15 Avrupa ülkesinin Türkiye'nin üye olabileceğine ilişkin kararını unutmayalım. ABD'nin Türkiye'yi Batı demokrasisine bütünleştirme gayretlerini anlıyoruz, ancak böyle yoğun bir baskı yapmasına gerek yok" diye konuştu. 
     Financial Times, Irak savaşı sürecinde tezkere sorunu yüzünden Ankara ile Washington arasında diplomatik anlaşmazlık patlak verdiğini belirterek, Beyaz Saray'daki bazı kaynakların ABD'nin bundan sonra Türkiye için AB nezdinde girişimler yapmayacağını söylediklerini ileri sürdü. Gazete, buna karşılık Ankara'daki bazı gözlemcilerin de Irak krizinin Türkiye'yi Avrupa'ya yaklaştırdığı görüşünde olduklarını bildirdi. 
     


SİYASET 


















</TEXT>
</DOC>
