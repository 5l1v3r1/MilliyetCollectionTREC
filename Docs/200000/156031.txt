<DOC>
<DOCNO> 156031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/sontur22.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bingöl'de sağlam raporu verilen evler artçı sarsıntıda yıkıldı... 
</HEADLINE>
<TEXT>

     Bingöl'ün Sancaklı Beldesi'ne bağlı Sudüğünü Köyü'nde, Bayındırlık Müdürlüğü'nce ''sağlam'' raporu verilen 3 ev, dün akşam meydana gelen 4.5 büyüklüğündeki artçı sarsıntıda yıkıldı. 
     Alınan bilgiye göre, Sancaklı Beldesi'ne bağlı 259 haneli, 1100 nüfuslu Sudüğünü Köyü'nde, 1 Mayıs'ta meydana gelen depremde, 130 hane için Bayındırlık Müdürlüğü ekiplerince ''ağır hasarlı'' raporu verilirken, Mehmet Bayar, Himmet Bayar ve Salim Barulay'ın evlerine ise ''sağlam'' raporu verildi. Ancak, dün akşam saat 18.44'de meydana gelen 4.5 büyüklüğündeki artçı sarsıntıda bu kişilere ait evler yıkıldı. Deprem korkusu yaşadıkları için geceyi dışarıda geçiren ev sakinlerinden ölen ya da yaralanan olmazken, yıkılan ev sahiplerinden Mehmet Bayar, üç kardeşi, eşleri ve yeğenleri ile birlikte toplam 35 kişinin derme-çatma imkanlarla yaptıkları çadırlarda barındıklarını söyledi. 
     Bayar, sağlam raporuna rağmen evde kalmamakla iyi yaptıklarını belirterek, küçük yaştaki çocuklarının hastalanmasından korktuklarını ifade etti ve yetkililerden yardım istedi. 
     Bu arada, 130 çadırın dağıtıldığı köyde, büyük tedirginlik yaşayan ve çadır alamayan diğer vatandaşlar ise kendi imkanlarıyla yaptıkları çadırlarda yaşıyorlar. 
     
</TEXT>
</DOC>
