<DOC>
<DOCNO> 181184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/yasam/yas06.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastane yerine karakolda yattı 
</HEADLINE>
<TEXT>

   Sağlık görevlileri akıl hastası yaşlı kadını ortada bırakınca onu sokakta yaşamaktan polis kurtardı 
      ELİF KORAP İstanbul 
   
   Gülhan Ferhat, 'akıl hastası' bir yaşlı kadın. Birkaç gün önce bir vatandaşın ihbarıyla bir parkta polislerce bulundu. Bakırköy Ruh ve Sinir Hastalıkları Hastanesi'ne götürülünce çarpıcı bir gerçek ortaya çıktı. 
   Yaşlı kadın, 27 Ağustos tarihinde Ankara Valiliği İl Sağlık Müdürlüğü'nce İstanbul'a nakledilmişti. Ancak Bakırköy Ruh ve Sinir Hastalıkları Hastanesi "yatmasına gerek olmadığı" gerekçesiyle hastayı kabul etmedi. Bunun üzerine sağlık görevlileri, yaşlı kadını İstanbul'da bırakıp gitmişti. 
   Ferhat'ın üzerindeki nakil belgesi ve raporlar da bunu doğruluyordu. Bunun üzerine sağlık ekiplerinin terk ettiği kadına polis sahip çıktı. Polis memurlarının, Seyid Nizam Parkı'nda buldukları Ferhat, günlerce hastane yerine Zeytinburnu Merkez Efendi Karakolu'nda yaşadı. 
   Yaşlı kadını nakil belgesiyle Bakırköy Ruh ve Sinir Hastanesi'ne götürdüklerini, ancak kabul edilmediğini anlatan polis memurları, daha sonra birçok kuruma başvuru yaptıklarını anlattılar. Yaşlı kadın sonunda Büyükşehir Belediyesi'nin Kayışdağı'ndaki huzurevine yerleştirildi. 
   
   
</TEXT>
</DOC>
