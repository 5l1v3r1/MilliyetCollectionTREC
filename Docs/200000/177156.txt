<DOC>
<DOCNO> 177156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sondun07.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
FBI Saldırıda kullanılan bombalar Saddam'ın silah deposundan 
</HEADLINE>
<TEXT>

     Irak'ın başkenti Bağdat'taki BM merkezine karşı yapılan bombalı saldırıda kullanılan, aralarında 225 kiloluk dev bir bombanın da bulunduğu çeşitli patlayıcıların Irak'ın devrik devlet başkanı Saddam Hüseyin'in eski cephaneliğine ait olduğu bildirildi. 
     FBI özel görevlisi Thomas Fuentes, Bağdat'taki BM merkezinin yıkıntıları arasında araştırmalarda bulunan FBI görevlilerinin, binayı havaya uçurmak için kullanılan patlayıcıların ağırlığının 450 kilogram olduğunu belirlediklerini söyledi. Havan topu mermileri, top mermileri, el bombaları ve 225 kilogram ağırlığındaki bir bombanın biraraya getirilmesiyle oluşturulan patlayıcıların Saddam'ın eski askeri cephaneliğinden alınma oldukları belirtildi. 
     Hiçbir incelik veya uzmanlık olmaksızın biraraya getirilmiş olan patlayıcıların, daha önce tahmin edildiği gibi bir çimento kamyonuna değil, ''Kamaz'' olarak bilinen Sovyet yapımı askeri bir kamyonun arkasına yüklenmiş olduğu kaydedildi. 
     
</TEXT>
</DOC>
