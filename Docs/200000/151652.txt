<DOC>
<DOCNO> 151652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sonspo13.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Vestel Manisaspor'un umudu kalmadı... 
</HEADLINE>
<TEXT>

     İkinci Futbol Ligi A Kategorisi ekiplerinden Vestel Manisaspor'un profesyonel şube sorumlusu Semih Vardarer, Gümüşhane Doğanspor karşılaşmasında son 3 yılın en kötü futbolunu ortaya koyduklarını söyledi. 
     Vardarer, Gümüşhane Doğanspor yenilgisiyle Birinci Süper Futbol Ligi'ne yükselme yarışına havlu attıklarını kaydetti. 
     Karşılaşmada son 3 sezonun en kötü futbolunu sergilediklerini belirten Vardarer, ''Nasıl böyle oynayabildik anlam veremedim. Mahalle takımı görüntüsü içindeydik. Gol atmamak için adeta çabaladık. Oyuncularımızın, Süper lige çıkarsak bizi bu takımdan gönderirler diye bir düşünce mi var, bilemiyorum'' diye konuştu. 
     Yönetim kurulunun alacağı karara göre, futbolculara ceza verilebileceğini kaydeden Vardarer, yeni sezon için radikal kararlar da alınabileceğini söyledi. 
     





</TEXT>
</DOC>
