<DOC>
<DOCNO> 192557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sontur31.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Generaller, Vakit Gazetesi aleyhine dava açtı... 
</HEADLINE>
<TEXT>

     Türk Silahlı Kuvvetleri'nde görev yapan 312 general, Vakit gazetesinin köşe yazarı Asım Yenihaber'in ''Onbaşı bile olamayacakların general olduğu ülke'' başlıklı yazısında kişilik haklarına saldırıda bulunulduğu iddiasıyla, 624 milyar liralık manevi tazminat davası açtı. 
     Kara Kuvvetleri Komutanı Orgeneral Aytaç Yalman, Hava Kuvvetleri Komutanı Orgeneral İbrahim Fırtına, Deniz Kuvvetleri Komutanı Oramiral Özden Örnek ve Jandarma Genel Komutanı Orgeneral Şener Eruygur'un da aralarında bulunduğu 312 generalin avukatı Bilgin Yazıcıoğlu'nun, bugün Nöbetçi Asliye Hukuk Mahkemesi'ne açtığı davanın dilekçesinde, Vakit gazetesinin 25 Ağustos 2003 tarihli sayısındaki köşe yazısında yer alan ifadelerden alıntı yapıldı. 
     Dilekçede, Asım Yenihaber'in köşe yazısında, ''...Adam meğerse generalmiş. Resmi kıyafetinde omzuna takılmış yıldızlardan başka hiçbir belirtisi hissedilmiyor halbuki... Bir ülkede asıl general olacaklar, YAŞ yerlere yatırılıyor... Hele Yemen'i bilmeyen, Yemen türküsünü makamıyla hatasız okuyamayan üniformalılar, onların değil orduda, bu yurtta yeri yok... Bu marka generalin bir iç mücadele generali olduğundan şüphe yok... Onların gerçek düşman karşısında hiçbir güçleri olmaz, esamileri bile okunmaz... Bunlar orduevi, ordu pazarı, lojman subayı olmayacak, gerçek asker olacak'' şeklinde ifadeler kullandığı belirtildi. 
     Yazının esef verici olduğu görüşüne yer verilen dilekçede, ''Vatanperverliği yıllar boyu kanıtlanmış, vatanı için canını seve seve feda etmiş TSK'nın üst düzey komutanlarına yazıdaki şekli ile hitap ve onları aşağılayıcı, rencide edici yorumlarda bulunmak, kimsenin haddi değildir ve olmayacaktır'' denildi. 
     Yenihaber'in düşüncelerinin, ''kendisinin ruhi ve psikolojik bozukluğunun simgesi olduğu'' ifade edilen dilekçede, komutanların tarih bilinçinden yoksun olduğu iddialarına da yanıt verildi. Dilekçede, ''Komutanlar, bulundukları makama gökten zembille inmediler. Mesleklerinde liyakat göstererek bu makamlara geldiler'' görüşüne yer verildi. 
     Yazı içeriğinin, ''çirkin, esef verici, kişilik haklarına saldırı niteliği'' taşıdığı kaydedilen dilekçede, yazıda, komutanlar hakkında nefret ya da hor görme duygularının beslenmesi ve Türk Silahlı Kuvvetleri'nin toplum gözünde küçülmesinin hedeflendiği belirtildi. 
     Dilekçede, köşe yazısını kaleme alan Asım Yenihaber ile Vakit gazetesinden, olay tarihinden itibaren işleyecek yasal faiziyle birlikte her bir davacı için 2 milyar lira olmak üzere toplam 624 milyar lira manevi tazminat talep edildi. 
     
</TEXT>
</DOC>
