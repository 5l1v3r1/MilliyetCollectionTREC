<DOC>
<DOCNO> 164881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sondun08.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigara içen polis işinden kovuldu 
</HEADLINE>
<TEXT>

     ABD'nin Massachussetts eyaleti yasalarına göre, kamu güvenliğinden sorumlu çalışanlara yönelik sigara içme yasağını ihlal eden bir polis memuru, işinden kovuldu. 
     Amerikan basınındaki haberlere göre, imzasız bir mektupla yapılan ihbarda, katıldığı partide sigara içtiği iddia edilen polis memuru, yapılan soruşturmanın ardından görevine son verildi. 
     Massachussetts eyaletinde 1988 yılında çıkarılan bir yasaya göre, polis memurları ve itfaiye çalışanları, görev sırasında veya dışında tütün ürünlerini kullandıkları takdirde işten atılıyor. 
     Fall River polis gücünde çalışan ve imzasız mektuplu ihbarla işinden olan Wayne Jeffrey, 7 yıldır polis memurluğu yapıyordu. Polis Şefi John Souza, yerel gazete Fall River Herald News'a açıklamasında, ''Kaynağına bakmadan bütün iddiaları araştırmak bizim politikamız. Kanunlar bunu gerektiriyor'' dedi. Bütün eyalette sigara ile ilgili kanun çıktığından bu yana sadece iki polis memuru görevden atılmıştı. 
     Jeffrey'nin, aleyhindeki kararı temyize götürmeyi planladığı belirtiliyor. Altı yıl önce işten atılan başka bir polis memurunun açtığı dava, eyalet yüksek mahkemesine kadar gitmiş, ancak hakim, kovulma kararını yerinde bulmuştu. 
     Söz konusu yasa, kamu güvenliğinden sorumlu çalışanların, diğer kamu çalışanlarına oranla daha kolayca, özürlülük tazminatını almasına imkan sağlıyor. Bu yasa olmadan doktorların, kalp ve ciğer hastalıklarının işle ilgili olup olmadığını tespit edemeyeceği savunuluyor. Yasalar uyarınca bütün kamu güvenlik görevlileri, işe girerken tütün ürünleri kullanmayacağına dair anlaşma imzalıyor. 
     
</TEXT>
</DOC>
