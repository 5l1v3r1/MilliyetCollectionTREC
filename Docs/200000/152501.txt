<DOC>
<DOCNO> 152501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/spor/spo02.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Zoraki nikah bitti 
</HEADLINE>
<TEXT>

Fenerbahçe Başkanı Aziz Yıldırım, Tamer Güney'i transfer için Portekiz'e gönderme kararını tek başına alınca ipler koptu ve Sadettin Saran Şube Sorumluluğu görevine noktayı koydu 
     Üçüncü girişimi 
     TEKNİK Direktör arayışları için yurtdışında bulunan Fenerbahçe Futbol Şube Sorumlusu Sadettin Saran dün Atatürk Havalimanı'na iner inmez beklenen açıklamayı yaptı ve şube sorumluluğunu bıraktı. Saran'ın daha önce 3 kez bırakmak istediği ancak başkan tarafından kabul edilmeyen istifasında bu kez kararlı olmasının nedeninin arkasında, aylardan beri süre gelen çekişmeler değil, bizzat başkanın şubeye müdahalesi var. 
     
     Rapor hazırladı 
     YILDIRIM, transfer komitesinin oluşturulmasının ardından bir süre önce Saran'a hoca bulması ve önümüzdeki sezon için alınacak futbolcuların ön çalışması için görev vermişti. Öncelikli olarak hoca arayışlarına başlayan Saran, şu anda herkesin görüş birliğine varmış gibi davrandığı Ersun Yanal'ın olmaması durumunda gidilecek hocalarla temas kurup bir rapor hazırladı. Favoriler ise Fernandez ile Tigana oldu. 
     
     Yönetimi de bırakabilir 
     BAŞKAN Aziz Yıldırım, Saran'ın bilgisi dışında transfer çalışmaları yürütmeye başladı. Menajerler aracılığı ile bazı futbolcularla temasa geçen Yıldırım, son olarak da menajer Bayram Tutumlu ile teknik koordinatör Tamer Güney'i Portekiz'e yollama kararı alınca ipler koptu. Saran şimdilik şubedeki görevinden ayrıldı ancak Yıldırım ile yapılacak görüşmeden sonra yönetimden istifa ihtimali de bulunuyor. 
     
Çöküntü durdu      Tamer Güney, iyi bir iskelet oluşturduklarını söyledi, "Altı hafta sonra tabanca gibi takım bırakacağız" dedi 
     'Devrim yapıyoruz' 
     TEKNİK Koordinatör Tamer Güney, Fenerbahçe'nin başında geçirdiği 14 günlük dönemi değerlendirdi. Güney, "Çöküntüyü önlediğimizi görüyorum. Takım iskeleti konusunda önemli adımlar attık. 14 günde bunları yaptıysak, 6 hafta sonra tabanca gibi bir iskelet çıkabilir. Bu Fenerbahçe için devrimdir. Gelecek yılın bankoları Rüştü, Tuncay, Kemal, Fatih, Ümit ve Ali Güneş olmalı" dedi. 
     
     Tavsiyede bulundu 
     YENİ sezonda Fenerbahçe'nin 3 - 5 - 2 oynamasının gerektiğini de açıklayan Güney, 6 maçlık trendde olumlu gelişmelerin gözleneceğini iddia etti. Güney, Ceyhun ve Hakan'ın kadro dışı kalmasını ise şöyle açıkladı "Ceyhun'u gol bölgesine yakın oynatmak istedim. Ancak kabul etmeyince kadroya almadım. Hakan bir takım sorunlar anlattı. İşte olayın perde arkası bu." 
     
Mısırlı pazarlığı      Fenerbahçe, Gençlerbirliği'nin iki yıldızı Ahmet Hassan ve El Saka ile temasa geçti 
     NECMİ KEPÇETUTAN 

     GENÇLERBİRLİĞİ'NİN bu sezon ligde sergilediği başarılı performansın başmimarlarından olan Ahmet Hassan ve El Saka, Fenerbahçe'nin de gündemine girdi. Sezon sonunda sözleşmesi sona erecek olan iki Mısırlı futbolcu ile ilk görüşmeler yapıldı. Yıldız futbolcuların, önceki gece Celalettin Bilgiç ile Başkent'te bir araya gelmesi "Fener işi bitiriyor" yorumlarına neden oldu. 
     BİLGİÇ ile görüşmelerinin İtalya ile ilgili olduğunu iddia eden iki futbolcu, üç büyüklerin yanısıra yurtdışından da teklif aldıklarını açıkladılar. Ahmet Hassan, "Galatasaray, Fenerbahçe ve Beşiktaş ile temastayım. Net bir şey yok. Gençlerbirliği'ni de seviyorum. Arada fark olmaz, kulübüm Şampiyonlar Ligi'ne kalırsa ilk tercihim Gençler olur" dedi. 
     
Bul hocayı, kap parayı      Fenerbahçe'nin teknik direktör arayışları bahis şirketlerinin de gündemine girdi. Adaylar arasında Daum, Topmöller, Zaccheroni, Ersun Yanal, Toshack ve Van Gaal yer alıyor 
     Sürpriz Zaccheroni 
     YAKLAŞIK 1 aydır teknik direktör konusunda arayışlar içinde olan Fenerbahçe, bahis sitelerinde de kendine yer buldu. Gündeme gelen adaylar arasında oluşturulan listede, Daum, Topmöller, Zaccheroni, Yanal, Toshack ve Van Gaal yer aldı. Zaccheroni'yi seçenler 1'e 51 alarak adeta servet kazanacak. En az kazandıran ise 1'e 1.70 ile Ersun Yanal olacak. 
     
     'Adaylar üçe indi' 
     SADETTİN Saran, teknik direktör arayışlarında aday sayısını üçe düşürdüklerini açıkladı. Saran, "Bu konudaki çalışmalar hafta içinde sonuçlanabilir. En fazla bir seyahat daha yaparız. Çalışmalarımızın yurtdışı bölümünü tamamlamış oluruz. İsimler konusunda açıklama yapmayacağım. Çünkü daha netleşen birşey yok. Bir hafta sabretmek gerekir" dedi. 
     
Fenerbahçe'de 3 puan yemini      SÜPER Lig'de 7 haftadır galibiyet yüzü göremeyen Fenerbahçe, Samsunspor maçının hazırlıklarını dün kapalı kapılar ardında sürdürdü. Sakatlığı geçen Rebrov'un da katıldığı çalışmanın ardından Sarı - Lacivertliler kampa girdi. Ukraynalı futbolcunun bugünkü karşılaşmada forma giyebileceği açıkladı. Önceki gün sakatlanan Ceyhun ile Kemal'in durumları ise maç günü netlik kazanacak. 
     
Fernandez cevap bekliyor      FENERBAHÇE'NİN teknik adam adayları arasında yer alan ve Sadettin Saran'ın ön görüşme yaptığı Luis Fernandez, Sarı - Lacivertli kulübe prensipte "evet" dedi. Fransız hoca basına yaptığı açıklamada, "Yurt dışında bir kulüple anlaştım. İki gün içinde ismini açıklayacağım" diye konuştu. Fenerbahçe yönetiminin pazartesi günü Fransız hocaya kesin kararını bildireceği öğrenildi. 
     
Mustafa'ya milli müjde      UZUN süredir Alman Milli Takımları'na çağrılmayan Mustafa Doğan'a davetiye çıktı. Tecrübeli futbolcunun 30 Nisan'da Türkiye - Almanya A - 2 arasında Ankara'da oynanacak olan maçta Alman Milli Takım formasını giyeceği bildirildi. Mustafa Doğan, "Gelecek sezon futbol yaşantımı Almanya'da sürdüreceğim. Milli takıma dönüş yapmam bu açıdan çok önemli" dedi. 
     
Divan Kurulu toplanıyor      FENERBAHÇE'DE Yüksek Divan Kurulu olağan toplantısı bugün yapılacak. İstek Vakfı Semiha Şakir Lisesi Konferans Salonu'nda saat 10.30'da başlayacak toplantıda, yönetim kurulunun 2003 yılının ilk 3 ayındaki faaliyetleri değerlendirilecek. Toplantıda ayrıca yeni üyelerin Divan Kurulu'na tanıtılmasının ardından, üyelikte 40 yılını dolduranlara plaket verilecek. 
     
FENERBAHÇE - SAMSUNSPOR      Kadrolar 
     FENERBAHÇE 
     Volkan 
     Fatih 
     Mustafa 
     Ümit 
     Erhan 
     Kemal 
     Johnson 
     Ceyhun 
     Rebrov 
     Tuncay 
     Vladimir 
     
     SAMSUNSPOR 
     Shorunmu 
     Hakkı 
     Osman 
     Jovanovski 
     Müslim 
     Adnan 
     Junior 
     Celil 
     Musa 
     Oktay 
     Serkan 
     
     STAD Şükrü Saracoğlu, SAAT 19.00 
     HAKEM Z.Önder İpek 
     TV Digitürk - Canlı, CEZALI Milton Samsun , SAKAT Serkan Dökme Samsun 
     


SPOR 





























</TEXT>
</DOC>
