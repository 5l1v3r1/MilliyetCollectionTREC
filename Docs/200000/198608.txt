<DOC>
<DOCNO> 198608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sondun07.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İrlanda'da zafer Protestan sertlik yanlısı DUP'ın... 
</HEADLINE>
<TEXT>

     Kuzey İrlanda'da Çarşamba günü yapılan bölgesel parlamento seçimlerinin resmi olmayan kesin sonuçlarına göre, en fazla sandalyeyi, 30 milletvekili çıkararak, Protestanların sertlik yanlısı temsilcisi Demokratik Birlik Partisi DUP kazandı. 
     Protestanların desteklediği, ancak daha ılımlı politikalar savunan Kuzey İrlanda Birlik partisi UUP ise 27 milletvekilliği kazanarak, parlamentonun ikinci büyük grubu oldu. 
     Katolik kesimin desteklediği partiler arasında, İngiltere'den bağımsız bir cumhuriyet kurmak isteyen Sinn Fein 24 sandalye kazanarak, 18 milletvekili çıkaran daha ılımlı çizgiye sahip Sosyal Demokratik İşçi Partisi'ni SDLP geride bıraktı. 
     Diğer partiler ve bağımsız adaylar da 9 sandalye kazandı. 
     İngiltere'nin Kuzey İrlanda'dan sorumlu Bakanı Paul Murphy'nin bugün bölgedeki partilerin temsilcileriyle görüşmelere başlayacağı belirtiliyor. 
     Murphy'nin öncelikle ılımlı politikaları olan UUP lideri David Trimble, SDLP lideri Mark Durkan ve DUP lideri Ian Paisley'e göre daha uzlaşmacı tavır takınan Sinn Fein lideri Gerry Adams ile görüşeceği kaydediliyor. 
     
</TEXT>
</DOC>
