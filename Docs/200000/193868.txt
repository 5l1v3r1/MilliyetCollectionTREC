<DOC>
<DOCNO> 193868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sontur36.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
"Çalıkuşu" bale sahnesinde... 
</HEADLINE>
<TEXT>

     Reşat Nuri Güntekin'in ölümsüz eserinden sahneye uyarlanan ''Çalıkuşu'' balesi seyirciyle buluştu. 
     Koreograf Merih Çimenciler'in sahneye getirdiği ''Çalıkuşu'' balesi, Opera Sahnesi'nde düzenlenen dünya prömiyeriyle izleyici karşısına çıktı. 
     Geceye Milli Eğitim Bakanı Hüseyin Çelik, Kültür ve Turizm Bakanlığı Müsteşarı Mustafa İsen, Nurol Holding Yönetim Kurulu Başkanı Nurettin Çarmıklı ve çok sayıda izleyici katıldı. 
     Çelik, temsilden önce yaptığı konuşmaya, ''Burada hem Milli Eğitim Bakanı, hem eski bir Kültür Bakanı hem de Kültür ve Turizm Bakanı vekili olarak bulunuyorum'' diyerek başladı. 
     Eserin sahneye konulmasından önce koreograf Melih Çimenciler'in kendisine gelerek esere sponsor bulması için destek istediğini belirten Çelik, Nurol Holding'i arayarak onların sponsor olmasını sağladığını ifade etti. 
     Çelik, Çarmıklı'ya desteğinden dolayı teşekkür ederek, ''Sayın Çarmıklı, Ardahan'a bir lise yapıyor. Bunu da Milli Eğitim Bakanlığı'na bağışlayacak. Kendisine teşekkür ediyoruz'' dedi. 
     Çalıkuşu romanının çok severek okuduğu bir yapıt olduğunu ifade eden Çelik, ''Çalıkuşu romanı bir çok genç kızın gözünde Anadolu'ya uzanma, öğretmen olma arzusunu yüceltmiştir'' diye konuştu. 
     Çelik daha sonra Çarmıklı'ya, Reşat Nuri Gültekin üzerine kendisinin yazdığı bir kitabı ve teşekkür plaketini sundu. 
     Dekor ve kostümlerini Alexandre Vassiliev'in hazırladığı yapıt, TRT sanatçılarının sazlarıyla Türk Sanat Müziği parçaları eşliğinde seyirciyle buluştu. Yapıtta, ''Hicaz Saz Semai'', ''Acem Aşeran'', ''Şol Cennetin Irmakları'', ''Gel Gör Beni Aşk Neyledi'', ''Güzel Bir Göz Beni Attı'', ''Mahur Saz Semai'', ''Sevdim Yine Bir Civan'' gibi eserler yorumlandı. 
     ''Çalıkuşu'' Feride'yi Arzu Dirin'in, büyük aşkı kuzeni Kamuran'ı ise Armağan Davran'ın canlandırdığı yapıtta, diğer rolleri Almula Özlem, Volkan Ersoy, Gamze Toper, Ayşegül Aydemir, Zeren Topçu, Ertuğrul Bolat, Selin Sezer ve Hakan Odabaşı üstlendi. 
     
     TÜRKAN ŞORAY'DAN AYDAN ŞENER'E... 
     Sinema ve televizyon ekranlarından izleyicinin iyi tanıdığı ''Çalıkuşu''nun en başarılı uyarlaması ise yönetmen Osman Seden'e ait. Dönemin ünlü isimlerinden oluşan çok zengin bir oyuncu kadrosundan yararlanılan 1966 yapımı filmde Türkan Şoray, Kartal Tibet ve Zeynep Değirmencioğlu rol aldı. 
     Yine Osman Seden tarafından televizyon dizisi olarak çekilen uyarlamada ise Aydan Şener, Kenan Kalav, Mine Çayıroğlu, Sadri Alışık, Zafer Ergin ve Tilbe Saran gibi isimler rol aldı. Bir dönem milyonları televizyon ekranı karşısına bağlayan Çalıkuşu'nun öyküsü şöyle 
     Subay kızı Feride, küçük yaşta öksüz ve yetim kalır. Teyzesinin yardımıyla Notre Dame de Sion Fransız yatılı okulunda okur. Çok haşarı olduğu için okulda ona ''Çalıkuşu'' adını takarlar. Yaz tatillerini teyzesinin köşkünde geçiren Feride, teyzesinin oğlu Kamuran'a aşık olur. 
     Zamanla Kamuran'ın da ilgisi ortaya çıkar, nişanlanırlar. Feride, düğün günü bir kadının getirdiği mektuptan Kamuran'ın Münevver adlı hasta bir kızla ilişkisi olduğunu, ona evlenme vaadinde bulunduğunu öğrenir. Herşeyi yüzüstü bırakıp kaçar. Öğretmenliğe başlayarak Anadolu'yu dolaşır. Artık, ''Çalıkuşu''nu geride bırakan Feride hayatın gerçekleriyle yüz yüzedir...'' 
     
</TEXT>
</DOC>
