<DOC>
<DOCNO> 165794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/yazar/temelkuran.html </URL>
<DATE> 2003/06/27/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Naomi'nin Selamsız Bandosu 
</HEADLINE>
<TEXT>

     
Bir Kadınlar İki İş makineleri      Birincisi malum. Televizyonda sabah akşam çıplak kadın gösterilse doyurulamayacak, kaynağı henüz tespit edilememiş bir hödüklük hali. Yoldan dişi bir insan geçmesi halinde beynini aldırmış gibi bakan adamların ebleh suratlarını tarif etmenin lüzumu yok herhalde. Makinelere bakma meselesi ise yedi cihan bir araya gelse açıklanamaz. Misal, Ankara'da metro yapıldı yıllarca. Her sabah saat yediden gece on ikiye kadar Ankara'nın belli bir erkek nüfusu, ellerini arkada kavuşturmak suretiyle bu süreci takip etti. Bir kepçenin toprağa giriş açısı üzerine bir grup erkeğin nasıl geniş bir vizyon geliştirebileceğini tahmin bile edemezsiniz. Nedendir, nasıldır, bunu bilemiyoruz tabii. Memleketimizde bir makine sevgisi vardır, bildiğimiz bu. 
     
O esnada Naomi      Bir başka mesele de Türkçe bilmeyenleri geri zekalı zannetme olayıdır ki bunun en iyi örneği "Acun Firarda" adlı bir televizyon şaheseri olan, yüzde yüz yerli malı programdır. Bu programı daha sonra geniş geniş yazmak gerekir aslında Ama bu geri zekalı zannetme olayının son örneği manken Naomi Campbell'in Türkiye'ye gelir gelmez hava limanında yaşadıklarıdır. Önde tesadüfen aynı uçaktan inen Haluk Levent bulunmaktadır. Muhabirlerle gevşek şakalaşmalar sırasında hanımdan bahsedilip, ona bakılıp bakılıp gülünmektedir. Kadın Türkçe bilmiyor ya, kendisinden bahsedildiğini ve konunun son derece müptezel olduğunu anlamayacak sanıyorlar zaar. Kadın bir an önce olay mahallinden kurtulmaya çalışıyor ki, buradan anladığımız şu Türkiye'de ilgiyle boğulmamak gibi bir insani talebin hiçbir karşılığı olmadığını bilmediği gibi günün ilerleyen saatlerinde bunu daha etraflıca öğreneceğinden de habersiz. Velhasıl Naomi Hanım uçaktan iner ve olaylar gelişir... 
     
Tavuklaşan adamlar      Bilhassa ünlü olan güzel kadınları gördükleri zaman adamların fiyakalarını bir yerlere serişleri vardır. Yüzlerinde artık akılla izanla ilgili her şeyi kaybetmiş bir çocuk telaşı, ani gelen sersemleşme çerçevesinde elin ayağın dolaşması, gizlenemeyen sevincin yüz hatlarını komiklik yaratacak biçimde dağıtması... Felaket bir görüntüdür yani. Bir de aynı adamların geceleri eve gidince eşlerine çaktıkları karizma pozlarını gözünüzün önüne getirirseniz manzara komiklikten müptezelliğe doğru gider. Naomi Hanım gelince de işte böyle bir coşku, bir eteklerin zil çalması hali. Podyumda attığı her adım için bin dolar sayılmamış gibi bir de "nerelere koysak" derecesinde bir kendini kaybetme. Bu arada toplam 22 adım atmış hazret Doğadaki bazı canlılar yavrusunu severken öldürür bilirsiniz, ortamda öyle bir "canlılık" işte Bir de tabii CHP Mardin Milletvekili Muharrem Doğan'ın kendi imalatı olan zenci nü tablosunu Campbell'a hediye etmesi var ki bu organizasyon nasıl yapılmıştır merak ederim. Doğan acaba önceden organizatörü arayıp "Bende hazırda bir zenci nü var. Verelim kadına. çok şık olur" mu demiştir Yoksa meclis kulislerinde Türkiye siyasetinin olaya nasıl dahil edilebileceği üzerine görüşmeler sonucunda bir görevlendirme mi söz konusudur 
     Bu memleketi top yekun "Selamsız Bandosu" filminin trajik kasabasına çevirmenin ne alemi var peki Bir ülke azgelişmiş diye illa pespayede mi olmalı yani 
     
     

</TEXT>
</DOC>
