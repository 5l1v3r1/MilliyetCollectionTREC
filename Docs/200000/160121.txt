<DOC>
<DOCNO> 160121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/yasam/yas03.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Dün son kez içmiş olun... 
</HEADLINE>
<TEXT>
Türkiye'de 17 milyon tiryaki var 
Bugün, Dünya Sigarayı Bırakma Günü. Ülkemizde sigara içen insan sayısı her gün artarken, 'tiryaki' kadın sayısı da erkekleri yakaladı... 
     AYŞEGÜL AYDOĞAN İstanbul 

     Sigara ve Sağlık Ulusal Komitesi Koordinatörü Prof. Dr. Elif Dağlı, Türkiye'de halen 17 milyon sigara içicisi olduğunu belirterek, Türk halkının sigaraya günde ortalama 17 milyon dolar harcadığını söyledi. Sigaranın 50 hastalığa neden olduğunu kaydeden Dağlı, "Türkiye, sigara satın almak ve neden olduğu hastalıkları tedavi etmek için yılda 8.5 milyar dolar harcıyor" dedi. 
     Türkiye'de sigara içme oranları hakkında 1988'de yapılan araştırmaya göre erkeklerde yüzde 63, kadınlarda yüzde 24 olan oran, son yıllarda erkeklerde düşmeye başladı. Dağlı, erkeklerde yüzde 50'ye düşen oranın, kadınlarda özellikle büyük şehirlerde yüzde 50'lere ulaştığına dikkat çekti. Sağlık Bakanlığı da bu verileri doğruladı. 
     Türkiye'de eğitimli kadının daha çok sigara içtiğini söyleyen Dağlı, "Gelişmiş ülkelerde ise durum bunun tam tersi. Bundan 30 yıl önce bizde de eğitim almamış kadınlar daha çok içiyordu" dedi. 
     

</TEXT>
</DOC>
