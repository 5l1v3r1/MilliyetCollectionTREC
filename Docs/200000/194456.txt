<DOC>
<DOCNO> 194456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/ekonomi/eko07.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Uydular Telekom'dan ayrılıyor 
</HEADLINE>
<TEXT>

   Türk Telekom'u, özelleştirme yasası gereği uydularından ayıracak yasa tasarısı Ulaştırma Bakanlığı'na sevkedildi 
   
   Türk Telekom, uydularından ayrılıyor. Özelleştirme öncesi Türk Telekom'dan ayrılacak olan uyduların, yeni kurulacak olan anonim şirket çatısı altında faaliyet göstermesini öngören yasa tasarısı taslağı Ulaştırma Bakanlığı'na gönderildi. Taslağa göre, Türksat 1B, 1C ve 2A uyduları Telekom'dan ayrılarak, kurulması öngörülen yeni anonim şirket bünyesinde faaliyetlerini sürdürecek. 
   "Türksat Uyduları İşletmesi A.Ş." adını alması beklenen şirketin, tüm hisseleri Hazine'ye kayıtlı olacak. 
   Daha önce aynı konuda hazırlanan taslakta Telekom'dan ayrılacak uyduların, "Uydu Haberleşmesi Genel Müdürlüğü" adında kurulacak olan şirket bünyesinde işletilmesi benimsenmişti. 
   Türk Telekom'dan üst düzey bir yetkili, Telekom özelleştirmesine ilişkin yasa gereğince uyduların Telekom'dan ayrılmasının zorunlu olduğuna işaret etti. 
   
   
</TEXT>
</DOC>
