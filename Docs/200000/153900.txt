<DOC>
<DOCNO> 153900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/siyaset/siy02.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Renkli 1 Mayıs'ta tek tip birlikleri 
</HEADLINE>
<TEXT>

12 bin polisin görev aldığı mitinge, Greenpeace üyelerinden eşcinsellere kadar her kesimden gruplar katıldı. Kortejlerde yer yer kısa süreli kavgalar çıktı 
     Çağlayan'daki 1 Mayıs Mitingi'ne katılan yasadışı DHKP - C örgütü üyesi bir grup, tek tip elbiseyle askeri düzen içinde yürüyüş yaptı. Greenpeace üyeleri ile eşcinsellerin de yer aldığı kutlamalarda, karşıt görüşlü gruplar arasında zaman zaman kavgalar yaşandı. 
     İstanbul'da 12 bin polisin görev aldığı 1 Mayıs kutlamalarına binlerce kişi katıldı. Kutlamalar, Türk - İş, Hak - İş, DİSK ve KESK'in genel başkanları, CHP Milletvekili Bayram Meral, ÖDP Genel Başkanı Hayri Kozanoğlu'nun aralarında bulunduğu grubun, Taksim Kazancı Yokuşu'nda toplanmasıyla başladı. Atatürk ve arkadaşları, 1 Mayıs 1977'de ölen 37 kişi ile depremlerde ve iş kazalarında hayatlarını kaybedenlerin anısına saygı duruşunda bulunan grup, yokuşun başına karanfil bıraktı. 
     Polis, iki kortej oluşturarak Çağlayan Meydanı'ndaki mitinge gelen grupları, kontrol noktalarında üst aramasından geçirdi. Bu arada Şişli yönünden giriş yapan kortejde bulunan DHKP - C'li Dursun Karataş taraftarları ile Bedri Yağan taraftarları arasında kavga çıktı. Polisin müdahale etmediği kavga, TKP'li grup tarafından yatıştırıldı. 
     DEHAP'lı kadınlar ise beyaz çember üstüne kırmızı kurdele bağlayıp ellerinde üstü kırmızı bezle örtülü 15 tabut taşıdı. Sarı tişört giyen DEHAP'lılar, sık sık Türkçe, Kürtçe sloganlar seslendirdiler. 
     "Zorunlu seks işçiliğine hayır" pankartı taşıyan eşcinsel gruplar da kimliklerini göstererek "Kimliksiz yaşamak istemiyoruz" diye slogan attı. 
     
Polis dayağı unutmadı      Ellerinde kızıl bayraklar ve Deniz Gezmiş'in fotoğraflarıyla Taksim Metro Girişi'nde toplanan yaklaşık 30 kişilik grup, açıklama yaparak çeşitli sloganlar attı. Polis, uyarılara rağmen dağılmayan gruba müdahale etti. Coplu müdahale sırasında bazı göstericiler yaralandı. Grubun tamamı gözaltına alınırken, olayı görüntülemeye çalışan basın mensupları da polis tarafından tartaklandı. 
     
Çin'in 1 Mayıs'ı sarsıldı      Çin'in başkenti Pekin'de daha önceki 1 Mayıs'larda binlerce kişinin coşku dolu kutlamalarına sahne olan Tiananmen Meydanı, bu kez ülkeyi vuran Akut Solunum Yetmezliği Sendromu SARS nedeniyle getirilen gösteri yasağından ötürü boş kaldı. Ülkede daha önce bir hafta olan 1 Mayıs tatili de beş güne indirildi. 
     


SİYASET 














</TEXT>
</DOC>
