<DOC>
<DOCNO> 179056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/ekonomi/eko05.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurlar yüzde 13 zam önerisini reddetti 
</HEADLINE>
<TEXT>

   Hükümetin, 140 milyon seyyanen, yüzde 13 zam önerisini memur sendikalarının temsilcileri yeterli bulmadı 
   ANKARA Milliyet 
   
   Hükümet ile memur sendikaları arasındaki görüşme sürecinde sona yaklaşıldı. Hükümet, 2004 Ocak ayından geçerli olmak üzere birikimli yüzde 13 maaş artışı önerdi. Memurların 2003'ten kalan alacakları için teklif edilen rakam ise seyyanen 140 milyon lira olarak belirlendi. 
   Memur sendikaları ile hükümet adına Başbakan Yarıdmcısı Mehmet Ali Şahin'in yürüttüğü toplu görüşmelerin dünkü ayağında rakamlar konuşuldu. Sabah saatlerinde Kamu - Sen'le başlayan görüşmeler öğle saatlerinde masadan kalkan KESK'in davet edilip katılmasıyla sürdü. Toplu görüşmelerin yarın da devam etmesi kararlaştırıldı. 
   Toplantı sonrası açıklama yapan KESK Başkanı Sami Evren, görüşmelerde kamu çalışanlarının 2003 alacaklarının 401 milyon olduğunu, hükümetin 140 milyon lira önerdiğini belirterek, anlaşma sağlanamadığını vurguladı. 
   Evren, hesaplarına göre 2003 alacaklarının 401 milyon lira olduğunu, 2004 yılı için 6 aylık dönemler halinde yüzde 6 artı 1 olarak toplam yüzde 13 zam önerildiğini ancak bu rakamların kabul edilemeyeceğini söyledi. Evren, Şahin'in kamu çalışanlarına siyaset yapma hakkı ile grev ve toplu sözleşme hakkı tanınmasına yönelik bir hükmün mutabakat metnine konulacağı yönünde taahhütte bulunduğunu söyledi. 
   Kamu - Sen Başkanı Bircan Akyıldız da, 266 milyon lira olarak istedikleri maaş kaybı farkı için hükümet tarafından gelen teklifin 140 milyon lira olduğunu söyledi. 
   
   Birlikte açıklama yapmadılar 
   Görüşme süreci içerisinde sık sık karşı karşıya gelen iki sendika temsilcisinin birlikte açıklama yapmaması da dikkat çekti. Evren bu konuya ilişkin, "demokratik tepkilerde, eylemlerde ve görüşmenin sürdürülüş biçiminde farklılıklar olduğu için ortak açıklama yapma zemini bulamadık" yorumunu yaparken, Akyıldız da "Konunun başından beri takipçisi biziz. Bu açıklamayı en azından birlikte yapmalıydık" diye konuştu. 
   
   
</TEXT>
</DOC>
