<DOC>
<DOCNO> 177695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/son/sontur15.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'ya girmelerine izin verilmeyen KESK üyeleri yolu kapattı 
</HEADLINE>
<TEXT>

     KESK'e bağlı sendikalara üye kamu çalışanlarının Ankara'daki Kızılay Meydanı'nda yapmayı planladığı ''kitlesel basın açıklaması''na katılmak için yola çıkan kamu çalışanları, Eskişehir'in Sivrihisar İlçesi'nde polis tarafından durdurulunca, karayolunu trafiğe kapattı. 
     ''İnsanca yaşam için demokratik bir Türkiye'' yürüyüşü adı altında Ankara'ya gitmek için 90 otobüsle yola çıkan yaklaşık 3 bin 600 kamu çalışanı, Sivrihisar İlçesi'ne bağlı Nasreddin Hoca Beldesi yakınlarında emniyet güçlerince durduruldu. 
     Ankara'ya gitmelerine izin verilmeyen KESK üyeleri, il dışından gelenlerin kente sokulmamasını protesto etmek amacıyla Ankara-Eskişehir ve İzmir Kavşağı'nda oturma eylemi yaparak karayolunu trafiğe kapattı. 
     KESK üyesi memurlar sloganlar atarak bekleyişlerini sürdürürken, eylemin il dışından gelenlerin otobüslerle Ankara'ya gitmelerine izin verilinceye kadar devam edeceği öğrenildi. 
     
</TEXT>
</DOC>
