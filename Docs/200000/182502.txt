<DOC>
<DOCNO> 182502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sontur05.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gelinden damada hediye dansöz 
</HEADLINE>
<TEXT>

     İbrahim LALELİ ANTALYA, DHA 
     

ANTALYA Beach Park Halkla İlişkiler Müdürü Fulya Acargil ile Corinthia Art Otel Genel Müdürü Hakan Yılmaz'ın düğününde en büyük sürprizi gelin yaptı. "Gelinin damata hediyesi'' anonsuyla sahneye getirilen paketten Rus dansöz çıktı. 
     Önceki gün kiraladıkları 7 kişilik uçakta nikahlarını kıydırarak gazetelere haber olan Beach Park Basın ve Halkla İlişkiler Müdürü Fulya Acargil ile Corinthia Art Otel Genel Müdürü Hakan Yılmaz'ın düğünü, Aqualand Su Parkı havuz başında yapıldı. Düğün öncesi Dolphinland'a giden çift, balinaların ağzına verdikleri gelin çiçeğini elleriyle tutmaya çalıştı. Balinalı çiçek şovunun ardından çiçeği burnunda çift, yunuslarla birlikte fotoğraf çektirdi. Mila ve Melisa adlı yunuslarla vakit geçirmekten çok hoşlandığını söyleyen Acargil, yunusu öpmek için de bir hayli zorlandı. 
     Düğün alanında bol bol dans eden çift, 7 katlı düğün pastasını da birlikte kesti. Gecede mesai arkadaşlarıyla dans eden Acargil, ilgi odağı oldu. Damat Hakan Yılmaz gelin için havai fişek gösterisi yaparken, Acargil ise eşine Rus oryantal sürprizi yaptı. Kutu içinde damat ile gelinin bulunduğu yere getirilen dansçı kız, Gelinin damata hediyesi' anonsları arasında şovuna başladı. Acargil'in gülümseyen gözleri önünde kıvrak dansını sergileyen Rus dansçı, damadın yanaklarının kızarmasına neden oldu. Gecede mini su balesi gösterilerileri de sunuldu. 
     Düğünlerinin reklamını yapmak için uçakta nikah kıydırdıkları eleştirilerine hedef olan çiftin düğün gecesinde yunuslarla poz vermeleri ve hediye paketi şeklindeki bir kutudan Rus oryantal çıkması, bazı davetliler tarafından abartılı bulundu. "Bizim örf ve adetlerimizde kutu içinden çıkan dansçı yoktur. Fulya aşırıya kaçmış'' diyen bazı davetliler, gelinin damata yaptığı sürprizi de eleştirdi. 
     
</TEXT>
</DOC>
