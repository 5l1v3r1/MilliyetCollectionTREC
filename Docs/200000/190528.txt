<DOC>
<DOCNO> 190528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sontur15.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de kurultay günleri... Derviş'in mektubu tartışılıyor... 
</HEADLINE>
<TEXT>

     CHP Grup Başkanvekili Haluk Koç, İstanbul Milletvekili Kemal Derviş'in milletvekillerine mektup göndererek görüşlerini açıklamasının doğal bir hareket olduğunu belirterek, ''CHP kendi içinde demokrasiyi işleten bir partidir. Tabii ki herkes kendi görüşünü açıklayacaktır'' dedi. 
     Parlamento'da bir basın toplantısı düzenleyen Haluk Koç, CHP'nin yarın başlayacak olan 30. Olağan Kurultayı öncesi gelişmelerle ilgili gazetecilerin sorularını da yanıtladı. Kemal Derviş'in milletvekillerine gönderdiği mektupla ilgili bir soru üzerine Koç, öncelikle CHP'nin ''kendi içinde tartışan, kendisini tartıştırabilen bir parti'' olduğunu söyledi. CHP'nin kapalı bir parti olmadığını vurgulayan Koç, ''CHP her ne kadar değişik noktalarda eleştirilse de kendi içinde demokrasiyi işleten bir partidir. Elbette herkes kendi görüşünü açıklayacaktır'' diye konuştu. 
     Koç, sözlerini şöyle sürdürdü 
     ''Cumhuriyet'in temel değerlerine sahip çıkan, yaşanan bu kadar yoğun sosyal adaletsizliklerden sonra sosyal devleti arayan ve Türkiye'nin de teslimiyetçi olmadan, her denene 'evet' demeden AB yolunda ilerleyip çağdaş bir devlet olmasını isteyen, herkesin CHP'de yeri vardır ve bu görüşlerini de ifade edecektir. Bu görüşlerini ifade etmesini saygıyla karşılıyorum. Doğaldır... Ben de ifade ediyorum, herkes ifade edecektir. Bu genel şemsiye altında bulunan herkesin CHP'de politika yapmasına ihtiyaç vardır. CHP olarak ne kadar geniş olursak Türkiye'nin demokrasi geleneğine o kadar katkıda bulunabiliriz ve Türkiye'nin önümüzdeki dönemde alternatifi olarak o kadar öne çıkarız. 
     Herkes görüşünü açıklamalıdır. Bunlar açıklanmadan geri planda tutulması daha sıkıntılıdır.'' Haluk Koç, CHP'nin bu kadar ilgi odağı olmasının da mutluluk verici bir olay olduğunu ifade ederek, ''Bu da 80 yıllık bir önemli çınarın Türkiye'de bazı köşelerden eleştiri dozunu aşan yıkıcı tertiplere, saldırılara maruz kalsa da yoluna ne kadar güvenle, güçle devam edeceğinin de bir kanıtıdır'' diye konuştu. 
     
     GENEL BAŞKAN ADAYLIĞI 
     Koç, CHP Genel Başkan adaylığının tüzük değişikliği ile zorlaştırılacağı yolundaki eleştirileri de yanıtlayarak, ''CHP gibi Türk siyasetinde önemli bir köşe taşı olmuş bir siyasi kurumda genel başkan adaylığı gerçekten önemli bir süreç içinde olmalıdır'' dedi. 
     Eski Başbakanlardan Bülent Ecevit'in genel başkan adaylığı sürecine de değinen Koç, genel başkan adaylığının bir taban hareketinin sonucu olması gerektiğini ifade etti. Ona ya da buna kızdığı için sadece kurultay platformunu kullanarak görüşlerini açıklamak için genel başkan adaylığının CHP'ye uygun bir davranış olmayacağını kaydeden Koç, ''Bugün baktığımız zaman çeşitli tepkilere dayandırılan adaylıklar var. Ben eleştirmiyorum. Tabii ki aday olacaklar ama belli bir sayıyla aday gösterilmesini uygun olacağını düşünüyorum'' dedi. 
     
</TEXT>
</DOC>
