<DOC>
<DOCNO> 151418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sonspo33.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep'te tek hedef UEFA Kupası... 
</HEADLINE>
<TEXT>

     Birinci Süper Futbol Ligi'nde, deplasmanda Kocaelispor'u 3-0 yenerek UEFA kupası iddiasında rakiplerine göre bir adım öne geçen Gaziantepspor, emin adımlarla yoluna devam ediyor. 
     Teknik sorumlu Nurullah Sağlam, ligde Bursaspor maçından sonra zorlu bir engeli daha aşmanın sevincini yaşadıklarını söyledi. 
     Kocaelispor'un bu karşılaşmaya büyük ümit bağladığını ve son şans olarak değerlendirdiğini belirten Sağlam, ''Ligin son haftaları yaklaştıkça üst ve altta yarış iyice kızıştı. Bizde UEFA kupası için mücadele veriyoruz. Kocaelispor galibiyetiyle bizi takip eden takımlarla aramızdaki puan farkını 6'ya çıkardık. 2-3 haftaya kadar alacağımız sonuçlarla UEFA hedefini garantilemiş olacağız'' diye konuştu. 
     Kocaelispor'un durumunu göz önünde bulundurarak, karşılaşma öncesi yapılan çalışmalarda özellikle forvet elemanlarını terapiye aldığını ve hata yapmamaları yönünde uyardığını hatırlatan Sağlam, şöyle konuştu 
     ''Kocaelispor bizi yendiği takdirde matematiksel de olsa umutlarını ileri ki haftalara taşıyacaktı. Eğer biz yenilmiş olsak UEFA yolunda yara almış olacaktık, rakiplerle puan farkını en aza indirmiş olacaktık. 
     Rakip korktuğumuz gibi çıkmadı, bireysel çok hata yaptılar, sönük birkaç tane atak geliştirdiler. Kazanmayı gerçekten isteyen taraf bizdik. Bütün gücümüzü sahaya yansıttık, kaybetmeyi zaten asla dünüşmüyorduk. 
     Kocaelispor gibi bir takımın düştüğü durum nedeniyle üzülüyoruz. Ancak ligde son 6 haftaya girilirken, şampiyonluk, UEFA heyecanı ve ligde kalma yarışında nefesler tutuldu. Ligin sonuna kadar bu yarış büyük heyecanla süreceğe benziyor. Biz altı maçımızı da en az kayıpla kapatıp, UEFA'ya katılacağımıza inanıyoruz.'' Sağlam, henüz hiçbir şeyin bitmediğini, rakiplerle aradaki puan farkını koruyup daha üst sıraya tırmanmak için mücadele vereceklerini, ligde 33 puanla kritik bir yerde bulunan İstanbulspor karşılaşmasının hazırlıklarına ara vermeden başladıklarını ifade etti. 
     
     ''UEFA'YA GİDERİZ'' 
     Bu arada Profesyonel Futbol Şube Sorumlusu Asım Atmaz, son haftaların en kritik karşılaşmasını Kocaelispor ile yaptıklarını, aldıkları galibiyetle puanlarını 45'e çıkartarak UEFA yolunda büyük avantaj elde ettiklerini söyledi. 
     Ligin sonuna doğru şampiyonluk yarışının iyice kızıştığını, ligden düşmemek için mücadele veren takımların ise sürpriz yapacaklarına inandığını belirten Atmaz, şöyle konuştu 
     ''Kocaelispor maçında 90 dakika boyunca mücadele veren futbolcularımız, inançları ve hırslarıyla gerçekten hedeflerinin ne olduğunu ortaya koydular. Onları bu mücadeleden dolayı kutluyorum. Farklı Kocaeli galibiyetiyle sağladığımız yüksek moral, İstanbulspor maçına da yansıyacaktır. Bize göre herşey henüz bitmedi. Kalan 6 haftayı da aynı performans ve arzuyla bitirmek zorundayız. Rakiplerimizin nefesini ensemizde hissediyoruz. Bu ligde hata yapana asla af yok.'' 
     





</TEXT>
</DOC>
