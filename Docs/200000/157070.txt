<DOC>
<DOCNO> 157070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/soneko10.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
SARS, hijyenik terlik ihracatını patlattı... 
</HEADLINE>
<TEXT>

     Konya'da ürettiği tek kullanımlık hijyenik terlikleri dünyanın bir çok ülkesindeki otel ve hastanelere satarak önemli pazar yakalayan TURTEKS Dış Ticaret ve Sanayi LTD Şirketi, geçtiğimiz yıl gerçekleşen satış miktarını SARS hastalığı nedeniyle ikiye katladı. 
     Ürettiği ''kullan-at'' türü hijyenik bez terlikleri dünyanın önde gelen otel ve hastanelerine satan TURTEKS, yaklaşık bir yıl önce İngiliz Hava Yolları'nın da aralarında bulunduğu dünyanın çok sayıda hava yolu şirketinin ardından, Türk Hava Yolları'nın terlik ihalesini de Çinli bir firmanın elinden almayı başarmıştı. 
     Güney Afrika'dan ABD'ye kadar çok sayıda ülkedeki otel ve hastanelere, firmaların logolarını ürünlerin üzerine işleyerek terlik satışı yapan TURTEKS, Uzakdoğu'da ortaya çıkan ve dünyanın bir çok ülkesine yayılan ölümcül Sars hastalığı nedeniyle dünyadaki pazar payını hızla artırdı. 
     TURTEKS Dış Ticaret ve Sanayi LTD. Şirketi Muhasebe Müdürü Mustafa Karaduman, sektördeki en büyük rakipleri olan ve ucuz mal satmaları ile tanınan Uzakdoğulu terlik imalatçılarının, Sars hastalığı nedeniyle dünya pazarına mal satamaz hale geldiğini söyledi. 
     Dünyadaki hijyenik terlik talep eden firmalar için Uzakdoğu'dan mal almanın Türkiye'ye göre daha masraflı ve ulaşım yönünden daha zor olduğunu vurgulayan Karaduman, ''Sars hastalığının ortaya çıkması ve yayılması ile birlikte en büyük rakibimiz olan, Çin başta olmak üzere Uzakdoğulu firmalar dünya terlik pazarında önemli ölçüde kan kaybettiler. Üstelik Sars hastalığı endişesi ile dünyada kullan-at tipi hijyenik bez terliklere olan talep de arttı. Bu nedenle Uzakdoğu ülkelerine giden siparişler Türkiye'ye yöneldi. Ülkemizdeki en büyük hijyenik terlik üreticisi firma olarak, bize gelen siparişlerde adeta patlama yaşandı'' dedi. 
     
     AŞIRI TALEP NEDENİYLE YENİ SİPARİŞ ALMIYORLAR 

     Karaduman, Sars hastalığıyla birlikte kapıları ardına kadar açılan dünya hijyenik terlik piyasasına tam olarak hakim olabilmek için İtalya, İspanya ve ABD'de temsilcilikler açtıklarını ve toptan hijyenik terlik dağıtımı yapan firmalarla sıkı bir diyalog içine girdiklerini belirterek, şunları kaydetti 
     ''Siparişlerin artması ile birlikte, makine ağırlıklı üretim yaptığımız halde, fabrikada çalışan eleman sayımızı 70'den 120'ye, günlük üretimimizi ise tam kapasite olan günlük 20 bine yükselttik. Ancak ardı arkası kesilmeyen siparişlere yetişemiyoruz. Halen elimizde bulunan 2 milyon adet terlik siparişi nedeniyle yeni sipariş alımını durdurduk. Yılın ilk 4 ayında 500 bin EURO'luk terlik ihracatı gerçekleştirdik. Yıl sonuna kadar ise tüm dünya pazarına 5 milyon EURO'luk terlik satışı yapmayı hedefliyoruz.'' Ürettikleri standart bir hijyenik terliği ortalama 1 EURO'dan sattıklarını ifade eden Karaduman, üretim kapasitesini yeni makinelerle olabildiğince artırmak için harekete geçtiklerini, amaçlarının Sars hastalığının sağladığı avantajlarını kullanarak, dünya hijyenik terlik piyasasını kendilerine tam olarak bağlamak olduğunu sözlerine ekledi. 
     
</TEXT>
</DOC>
