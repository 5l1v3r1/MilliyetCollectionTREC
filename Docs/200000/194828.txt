<DOC>
<DOCNO> 194828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sonspo02.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen yarın Fransız takımını ağırlıyor... 
</HEADLINE>
<TEXT>

     Basketbol Avrupa Erkekler Ligi C Grubu'nda mücadele eden Efes Pilsen, grubundaki ikinci maçında yarın Fransa'nın ASVEL Lyon Villeurbanne takımını konuk edecek. 
     Efes Pilsen ile ASVEL Lyon Villeurbanne arasındaki karşılaşma, Abdi İpekçi Spor Salonu'nda saat 19.40'da başlayacak. 
     Grubun ilk maçında Efes Pilsen, İspanya'nın TAU Ceremica Vittoria takımını 87-83, Fransız takımı ise Alba Berlin'i 91-89 yendi. 
     
     MAHMUTİ ''KAZANMAMIZ GEREKİYOR'' 
     Efes Pilsen Antrenörü Oktay Mahmuti, grubun ilk maçını kazanıp, lige iyi bir başlangıç yaptıklarını belirterek, ''Ligdeki iddiamızı sürdürmek için ASVEL Lyon Villeurbanne'yi de yenmemiz gerekiyor'' dedi. 
     Mahmuti, Avrupa Ligi'nde mücadele eden takımların aynı güçte olduğunu belirterek, ''Hedeflerimizden sapmamak için bu ve bunun gibi evimizde yapacağımız maçların önemi çok büyük. ASVEL Lyon Villeurbanne de iyi bir kadroya sahip. Bu maç için iyi hazırlandık. Taraftarlarımızın desteğiyle karşılaşmadan galip ayrılacağımıza inanıyorum'' diye konuştu. 
     
</TEXT>
</DOC>
