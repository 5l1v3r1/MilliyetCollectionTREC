<DOC>
<DOCNO> 184675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/guncel/agun.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'AİHM'ye gideceğiz' 
</HEADLINE>
<TEXT>

   HIV virüsü taşıdığı gerekçesiyle eğitimi adeta k busa döndürülen Y.O.'nun ailesi kararlı "Çocuğumuz diğer çocukların okuduğu bir okulda okumalı" 
      Milliyet Özel Ropörtaj 

   AHMET TULGAR 

   
   Y.'nin mavi gözlerine bakmak yetiyor hemen, acilen bir şeyler yapmak gerektiğini anlamak için. Artık ne olursa. Saatlerce dil dökülebilir çocuklarını Y. ile aynı okula göndermek istemeyen velilere. Yalvarılabilir, yatıştırılabilir. Daha olmadı, zor kullanılır. Çünkü Y. giderek herşeyi anlıyor. Anlamaması, bu yaşta böyle kırılmaması lazım. Ancak ondan sonra daha geniş, daha resmi, daha sivil ayıplarımızla uğraşırız. 
   
   Y.'nin doğumunu beklerken neler hissediyordunuz 
   Nazif.O. Büyük heyecan tabii. Her annenin, babanınki gibi. Aynı beklenti. 
   Neşe O Bizimki pek bekletmedi bizi. Hamileliğim çok iyi geçtiği halde sekiz aylık doğdu. 
   Nazif O. Küvöze koydular. Kan zehirlenmesi geçirdi. Kızılay'dan kan aldık. Daha sonra aynı kandan yaşlı bir adama daha verilmiş. O hastalanınca açıklamak zorunda kaldılar kanda HIV virüsü olduğunu. 
   
   'Kaybedeceğimi düşündüm' 
   
   Neydi ilk reaksiyonunuz çocuğunuzun HIV pozitif olduğunu öğrenince 
   Neşe O. Çocuğumu kaybedeceğimi düşündüm. Ne yapacağımızı bilemiyorduk. Daha sonra doktorlar bilinçlendirdi bizi. 
   
   Şimdi Y. farkında mı olanların 
   Nazif O. Farkettirmemeye çalışıyoruz ama mümkün mü. Çok zeki. Her ilaç verişimizde nedenini soruyor. 
   
   Okulda olup bitenlerin farkında mı 
   Nazif O Şimdi de o bize birşeyleri hissettirmemeye çalışıyor. Okulu çok sevmişti ama şimdi daha önce gittiği hastane okulunu özlediğini söylüyor. Oysa orada hiç arkadaşı yoktu. Ondan başka öğrenci yoktu. 
   
   Nasıl öğrendiler okulda Y.'nin HIV pozitif olduğunu 
   Neşe O. Semtimizde biliniyordu zaten. Ve herşey iyi gidiyordu. Parkta diğer çocuklar gibi oynardı oğlum. Aynı semtte oturduğumuz bir veli gidip söylüyor müdüre. Onlar ateşliyor diğer velileri. 
   
   'Bilinçsizdiler' 
   
   Okula çağrıldığınızda ne oldu 
   Neşe O. Biz okul yönetimine anlatmamıştık Y.'nin durumunu. Hukuki olarak da anlatmak zorunda değiliz. Müdür "1200 çocuktan sorumlu olduğunu, riske giremeyeceğini, Y.'yi okuldan almamız gerektiğini" söyledi. Diğer veliler de onun kadar bilinçsizdi hastalık konusunda. Ve bana bağırıp çağırmaya başladılar. Ama ben kendimi ve çocuğumu onlara anlatmaya kararlıyım. 
   
   Velilerin içinden size destek veren olmadı mı 
   Neşe O. Oldu tabii. Ama bu velilerin her konuda bilinçli oldukları hemen anlaşılıyor zaten. Onlar destek verince benim de öfkem yatıştı. Kendimi çok yalnızlaşmış hissetmiştim, o da geçti. Ama herhangi bir derneğin, sivil toplum kuruluşunun destek vermemesi şaşırtıcı. Elimizde yeşil kart hastane kapılarında dolaşıyoruz. 
   
   'Yaralanıyorlar' 
   
   Bu olay sizin dünya görüşünüzü etkiledi mi 
   Nazif O. Karımla söz verdik, bundan sonra kime ayrım yapılırsa onun yanında olacağız. Bir de okullara aynı semtten öğrencilerin gönderilmesi zorunlu olmamalı. Herkes herkesin evinde ne olduğunu biliyor, çocuklar yaralanıyor. 
   
   Ne yapacaksınız 
   Nazif O. AİHM'ye kadar gideceğiz. Çocuğumuz diğer çocukların okuduğu bir okulda okumalı. 
   Neşe O. Biz bizim çocuğumuz için verdiğimiz mücadelenin aynı durumdaki binlerce çocuğun da hayatını etkileyeceğinin farkındayız. Bu bizi daha çok cesaretlendiriyor. 
   
   Bu olay ilişkinizi nasıl etkiledi 
   Neşe O. Görücü usulüyle evlenmiştik, şimdi birbirimizi seviyoruz. 
   
   
</TEXT>
</DOC>
