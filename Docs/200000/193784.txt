<DOC>
<DOCNO> 193784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/soneko44.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK,Uzanlar hakkında suç duyurusunda bulunacak... 
</HEADLINE>
<TEXT>

     Sermaye Piyasası Kurulu SPK aralarında murahhas üyeler Kemal Uzan ve Yavuz Uzan'ın da bulunduğu 9 İmar Bankası yöneticisi hakkında yetki belgesi olmadan repo işlemi yaptıkları gerekçesiyle Savcılığa suç duyurusunda bulunacak. 
     SPK'nın Haftalık Bülteni'ne göre Kurul, İmar Bankası'nın sermaye piyasasında faaliyette bulunmak üzere SPK'dan alınmış herhangi bir yetki belgesi olmamasına karşılık 14 Nisan 1999 ile 10 Eylül 1999 tarihleri arasında müşterileri ile repo işlemi yaparak SPK Kanunu'na aykırı davrandığını belirledi. 
     Bu nedenle Banka Yönetim Kurulu Üyeleri Kemal Uzan murahhas üye , Yavuz Uzan murahhas üye , Erol Hürbaş, Fikri Akyüz ve H. Engin Özbay, Yönetim Kurulu Üyesi ve aynı zamanda Genel Müdürlük görevini yürüten Hilmi Başaran, şubelere gönderilen genel mektupta imzası bulunan o dönemin Genel Müdür Yardımcısı Sadık Karagöz ve Genel Müdür Yardımcı Vekili Koral Özkaya ile söz konusu dönemde Menkul Kıymetler Müdürlüğü'nde Müdür Yardımcısı olan Suat İnkaya hakkında Cumhuriyet Savcılığına suç duyurusunda bulunulması kararlaştırıldı. 
     
     DİĞER SUÇ DUYURULARI 
     Emek Sigorta A.Ş hisse senedinde yapay fiyat ve yapay piyasa oluşturulmasına ilişkin suçun maddi ve manevi unsurlarını içeren fiilleri nedeniyle Tülay Yılmaz, Efes Sınai Yatırım Holding A.Ş'de yine Ali Ziya Sesel, Esat Yontunç ve Millenium İnvestors Fund İnc. yöneticisi Şükrü Cenk Akalın hakkında da savcılığa suç duyurusunda bulunulması benimsendi. 
     Metemtur Otelcilik ve Turizm İşletmeleri A.Ş'de daha önce manipülasyon nedeniyle Savcılığa suç duyurusunda bulunulan isimlere suçun işlenmesinde gerekli araçları sağladıkları için Şirket Yönetim Kurulu Başkan Yardımcısı Recep Emre Can, Yönetim Kurulu Üyesi İsmail Mete Can, Burhanettin Aksoylar, Orhan Aksoylar ve Mehmet Yolcuoğlu hakkında da aynı şekilde suç duyurusu kararı alındı. 
     Geçici işlem yapma yasağı getirilen bu kişilerin sahip oldukları hisse senetlerinin de kurul kaydından çıkarılması kararlaştırıldı. 
     
     EGE OTOMOTİVE PARA CEZASI 
     Ege Otomotiv Sanayi Ticaret A.Ş'nin çeşitli işlemleri nedeniyle uyarılmasını da karar altına alan Kurul, bu şirkete toplam 30.4 milyar lira da idari para cezası verdi. 
     Yine çeşitli işlemler için uyarılması öngörülen Ak-Tur Turizm ve Endüstri A.Ş'den mali tablolarını da bağımsız denetime tabi tutması istendi. 
     SPK kararlarıyla, Nurol Yatırım Bankası A.Ş B tipi Değişken Fonu, Nurol Menkul Kıymetler A.Ş'ye devredilirken, Çelen Kurumsal Değerleme ve Danışmanlık A.Ş'nin değerleme hizmeti vermek üzere listeye alınması benimsendi. 
     Bir başka Kurul kararı ile de İş Yatırım Menkul Değerler A.Ş'nin Kazakistan'ın başkenti Almaata'da irtibat bürosu açmasına izin verildi. 
     
</TEXT>
</DOC>
