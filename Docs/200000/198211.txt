<DOC>
<DOCNO> 198211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sontur01.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Polise 6 saat direndi... 
</HEADLINE>
<TEXT>

     Bakırköy'de hırsızlık amacıyla girdiği binada fark edilince yakalanmamak için çatıya çıkan zanlı, yaklaşık 6 saat süren ikna çabalarının ardından indirilerek gözaltına alındı. 
     Zuhuratbaba Mahallesi Yücetarla Sokak'taki Taner Apartmanı'na bir arkadaşıyla birlikte hırsızlık amacıyla girdiği bildirilen Uğur Ercan, apartman sakinlerince fark edildi. 
     Yanındaki arkadaşının kaçtığı belirtilen Ercan, vatandaşların elinden kurtulmak amacıyla 4 katlı apartmanın çatısına kaçtı. 
     Olay yerine çağrılan polis ekiplerinin tüm ısrarlarına rağmen çatıdan inmeyen Ercan, intihar edeceğini söyleyerek polis ve itfaiye ekiplerini yanına yaklaştırmadı. 
     Ercan, bu arada kendisini aşağı indirmeye çalışan polis ve itfaiye görevlilerine, zaman zaman da çevrede toplanan vatandaşlar ile yoldan geçen araçlara kiremit attı. 
     Zanlı Uğur Ercan, yaklaşık 6 saat süren ikna çalışmalarının ardından çatıdan indirilerek gözaltına alındı. 
     Ercan, sorgusu için Kartaltepe Polis Merkezi'ne götürüldü. 
     
</TEXT>
</DOC>
