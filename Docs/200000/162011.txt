<DOC>
<DOCNO> 162011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/soneko20.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da yarın akaryakıt istasyonları kapatma eylemi yapacak 
</HEADLINE>
<TEXT>

     Petrol Ürünleri İşverenleri Sendikası PÜİS Genel Başkanı Muhsin Alkan, kar paylarının artırılması isteği ile Ankaralı akaryakıt bayilerinin yarın lokal olarak istasyon kapatma eyleminde bulunma kararı aldıklarını bildirdi. 
     Alkan, Türkiye Odalar ve Borsalar Birliği'nde TOBB yarın düzenlenecek ''Akaryakıt Bayileri Ulusal Toplantısında'' bayiler, kar paylarının tüketiciye yansıtılmadan yükselmesini hükümetten isteyeceklerini söyledi. 
     PÜİS Genel Başkanı Alkan, Türkiye Akaryakıt Bayileri Petrol ve Gaz Şirketleri İşveren Sendikası TABGİS Başkanı Atıf Ketenci ile birlikte düzenledikleri basın toplantısında, akaryakıt dağıtım sektörünün içinde bulunduğu sorunlar hakkında bilgi verdi. 
     Alkan, akaryakıt bayilerinin, artan akaryakıt fiyatlarıyla bir yandan işletme sermayesi ihtiyacı artarken, öte yandan her fiyat artışında düşürülen kar payı nedeniyle zarar ettiğini söyledi. 
     Muhsin Alkan, PÜİS ve TABGİS olarak bayilerin 1999 Mart ayından bugüne kadar her fiyat artışında oransal olarak devamlı düşen brüt kar payının hiçbir şekilde tüketiciye yansıtılmadan artırılması için hükümetler nezninde yaptıkları girişimler hakkında bilgi verdi. 
     Yüzde 3.98 olan brüt kar paylarının 1 Temmuz 1998 tarihindeki yüzde 8.5 seviyesine yükseltilmesi için hiçbir adım atılmadığını belirten Alkan, bu durumda sendikalar olarak yetkililer nezdinde yapabilecekleri birşeyin kalmadığını bildirdi. 
     Alkan, şöyle dedi 
     ''Bundan sonra yaşanacak gelişmelerden ne sendikalarımız PÜİS ve TABGİS, ne de bayilerimiz sorumludur. Bunun tek sorumlusu vardır, o da sektörümüze ve bayi camiasına duyarsız kalan 1999 Martı'ndan bu yana kurulan Cumhuriyet hükümetleri ile büyük ümitler beslediğimiz 59. Cumhuriyet Hükümetidir.'' Enerji ve Tabii Kaynaklar Bakanı Hilmi Güler'in sektörün sivil toplum kuruluşları olan ADER, PETDER, PÜİS ve TABGİS'in bir konsensusa vararak öneri getirmesini istediğini belirten Alkan, kar paylarının ana dağıtım şirketleri ile birlikte 14 cente çıkartılmasına ilişkin öneri hazırlayarak bakanlığa ilettiklerini kaydetti. 
     Hükümetin kendilerine verdiği sözlere güvenerek bayilerin istasyon kapatmalarını büyük bir çaba sarfederek engellediklerini ifade eden Alkan, Enerji ve Tabii Kaynaklar Bakanlığı'nın kar paylarının litre başına 1 cent artırarak 9 centten 10 cente çıkarılmasına yönelik olarak hazırladığı kararnamenin bayilerin sabrını taşıran son damla olduğunu ileri sürdü. 
     Alkan, şöyle dedi 
     ''Hükümet yetkilileri ile yaptığımız görüşmelerde bayilerimiz kar payları artırılmazsa istasyonlarını kapatacaklar uyarısını yapmamıza rağmen Hükümet ve yetkililer ne yazık ki bu sesimize kulak tıkadılar. Bayileri rahatlatacak bir kar payı artışı yapmadıkları gibi kar paylarını daha da aşağı çektiler.'' 
     
     ''VERGİ ARTTI'' 

     1 Temmuz 1998'de 13 bin 400 litrelik bir süper benzin tankerinin 2 milyar 600 milyon liraya dolarken bayi kar payının yüzde 8.5 olduğunu hatırlatan Alkan, bugün aynı tankerin 24 milyar 428 milyon liraya dolarken bayi payının brüt yüzde 3.98 olduğunu söyledi. Alkan, kredi kartlarıyla yapılan işlemler nedeniyle ödenen yüzde 3.5-4 arasındaki komisyon nedeniyle brüt yüzde 3.98'den kendilerine birşey kalmadığını kaydetti. 
     Akaryakıt bayilerinin karı düşerken devletin 1 litre akaryakıttan aldığı verginin artığını bildiren Alkan, 4 Kasım'dan bu yana vergi miktarının 1 milyon 1 bin 642 liradan 1 milyon 367 bin 11 liraya çıktığını ifade etti. 
     Alkan, şöyle devam etti 
     ''AK Parti hükümetlerinin göreve başladığı 4 Kasım 2002'de 1 litre benzinin fiyatı 1 milyon 675 bin liradan bugün 1 milyon 823 bin liraya çıkarılmıştır. Yine tabloya baktığımızda 1 litre benzinde rafineri çıkış fiyatı 49 bin 88 lira ucuzlamış, toplam dağıtım payı 16 bin 860 lira gerilemiş, kara nakliye ücreti 386 lira, ÖTV 190 bin 808 lira, KDV ise 22 bin 561 lira artmıştır. Bir başka değişle artan kalem sadece devletin aldığı vergilerde olmuştur. 
     Oysa mevcut kararnameye AK Parti'nin görsel ve yazılı medyada belirttiği gibi aynen uyulsaydı bugün süper benzinin litresininin 1 milyon 543 bin lira olması gerekirdi. Dolayısıyla hükümet her litrede 280 bin lira tüketicinin cebinden almaktadır.'' 
     
     ÜCRETSİZ VERGİ TAHSİLATI GÖREVİ 

     Devletin bu vergileri akaryakıt bayilerinin satışıyla topladığını, akaryakıt bayilerinin devletin ücretsiz vergi tahsilatı görevini sürdürdüğünü anlatan Alkan, ''ödedikleri kurumlar ve gelir vergileri hariç, 2002 yılında toplam bütçe gelirlerinin yüzde 26'sını bayiler kanalıyla toplayan devlet, bayi camiasına 3 centi esirgemiştir'' dedi Yüksek fiyatların akaryakıt bayilerinin yanı sıra tüketicileri de mağdur ettiğini belirten Alkan, tüketicilerin akaryakıttan alınan yüksek vergiler nedeni ile Avrupa'nın en pahalı yakıtını tüketmek zorunda kaldıklarını bildirdi. 
     Tüketicilerin araçlarında meydana gelebilecek tahribatı göze alarak ucuz olduğu için kaçak olarak Türkiye'ye sokulan ham petrolü kullanmaya başladığını ileri süren Alkan, kaçak olarak yurda sokulan ham petrol miktarının 2 milyar dolar olduğunu söyledi. 
     Brüt yüzde 3.98 oranındaki bayi payı ile akaryakıt istasyonlarının işletilmesinin imkansız olduğunu anlatan Alkan, bayilerin son 5 yıldır adım adım yok olmak karşı karşıya bırakıldığını ileri sürdü. 
     
     ADNAN ŞENSES BAŞBAKAN'A İLETTİM 

     Adnan Şenses, toplantıda gazetecilerin akaryakıt bayilerinin kar paylarının artırılmasına ilişkin bir sorusu üzerine, şunları söyledi 
     ''Sayın Başbakan'a arz ettim. Sayın Başbakan, TABGİS ve PÜİS Başkanları ile görüşün. Konuyu çözümlemeye çalışın dedim. Sayın Başbakanım da bana Adnan abi dedi. Dikkate alacağım. Kendileri ile görüşeceğim. Yapılması gereken neyse onu yapacağım diye bana öyle bir konuşmada bulundu. Muhakkak çözümleyecek. Çünkü daha yeni bir hükümet. Bizim bayi karlarının düşüşü devam ediyor. Tabi ki muhakkak bir şey düşünüyordur, Sayın Başbakan.'' Gazetecilerin ''Başbakan Erdoğan'a bir öneri götürdünüz mü '' şeklindeki sorusuna Şenses, ''Sayın Başbakan'a böyle bir öneri götürmedim. Sadece bizim başkanımız, Bana ilettiğinizi sayın Başbakan'a iletin diye söyledi. Bende kendisine ilettim. Evvelki akşamda kendisi ile konuştu başkanımız. Bilmiyorum ne karara vardılar. Ama sayın Başbakan sıcak bakıyor yani bakmıyor değil. Bir takım çözümlerimize bizim dertlerimize ortak olacağına inanıyorum'' yanıtını verdi. 
     ''Başbakan Erdoğan ile görüşecek misiniz '' sorusu üzerine de Şenses, ''Hayır. Dün beraberdik, bir temel atma töreni vardı. Onda iki dakika ayak üstü konuştuk. Zannediyorum çözüm getirecek'' dedi. 
     Gazetecilerin akaryakıt istasyonları sahiplerinin bayilerini diğer kaynaklardan finanse ettiklerini söylediği hatırlatarak, ''Siz nasıl finanse ediyorsunuz '' şeklindeki sorusuna Şenses, sahneden kazandığı para ile bir takım giderlerini ödemeye çalıştığını, öyle bir sıkıntısı olmadığını söyledi. 
     ''Sahneden kazandığınızı akaryakıt bayisine mi veriyorsunuz '' sorusu üzerine Şenses, akaryakıt bayisine vermediğini, kendi personelinin giderine takviye yaptığını bildirdi ''Akaryakıt bayilerinin kapatılması eylemine katılacak mısınız '' şeklindeki soruya da Şenses, ''Ben tek başına kapatmışım. Bu bir şey ifade etmez. Sayın başkanlarımızın vereceği kararı bütün akaryakıt sektöründe görev yapan arkadaşlarımızın uyması gerekecek'' yanıtını verdi. 
     Şenses, ''İstasyonu satmaya çalışıyormuşsunuz doğru mu '' sorusuna üzerine de, ''Ben pek satmak istemiyorum. iyi bir para olursa satarım. Benim bu yaştan sonra yapacak bir işim de kalmadı. Orada ben oyalanıyorum. Zarar da etsem oyalanıyorum. Takviye ile çalışıyor. Muhakkak buna bir çözüm getirecekler. Ondan sonra daha rahat edeceğiz. Ona inanıyorum'' diye konuştu. 

     
</TEXT>
</DOC>
