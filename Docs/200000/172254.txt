<DOC>
<DOCNO> 172254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/spor/spo01.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan rötar yaptı 
</HEADLINE>
<TEXT>

   Beşiktaş'ın yıldız futbolcusu İtalya'da tedavisini yapan Profesör Stefano Marcacchi'nin kontrolünden geçti. Çeşitli testler yapılan ve MR'ı çekilen milli forvetin dün açıklanması beklenen raporu ise bugüne kaldı 
      
   Düğüm çözülüyor 
   İTALYA'DA Profesör Stefano Marcacchi'nin kontrolünden geçen İlhan Mansız'ın dün açıklanması beklenen raporu bugüne kaldı. Bologna'da üç haftadır tedavi gören yıldız futbolcu dün çeşitli testlere tabi tutuldu, ardından da MR'ı çekildi. Marcacchi'nin milli forvetin raporlarını inceleyeceği ve kesin kararını bugün vereceği öğrenildi. Kulüp doktoru Ayhan Optur ise "Mansız için ameliyat kararı çıkarsa en az 5 ay sahalardan uzak kalacak. Diğer ihtimal ise 1.5 ay boyunca tedaviye devam edilmesi" dedi. Yönetimin gelecek habere göre transfere yön vereceği belirtildi. 
   
   Luce'nin problemi 
   BEŞİKTAŞ Teknik Direktörü Lucescu'nun, yabancı santrfor konusunu neden ağırdan aldığı ortaya çıktı. Kadroda bulunan Cordoba, Ahmed Hassan, Pancu, Zago, Ronaldo, Giunti'den memnun olduğunu belirten Lucescu, yöneticilerle yaptığı görüşmede, "Transferi yaptık. Peki sonra bu isimlerden hangisini tribüne yollayacağım. Bütün kurgumuz bozulacak. İlhan'ın dönmesi bizim için çok önemli. Gol sorunu yaşayacağımızı sanmıyorum. Bir süre daha İlhan'ı bekleyebiliriz. Acil transfer gerekmiyor" dediği öğrenildi. 
   
   Rakip Arsenal    SİYAH-BEYAZLILAR bugün İngilizler'in ünlü takımı Arsenal ile bir hazırlık maçı oynayacak. Bad Waltersdorf Stadı'ndaki maç TSİ 19.00'da başlayacak. Bu arada Teknik Direktör Lucescu yedek kadroya şans tanımak amacıyla yarın da bir hazırlık maçı yapmak için rakip aramaya başladı. 
   
   Hepsi pehlivan    Beşiktaş'ın dünkü idmanı oldukça neşeli geçti. Antrenman sırasında Pancu ile İbrahim güreşe tutuştu. Giunti'nin hakemlik yaptığı müsabakada İbrahim, Rumen oyuncuyu bir dakikada tuş etti. Daha sonra Ahmet Yıldırım ile Yasin kapıştı. Ahmet uzun süren maçta Yasin'i devirdi. En ilginç maç ise futbolcu Sinan ile 110 kilo olan tercüman Sinan'ın kapışmasıydı. Tercüman Sinan, futbolcu adaşını omuzuna alarak saha ortasında gezdirmesi kahkahalara yolaçtı. 
   
   Bratu bilmecesi    Teknik Direktör Lucescu, Rumen oyuncunun transferini bitirdiğini iddia etti. Bratu ise "Ben Galatasaray ile anlaştım. Beşiktaş da nereden çıktı " dedi 
   BÜNYAMİN OSMAN 

   'Dengeleri bozmaz' 
   TEKNİK Direktör Lucescu ile dün kampa katılan Başkan Serdar Bilgili yabancı santrfor konusunu görüştü. Rumen hoca, Galatasaray'ın da peşinde olduğu Bratu'nun transferini bitirdiğini söyledi, "Arjantin ya da Brezilya'da iyi golcüler var. Fakat çok pahalı. Bratu, Pancu ayarında ve daha gole dönük bir isim. Hem fiyatı da dengeleri bozmaz. Tribüne çıkarsa da sorun olmaz" dedi. 
   
   'Dalga geçtiler' 
   BİLGİLİ durumu yönetimde değerlendireceğini belirtirken, Bratu, Rumen basınına çarpıcı açıklamalar yaptı. Genç oyuncunun, "Galatasaray'a gitmem için cumartesi günü son detaylar konuşulacaktı. Ancak her şey alt üst oldu. Başkanım bu transferden vazgeçti. Çok sinirliyim. Benimle dalga geçtiler. Galatasaray ile anlaşmıştım. Beşiktaş da nereden çıktı " demesi kafaları karıştırdı. 
   
   Transfer teklifi    Lucescu idman bitiminde, yanına gittiği Sergen'in başını okşadı ve yıldız oyuncu ile ilginç bir sohbet etti. Tecrübeli çalıştırıcı, "Her antrenmanda 15 - 20 dakika çalışıp basın mensuplarının yanına gidiyorsun. Ama sen profesyonelsin. Bari söyle de sana para versinler. Yazı başına 10 bin dolar alıp, transfer ol istersen" dedi. 
   
   Bilgili perişan oldu    BEŞİKTAŞ'IN Avusturya kampına dün katılan Başkan Serdar Bilgili, yollarda perişan oldu. Bilgili, havalimanından kampa gelirken şöförü yolu kaybedince zor anlar yaşadı. Başkan, menajer Sinan Engin ve yönetici Haşmet Kürüm'ün büyük çabaları sonrası ancak üç saatte kampa ulaşabildi. 
   
   
</TEXT>
</DOC>
