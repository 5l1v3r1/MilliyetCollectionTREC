<DOC>
<DOCNO> 154774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sondun05.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Irk ayrımcılığı savaşçısı Sisulu 91 yaşında öldü 
</HEADLINE>
<TEXT>

     Güney Afrika Cumhuriyeti'ndeki ırkçı beyaz azınlık hükümetince yürütülen ırk ayrımcılığı politikalarına karşı savaşın önde gelen liderlerinden Walter Sisulu, hayatını kaybetti. 
     Afrika Ulusal Kongresi'nden ANC yapılan açıklamada, Sisulu'nun, yakalandığı kronik bir hastalığa karşı uzun süredir yürüttüğü mücadelede yenik düşerek, 91 yaşında hayata gözlerini yumduğu belirtildi. 
     ANC Gençlik Birliği'nin kurucularından olan Sisulu, ANC yönetimini, ırk ayrımcılığına karşı mücadele eden ünlü Güney Afrikalı liderler Nelson Mandela ve Oliver Tambo ile birlikte, ülkedeki ırkçı beyaz azınlık hükümetinin yürüttüğü ırk ayrımcılığı politikalarına karşı etkin protesto hareketleri düzenlemeye ikna eden lider olarak biliniyordu. 
     Güney Afrika Cumhuriyeti Hükümeti'ne girmesi 1954 yılında yasaklanan Sisulu, 1960'da yargılanmadan tutuklanmış ve sonraki yıllarda da, ırkçı beyaz yönetimin sürekli olarak tutuklamalarına ve tacizlerine maruz kalmıştı. 
     Mandela ve diğer ANC eylemcileriyle birlikte 1964'te sabotaj suçlamasıyla ömür boyu hapis cezasına çarptırılan Sisulu, 1989'da serbest bırakılana kadar 26 yıl hapiste kalmıştı. 
     ANC'nin genel başkan yardımcılığı görevine 1991 yılında seçilen Sisulu, bu görevini, Güney Afrika Cumhuriyeti'nde 1994'de ilk kez yapılan demokratik seçimlere kadar sürdürdü. 
     
</TEXT>
</DOC>
