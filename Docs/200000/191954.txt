<DOC>
<DOCNO> 191954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/spor/spo04.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fırtına dinmiyor 
</HEADLINE>
<TEXT>

   Trabzonspor'da kongrenin ertelenmesinden sonra yaşanan gerginlik üst düzeye çıktı. Divan Başkanı Algan, Önal'a yanıt verirken, Onursal Başkan Mehmet Ali Yılmaz da tepki aldı 
      
   Ağır yanıtlar 
   BORDO - Mavili kulüpte sular bir türlü durulmadı. Eski asbaşkanlardan İskender Önal'ın ağır eleştiriler yönelttiği Divan Kurulu Başkanı Nizamettin Algan, Önal'a "Listeni yap, kimseye de sorma" demediğini ileri sürdü. Algan, "Önal'a 'Her ihtimale karşı hazırlıklı ol. Yönetimden kongre kararı çıkabilir' dedim. Ama o ne dendiğini değil, duymak istediğini anlamış. Terbiyesizliğin çaresi vardır, ama kararsızlık ve dengesizlik varsa, tedavisi çok uzun süre alır" dedi. 
   
   Ağaoğlu'na eleştiri 
   ALGAN, Ahmet Ağaoğlu'nun çekilmesiyle sağlıksız bir ortam oluşturulduğunu belirtti. Divan Başkanı, "Üzerimize düşeni yapmak için toplantıya karar verdik. 7 kişilik komite kuruldu. Kongre ertelenmezse bunun bir nevi fırsatçılık, selin önünden kütük kapma yarışına döneceğini düşünüyordum. Birkaç kişinin, komiteye ve yönetime baskı yaptığı söyleniyor. Komitede 7 kişi, yönetimde 15 kişi bulunuyor. Bu söylenenler, onlara da hakarettir" diye konuştu. 
   
   Algan'a destek 
   BAŞKAN Zeki Erkuloğlu da, "Cumartesi yoktum. Nizamettin beye telefon açarak, 'İskender Önal adaysa, bunu engelle. Çünkü sağlıklı liste yapılamaz' dedim. Algan da, 'Biz, her adaya eşit mesafedeyiz' cevabını verdi. Şimdi suçlanıyor" dedi. Süleyman Atal ile Nevzat Şakar da, İskender Önal'ı kınadılar. Bu arada M.Ali Yılmaz'ın, onursal başkan olarak kulübe el koyabileceği mesajını vermesi büyük tepki gördü. Öte yandan Özkan Sümer bugün bir basın toplantısı düzenleyecek. 
   
   Bizi ilgilendirmez 
   Aybaba dikkatli 
   TRABZONSPOR Teknik Direktörü Samet Aybaba, camianın yaşadığı iç gerginliğin kendilerini ilgilendirmediğini belirtti. Aybaba, "Kongrenin ertelenmesi, ya da yönetimde yaşanan sorun bize yansımıyor. Biz sadece Trabzonspor'u seven herkesten sevgi ve yardımlaşma bekliyoruz" dedi. Tecrübeli hoca, Malatyaspor karşısında kaybettikleri 2 puanı, bu hafta telafi etmeye çalışacaklarını da söyledi. 
   
   'İyiye gidiyoruz' 
   AYBABA, İstanbulspor'un ligin en istikrarlı takımlarından biri olduğunu hatırlattı. Bordo - Mavili hoca şöyle devam etti "Bursaspor'u 3 - 0 mağlup etmeleri de bunun göstergesi. Ama biz de futbol olarak her geçen gün iyiye gidiyoruz. Yukarıdaki takımlardan kopmamak, futbol olarak üst düzeyde, puan olarak da her zaman zirveye yakın duran bir Trabzonspor olmak için mutlaka yenmek istiyoruz." 
   
   
</TEXT>
</DOC>
