<DOC>
<DOCNO> 185354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sonspo16.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'da deplasman fobisi... 4 maçta 1 puan alabildi 
</HEADLINE>
<TEXT>

     Konyaspor, 10 yıl aradan sonra yükseldiği Süper Lig'e oldukça iddialı girmesine karşın, 4 deplasman maçından sadece 1 puan alabildi. 
     İkinci Lig'de şampiyon olduktan sonra kısa sürede çok sayıda futbolcu transfer ederek kadrosunu güçlendiren Konyaspor, Süper Lig'e iyi bir hazırlık dönemi geçirerek başladı. 
     İlk maçında kendi sahasında Trabzonspor ile berabere kalarak, olumlu not alan yeşil-beyazlılar, daha sonra Elazığ deplasmanında beraberliğe razı oldu. İkinci deplasmanında Gaziantepspor'a yenilen Konyaspor, Galatasaray gibi iddialı bir takımı kendi sahasında yenmesine rağmen, daha sonra üst üste çıktığı 2 deplasman maçından da puansız ayrıldı. 
     Ligin başından bu yana oynadığı 4 deplasman maçından sadece 1 puan çıkarabilen ve rakip sahada sorun yaşayan yeşil-beyazlı ekip, sahasında gösterdiği başarıyı, deplasmanda gösterememenin sıkıntısını çekiyor. 
     Futbol Şube Sorumlusu ve Basın Sözcüsü İbrahim Kaplan, en büyük sorunlarının deplasmanda girdikleri pozisyonları değerlendirememek olduğunu kaydetti. 
     Kaplan, oynadıkları 7 maçın 4'ünde kırmızı kartlar nedeniyle sürekli eksik kaldıklarını belirterek, ''Bu da bizi olumsuz etkiliyor. Ancak, asıl sorun deplasman fobisi. Kısa sürede bu sorunu aşmak zorundayız'' dedi. 
     Deplasmanda da 3 puan almaya hasret olduklarını ifade eden Kaplan, ''Takımdaki sorunlar için gereken önlemler hızla alınıyor. Oynadığımız kötü oyunlardan ders çıkararak, daha iyi olmak zorundayız'' diye konuştu. 

     
</TEXT>
</DOC>
