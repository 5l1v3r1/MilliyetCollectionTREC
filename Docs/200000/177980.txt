<DOC>
<DOCNO> 177980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sondun14.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
''Türk Özel Kuvvetleriyle görüştük. Birlikte çözüm arıyoruz'' 
</HEADLINE>
<TEXT>

     ABD'nin Kerkük Temsilcisi Albay William C. Mayville, Kerkük'teki olayların büyümemesi için kentteki Türk Özel Kuvvetleri ile görüştüklerini belirterek, ''Birlikte çözüm arıyoruz, hedefimize varacağız'' dedi. 
     Türk gazetecilere açıklamalarda bulunan Albay Mayvılle, 4 gün önce kimlikleri belirlenemeyen bazı kişilerin Tuzhurmatı'da bir türbeyi tahrip ettiğini, bunun da Şii gurupları kızdırdığını, bunun üzerine de Tuzhurmatı ve Kerkük'teki olaylar çıktığını söyledi. 
     
     ''2 POLİS GÖZALTINA ALINDI'' 

     Yıllardır dini vecibelerini yapamayan ve son zamanlarda biraz rahatlayan Şiileri bu olayın çok kızdırdığını ve olaylarda ölenlerin bulunduğunu hatırlatan Mayville, şöyle dedi 
     ''Olaylarda, bazıları polislerin ateş açtığını söyledi. Bunun üzerine yapılan çalışmalarda, 2 polis gözaltına alındı. Valilik, olayı geniş çaplı araştırıyor. Olayla ilgili Türkmen gruplarıyla görüştük. Tuzhurmatı'daki türbeyi valilik yeniden onararak, ibadete açacak. Bu olayların fazla büyümemesi için Kerkük'teki Türk Özel Kuvvetleri ile görüştük. Birlikte çözüm arıyoruz, hedefimize varacağız. 17 Mayıs'tan beri ilk defa böyle bir olay yaşandı. Şimdiye kadar buradaki guruplar barış içindeydi. Böyle bir olay yaşandığı için çok üzgünüz. Bizim için çok kötü bir gündü ve bizi kötü etkiledi. Elimizden geldiği kadar iyi duruma getirmeye çalışacağız. Bizim bu olayı durdurmaya gücümüz var. Bu sabah Valilikte ölenler için 1 dakikalık saygı duruşu yapıldı.'' 
     
     ''TÜM SİYASİ PARTİLERİ ARADIK'' 

     Mayville, Kerkük'te değişik etnik gurupların var olduğunu, ancak buna rağmen bugüne kadar Irak'ın en sakin kenti olduğunu kaydederek, şunları söyledi 
     ''Tabi şimdiye kadar bu tür olaylar niye olmamış diye sormak gerekir. Eminim Kerkük'te yine barış ortamını sağlayacağız. Olaydan sonra kentteki Arap, Kürt ve Türkmenlere ait tüm siyasi partileri aradık. İzinli ve izinsiz tüm silahları aldık. Şehirde halk arasında olaylarla ilgili farklı görüşler var.'' 
     
     ''TUZHURMATI'DA ABD ASKERLERİ DE ATEŞ AÇTI'' 

     ABD'nin Kerkük Temsilcisi Albay William C. Mayville, Türk askerinin Irak'a gelişi ve olayların Türk askerinin gelişini engellemek için yapıldığı yönündeki iddialar hakkında gazetecilerin çeşitli sorularını, şöyle yanıtladı 
     ''Hayır öyle bir şey olduğunu düşünmüyorum. Bu, içeriden olan bir şey. Beldede meydana gelen çatışmada, ABD'li askerler de ateş açmıştır. Fakat, ölenlerin kimin açtığı ateş sonucu öldüğü araştırılıyor. Türk askerinin Irak'a gelmesiyle ilgili soruya cevap veremem. Bu konu beni aşıyor. Kerkük'teki özel kuvvetlerle diyalogumuz çok iyi. 
     Kerkük, çok kırılgan durumda. Etnik gurup sayısı fazla. Bazı gurupların iddia ettiği gibi Türkmenlerin yürüyüş yaptığı yere yakın polis karakolunda çalışanların tümü Türkmen. Bizim guruplar arasında ayrım yapmamız söz konusu değil. Herkese eşit mesafedeyiz. Türkmen gurupların kendilerini geri planda hissetmesine gerek yok. Biz Türkmenlerin sıkıntılarını aşmak için çalışıyoruz. Türkmenlere saygı duyuyoruz.'' 
     
     ART NİYETLİ KİŞİLER 

     Mayville, Tuzhurmatı Beldesi'ndeki olayların, Türkmenlerle Kürtleri birbirine düşürmek amacıyla art niyetli kişilerce çıkarıldığını söyledi. 
     Kerkük'ün Tuzhurmatı Beldesi'nde, bugün bir barış toplantısı düzenlendi. Kaymakamlık binasındaki toplantıya, ABD'nin Kerkük Temsilcisi Mayville, Arap kökenli Kerkük Vali Yardımcısı İsmail Hadidi, Kürt Temsilci Hacı İbrahim Nevculi, Tuzhurmatı Kaymakamı Muhammed Reşit ve Kerkük Meclis Başkanı Tahsin Kahya katıldı. 
     Albay Mayville, toplantıda yaptığı konuşmada, 4 gün önce Tuzhurmatı'daki türbeyi tahrip edenlerin art niyetli kişiler olduğunu belirterek, ''Türkmenlerle Kürtleri birbirine düşürmek için böyle bir olayı yaptılar. Olayın yaşanması bize çok üzdü. Dilerim böyle bir olay bir daha yaşanmaz'' dedi. 
     Kerkük Vali Yardımcısı Hadidi ise olayı gerçekleştirenlerin huzursuzluktan medet umanlar olduğunu, tahrip edilen türbeye herkesin sahip çıkması gerektiğini kaydederek, olayları olumlu görmediklerini ve türbeyi en kısa zamanda onaracaklarını bildirdi. 
     Kerkük Meclis Başkanı Kahya da, bunu yapan insanların, aralarına kin ve nifak tohumu sokmak istediğini dile getirerek, ''Olaydan sonra soğukkanlı davranmak gerekiyordu. Güç kullanılmamalıydı. Güç kullanılması hiçbir şeyi çözmez. Şu an eski kardeşliği yeniden tesis etmek için çalışıyoruz'' diye konuştu. 
     Toplantının yapılmasının kendilerini çok sevindirdiğini söyleyen Tuzhurmatı Kaymakamı Reşit de, olaydan önce beldede yaşayan insanların buraya kalkındırmak için çok çalıştığını bildirdi. 
     Kürt bölgesinde böyle bir olayın ilk defa görüldüğünü, ancak sorunu gidermeye çalışacaklarını anlatan Reşit, yüzyıllardır kardeşçe yaşayan Kürt, Arap ve Türkmenlerin arasında böyle bir olayın yaşanmasına bir daha izin vermeyeceklerini kaydetti. 
     Barış toplantısı, daha sonra basına kapalı sürdürüldü. 
     

     
</TEXT>
</DOC>
