<DOC>
<DOCNO> 199840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sontur13.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dokunulmazlıkta samimiyet testi 
</HEADLINE>
<TEXT>

     CHP, milletvekili dokunulmazlığı ile ilgili Anayasa değişikliği tekliflerinin oylamasının ''Açık'' yapılmasını istedi. 
     Yasama Dokunulmazlığı Araştırma Komisyonu'nun CHP'li üyeleri, görüşlerini içeren bir raporu Komisyon Başkanlığı'na sundu. 
     Edinilen bilgiye göre raporda, dokunulmazlık kurumunun milletvekillerinin kişisel çıkarlarını korumak ve keyfi davranmalarını sağlamak amacıyla getirilmediği belirtildi. Yasama sorumsuzluğunun milletvekillerini toplumda imtiyazlı kılma amacına yönelik olmadığı kaydedilerek, ''Parlamenter bağımsızlığı teminat altına almayı amaçlamaktadır'' denildi. 
     Geçen dönemlerde genel başkanların imzalarını taşıyan teklifler hazırlanmasına karşın sonuç alınamadığına dikkat çekilen raporda, şu görüşler ifade edildi 
     ''Bu sebeple, 22. Dönemde yapılmak istenilen değişikliğin sonuç verebilmesi ve bu konuda kamuoyuna karşı ortak bir anlayış sergileyen siyasi partilerin samimi ve tutarlı olup olmadıklarının tespiti amacıyla Anayasa'nın 83. ve 100. maddeleriyle ilgili değişiklik tekliflerinin gizli oylama yerine açık oylamayla yapılması zorunluluğu vardır. Aksi takdirde teklif aşamasında gerekli çoğunluğun sağlanması, ancak Genel Kurul aşamasında bu çoğunluğa ulaşılamaması gibi bir sonuç doğacaktır. Böyle bir sonuç ise Meclis'in tutarlılığı ve inandırıcılığı bakımından onulmaz bir yara almasına yol açacaktır.'' 
     
     TUTULMA VE TUTUKLANMA 
     Milletvekili seçilmeye engel olarak gösterilen suç iddiaları dolayısıyla ''Tutulma ve tutuklama olmamak kaydıyla'' soruşturma açılması ve yargılama yapılmasına olanak tanınması görüşünün yeraldığı raporda, ''Yolsuzlukla mücadelenin etkin sonuç vermesi ve bu konuda kamuoyunda doğmuş olan hassasiyetin giderilmesi için'' bunun gerektiği belirtildi. 
     Raporda, sürecin kısaltılması için savcılık veya mahkemelerin, dosyaları doğrudan TBMM Başkanlığı'na göndermesi ve komisyonun da 3 ay içinde kararını vermesi önerisi yeraldı. 3 ay içinde işlem yapılmayan dosyalar hakkında da ''Dokunulmazlığın kaldırılması kararı verilmiş sayılması'' istendi. 
     
</TEXT>
</DOC>
