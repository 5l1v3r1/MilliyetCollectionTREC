<DOC>
<DOCNO> 169862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sontur34.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Laila'nın duvarına bırakılan bombalı çanta uzaktan patlatıldı... 
</HEADLINE>
<TEXT>

     Laila'nın duvarına bırakılan bombalı çanta, uzmanlar tarafından fünye ile kontrollü patlama uygulanmak suretiyle imha edildi. 
     Saat 16.00 sıralarında Ortaköy Muallim Nacibey Caddesi üzerinde bulunan Laila adlı ünlü eğlence merkezinin Cemil Topuzlu Parkı tarafındaki duvarının dibinde, tamiratlarda kullanılan görünümde bir çanta olduğu fark edildi. 
     Çantayı, parkın yanındaki sitede çalışan işçilere ait olabileceğini düşünerek site önüne bırakan vatandaşlar, aradan geçen süre içerisinde çantanın sahibi ortaya çıkmayınca durumu polise bildirdiler. 
     Olay yerine gelen uzmanlarca içinde bomba düzeneği olduğu saptanan çanta, Muallim Nacibey Caddesi araç ve yaya trafiğine kapatıldıktan sonra fünye kullanılarak kontrollü bir şekilde patlatıldı. 
     Yapılan ilk incelemeler sonucunda, bombanın uzaktan kumanda düzeneğine sahip olduğu belirlendi. 
     İncelemede, bombanın telefon sistemli ve fabrikasyon olduğu, üzerinde 9 adet çakmak gazı tüpü, bir cep telefonu, 4.5 voltluk bir batarya ve fünye bulunduğu anlaşıldı. 
     Uzaktan, telefonla harekete geçirilebilecek düzeneğe sahip bulunan bombada patlayıcı olarak da C3 ya da C4 kullanıldığı, ancak niteliğinin tam olarak laboratuvar incelemesi sonucu ortaya çıkacağı kaydedildi. 
     Uzmanların bombaya ait parçaları olay yerinden toplamasından sonra, Muallim Nacibey Caddesi yeniden ulaşıma açıldı. 
     Laila'nın sahibi Şefik Öztek, Beşiktaş'ta uzmanlar tarafından fünye ile kontrollü şekilde patlatılan bombanın bulunduğu yerin, Laila'ya 60 metre uzakta olduğunu ve olayın kendileriyle ilgisinin bulunmadığını savundu. 
     Öztek, A.A muhabirine yaptığı açıklamada, olayın Laila ile anılmasının son derece yanlış olacağını ifade ederek, şunları kaydetti 
     ''Laila'da çalışan bir elemanımız, gelirken çantayı görmüş. Hatta 'çantada bir gariplik var' demiş ve çantayı açmış. Bomba olduğunu anlayınca, polise haber vermiş. Bombanın bulunduğu yer, Laila'dan 60 metre uzakta. Müessesemizle uzaktan yakından ilgisi yok. Bombayı bulan kişinin ifadesi poliste. Bombanın nerede bulunduğunu da orada göreceksiniz.'' Öztek, polis kayıtlarında olayın nasıl geçtiğini bilmediğini ifade ederek, kendileriyle ilişkilendirilecek haberlerin müesseselerini olumsuz etkileyeceğini vurguladı. 
     
</TEXT>
</DOC>
