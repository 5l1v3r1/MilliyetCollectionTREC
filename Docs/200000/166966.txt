<DOC>
<DOCNO> 166966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/guncel/gun03.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
El Aksa'nın ölüm kampında bir gece 
</HEADLINE>
<TEXT>

Arafat'ın isteği üzerine mecburen İsrail'e ateşkes ilan eden El Aksa Şehitleri Tugayı'nın Gazze'deki kampında herkes maskeli... 
     BURÇUN İMİR 
GAZZE-DHA 

     İsrail'e karşı en son ateşkes ilan eden El Fetih Örgütü'nün silahlı kanadı El Aksa Şehitleri Tugayı'nın kampına girdik... İşte hikayemiz... Üç günlük çabanın sonunda davet edildiğimiz evde, örgüt üyeleri maskeyle yüzlerini gizledikten sonra bir odaya çağrılıyoruz. Biz röportaj için kabul edildiğimizde h l ateşkes ilan etmemiş olan El Aksa, direnişte kararlı olduğu mesajını dünyaya gönderiyor. Röportajın ortasında gelen bir telefon, görüşmenin de sonunu getiriyor. Kod adı "Ebu Abdullah" olan konuk, bizimle konuştuğu için üst düzey bir komutan tarafından azarlanıyor. Filistin lideri Yaser Arafat'ın dizginleyemediği örgüte, konuşma yasağı getirildiğini öğreniyoruz. Abdullah, CNN Türk Kameramanı Burak Özcan'ın kasedini kırıyor, "Bu görüşmeyi unutun" diyerek arkasını dönüp gidiyor. 
     
     'TELEFONUMUZU BEKLEYİN' 
     Gazze'de bir gün daha kalıp örgütü ikna etmeye karar veriyoruz. Prodüktörümüz Talal Ebu Rahma, devreye üst düzey komutanları sokuyor. Bu arada örgüt koşullu ateşkes ilan ettiği için, üst düzey komutan bizimle konuşmaya razı oluyor. 
     Gelen mesaj çok net "Akşam namazından sonra telefonumuzu bekleyin. Kuralları ve yeri biz belirleyeceğiz." Hava iyice karardıktan sonra telefon geliyor. Gazze'nin arka sokaklarında bir marketten çıkan Filistinli yolumuzu kesiyor. "İkinci sokaktan sağa dönün, sizi orada biri bekliyor" diyor. Söyleneni yapıyoruz, bizi bekleyen kişi arabaya biniyor, yolu tarif etmeye başlıyor. Sanki şehirde daireler çiziyoruz. Sonunda araba durduğunda dışarı çıkmak için hamle yapıyorum. Ancak yanımdakiler, "Bekle, ne zaman çıkacağını söyleyeceğiz" diyerek geri çekiyorlar. 
     Dışarıdaki sessizliği bozan tek şey, Gazze Şeridi'nin üzerinden uçan İsrail F-16'ları. Sokaklarda El Aksa Şehitleri Tugayı'nın komutanı için olağanüstü güvenlik önlemleri alınmış. Her köşede bir koruma bekliyor. Vakit gelince arabadan iniyorum. Dört duvarla çevrili açık bir araziye geliyoruz. Duvarlarda örgütün simgeleri ve Bağımsız Filistin için direniş sloganları var. Aracılar, geldiğimiz yerin intihar komandolarının eğitim kampı olduğunu söylüyor. Bu sırada arazide karaltılar görüyorum. Maskeli, alınlarında örgütlerinin ismi yazılı, koyu renk giysili beş Filistinliden kiminin elinde Kalaşnikov, kiminin elinde M - 16 var. Karşılıklı selamlaşmayla birlikte kurallar çiziliyor. İsim yok, adres yok. Fazla zamanımız da yok ve röportaj başlıyor. 
     
El Aksa Şehitleri Tugayı kimdir Bu örgütün nihai hedefleri nedir 
     El Aksa Şehitleri Tugayı, El Fetih'in silahlı kanadıdır. Filistin halkının içinde bulunduğu durum bu örgütün oluşmasını zorunlu kıldı. Amacımız kutsal mek nları korumak, Filistin topraklarını savunmak ve Kudüs'ü kurulacak devletin başkenti yapmak. 
     
Peki ya hudna geçici ateşkes İlan ettiğiniz ateşkese uyacak mısınız 
     Biz terörist değiliz, askeriz. Sözümüz namusumuzdur. Karşı taraf da sözlerine sadık kalır ve kendini barışa adadığını gösterirse, sözümüzü tutarız. 
     
Ama diğer örgütlere göre daha geç ilan ettiğiniz ateşkesten sonra da saldırılar oldu. Planlı değil miydi 
     Ateşkes olsun olmasın, iki düşman ortak bir noktada buluşmaya çalışınca her iki taraftan da küçük çapta saldırılar olabilir. Bunu hemen durdurmak çok zor. Hepimiz, liderimiz Arafat'ın kararlarına bağlıyız. Ufak olaylar ateşkes kararından döndüğümüz anlamına gelmiyor. 
     
     KADINLARIN ROLÜ ÖNEMLİ 
Bir tek El Aksa Şehitleri Tugayı intihar saldırısı eylemlerinde kadınları kullanıyor. Neden 
     Özgürlük için büyük bedel ödememiz gerekiyor. İçinden geçtiğimiz zor dönemde Filistin kadınlarına önemli rol düşüyor. Filistin'de kadın da erkek kadar toplumun tüm zorluklarına ve güzelliklerine ortaktır. Onlar İsrail'in içine daha kolay nüfuz edebildikleri için rolleri çok önemli. Kadın direnişçilerimizle gurur duyuyoruz. 
     
İsrail'i terör devleti olmakla suçluyorsunuz. Ancak saldırılarınız yüzünden pek çok sivil ölüyor... 
     İsrail'in elinde dünyanın en iyi silahları var. Gelişmiş teknoloji ve etkili savaş teknikleri kullanıyor. Her gün çocuk - yaşlı demeden ölüm saçıyor. Buna karşın Filistinlilerin elinde ne var Onlara kendi savaş teknikleriyle yanıt vermemiz imk nsız. Var olan silahlar da ağır değil. 
     
Sivillerin ölümüne yol açtığınız için hiç üzülmüyor musunuz 
     Biz sivilleri hedef almıyoruz. Hedefimiz İsrail'in kalbindeki İsrail ordusu ama siviller ölünce büyük üzüntü duyuyoruz. 
     
Sizce yol haritasının barış getirme şansı var mı 
     İsrail haritaya uyarsa barışın şansı olur. n Başbakanınız Mahmut Abbas, Şaron'a güveniyor. Peki ya siz 
     Şaron'un yol haritasını uyguladığını görmek isteriz. Ancak sözler yetmez. Arafat'ın üzerindeki abluka son bulmalı, El Aksa Şehitleri Tugayı'nın Komutanı Marwan Barguti serbest bırakılmalı, tüm Filistinli mahk mlar özgürleştirilmeli. İsrail bu adımları atarsa büyük etki yaratır. İsrail işgal ettiği topraklardan çekilir, Filistinli mültecilerin evlerine dönmesine izin verir ve biz de devletimizi kurarsak, başımızın üzerinde yeri var. 
     
'Barış gelmezse tek şansımız şehitlik'Her Filistinli potansiyel intihar komandosu mudur 
     İnsanı kendi canını feda etmeye iten bazı değerler var. Vatan gibi, onur gibi. Vatanın yanında basit bir insan hayatının değeri olur mu Silahlı mücadelemiz kutsal saydıklarımız içindir. Eğer barışı yakalama şansı varsa, üzerimize düşeni yapacağız. Barış gelmezse tek şansımız şehitlik olacak. 
     
Gözünüzü kırpmadan kendinizi de öldürüyorsunuz, İntihar komandoları korkmaz mı 
     Bombacılar kendi hayatlarını çok daha değerli bir şey için feda ediyor. Eğer benim toprağıma tecavüz edildiğini görürsem, kendimi feda etmekten neden çekineyim Allah bize İslam ve toprağımız için mücadele hakkı verdi, cihat yetkisi tanıdı. 
     
Özgürlük sizin için ne anlam taşıyor 
     Özgürlük kelime anlamını aşan bir olgu. İnsan ırkının namusu, onuru. Eğer bir insan kendi ülkesinde özgür değilse hayat anlamsızlaşıyor. 
     

</TEXT>
</DOC>
