<DOC>
<DOCNO> 176666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/yazar/dundar.html </URL>
<DATE> 2003/08/19/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Engin Sitesi'nin çocukları 
</HEADLINE>
<TEXT>

   
   1968'de kurulmuş Engin Sitesi... Yalova'nın ilk sitesiymiş. Hapşırsan yıkılacakmış gibi harapmış görüntüsü... Ama site sakinleri, o kutu evler arasındaki sımsıcak komşuluk ilişkileriyle onarmışlar sitelerinin eskiliğini... 
   İlk oyunlarını orada oynayan çocuklar, ilk sigaralarını orada içmiş, ilk sevgiliyi orada öpmüş. Aralarından üçü birbiriyle orada evlenmiş ve site tanışıklığından doğan torunlarını orada sevmiş sitenin, site kadar yaşlı sakinleri... 
   
   Kimler yokmuş ki sitenin sakinleri arasında... 
   Tamburi Sadun Aksüt, Mustafa Alabora, Enver Demirkan... 
   Kimler konuk olmamış ki 
   Fatma Girik, Müjdat Gezen, Haldun Dormen, Emin Çölaşan, Melahat İçli... 
   Sitenin deniz kenarındaki gazinosunda Sadun Aksüt'ün tamburuna eşlik edip şarkılar söylemişler. 
   Ta ki o uğursuz ağustos gecesi deprem, Yalova'yla birlikte Engin Sitesi'ni de yerle bir edinceye kadar... 
   
   Site 107 kayıp vermiş. Bitmiş komşulukları... Ayrı yerlere gömülmüşler. 
   Kalanlar da yurdun başka yerlerinde, başka sitelere göçmüşler. 
   Deprem, sitelerini aldıysa da ellerinden dostluklarını alamamış. Tersine daha da güçlendirmiş. 
   Engin Sitesi'nin çocukları, depremde savruldukları yerlerde bulmuş birbirini... Aralarında eskisinden de güçlü bir bağ oluşmuş. 
   Sayıları 40'ı aşınca, internet üzerinde bir mesaj grubu oluşturup orada sürdürmüşler ilişkilerini... 
   Emektar Engin Sitesi'nin yerini sanal Engin sitesi almış. 
   
   Sonra eski anılar çekmiş onları... 
   En büyüğü 35 yaşında olan, kimi mühendis, kimi avukat çıkan 45 genç, e - mail grubunda ortaklaşa para toplayıp çocuklarının anavatanında bir yazlık tutmuş. Ortak eşyalar almışlar ve burayı, grup üyelerinden isteyenin istediği zaman gidebileceği ve eski günleri yad edebileceği bir mabede dönüştürmüş. 
   Birinin hastası olsa, biri doğum yapsa ekip derhal yardıma koşar, düğün oldu mu toplanır birlikte coşarmış. 
   Engin Sitesi, depreme inat, engin bir dostluğun çimentosu olmuş. 
   
   Bu 17 Ağustos'ta Engin Sitesi'nin gençleri, kendilerini maddeten ayıran o facianın yıldönümünde, Yalova'da buluşmuş yeniden... Yine çocukluklarındaki gibi denize girmiş, sutopu oynamış, yüreklerindeki yaraya tuz basmışlar. 
   Sonra gece, 4 yıl önce ayrıldıkları saatte, aynı yerde, deniz kenarındaki eski gazinoda toplanmışlar yeniden... 
   Yatacak yer yokmuş tabii... 
   Uyku tulumlarını sermişler. 20 - 30 yıllık dostlarını yutan toprağın üzerinde ateş yakmış, gömdükleri anıların şerefine kadeh kaldırmış, şarkılar söylemişler Tanburi Sadun Bey'den... eski günlerden... Yeni Türkü'den... 
   Sabahı etmişler, hep beraber... 
   "Hadi çocuklar, yatın artık, geç oldu" diye bağıran olmamış. 
   Yitip giden o eski sesler canlanmış, onların sürüp giden yoldaşlıklarında... 
   "Engin Sitesi", dostluğu, komşuluk hukukunu, ortak bir mazinin yarattığı dayanışma ruhunu, depremin bile yıkamayacağının simgesi olmuş. 
   Ve gün doğarken Yalova sahillerinde Günebakan'dan dizeler duyulmuş 
   "Evvel zaman içinde dostlar ağaçlara ev kurardık. Tatlı bir düş içinde bir yere bir göğe bakardık. çocuklardık parlak yıldızlardık o zaman Artık dönemesek de geriye ardından koştuğumuz o zamandır." 
   
      
   
</TEXT>
</DOC>
