<DOC>
<DOCNO> 163477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/soneko19.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül ''2004 yılı sonunda IMF'ye ihtiyacımız kalmayacak'' 
</HEADLINE>
<TEXT>

     Başbakan Vekili ve Dışişleri Bakanı Abdullah Gül, 2004 yılı sonunda Uluslararası Para Fonu IMF ile yürütülen ekonomik programın başarıyla bitmiş olacağını belirterek, ''Ondan sonra Türkiye'nin IMF'ye ihtiyacı kalmayacak'' dedi. 
     Abdullah Gül, Conrad Otel'de UNICEF Genel Direktörü Carol Bellamy'i kabulünün ardından soruları yanıtlarken, ''Başbakan Erdoğan'ın Malezya'da Türkiye'nin 2004 sonunda IMF'siz yoluna devam edeceği yolunda bazı açıklamaları oldu. Bu konu hükümette görüşüldü mü '' şeklindeki bir soru üzerine, şunları kaydetti 
     ''Bunu herkes arzu eder. 2004 yılının sonunda IMF ile yürütülen ekonomik program başarıyla bitmiş olacak. Ondan sonra Türkiye'nin IMF'ye ihtiyacı kalmayacak. Bu memnuniyet verici bir şey. Bunu IMF de, Dünya Bankası da, Türkiye de arzu eder. Önemli olan yapmamız gerekenleri kendimizin yapmasıdır. Hatta IMF programına hiç ihtiyaç kalmamasını arzu ederdik. Türkiye'yi yönetenler çok iyi şekilde yönetsinler, dışarıdan ekonomik program açısından bir müdahaleye bu nedenle hiç fırsat kalmasın. Dışarıdan hiç acil yardım ihtiyacımız doğmamış olsaydı, krizlere girmemiş olsaydık o zaman IMF'nin de Türkiye ile ilişkileri bu şekilde olmazdı. 
     Biz 2004 yılının sonunda Türkiye'nin bu programı başarıyla uygulayıp bitireceğini ve ondan sonra kendi işimizi kendimizin görebileceğine inanıyoruz. Bu bir arzudur. Şüphesiz 2003 sonu göstergeleri, 2004 yılının uygulamaları ortaya çıktığında bu arzumuzu gerçekleştirip gerçekleştiremeyeceğimizi göreceğiz ama hükümetimizin de, Başbakan Erdoğan'ın da kanaati başarılı olacağımız yönündedir.'' 
     
     ''ÜMİT EDİYORUZ Kİ YENİ BİR STAND-BY'A İHTİYAÇ KALMAZ'' 

     Bir gazetecinin ''Bu 2004 yılı sonunda yeni bir Stand-By'a ihtiyaç kalmayacağı anlamına mı geliyor '' şeklindeki sorusu üzerine, Abdullah Gül, ''Evet, o anlama geliyor, gayet açık, doğru söylüyorsunuz. Ümit ediyoruz ki yeni bir Stand By'a ihtiyaç kalmaz. Bundan IMF de, Dünya Bankası da, Türkiye de memnun kalır'' diye konuştu. 
     Gül, bir gazetecinin bugün yapılacak Türkiye-AB Karma Parlamento Komisyonu 50. Toplantısı'nın gündemini sorması üzerine de, yapılacak toplantının çok anlamlı olduğunu vurguladı. AB parlamenterleri ile Türk parlamenterlerinin 50 kez biraraya geldiğine işaret eden Gül, şunları söyledi 
     ''Bu bizim AB yolunda ne kadar eski olduğumuzu gösteriyor. Yarım asırlık bir konu derken, bu toplantı bunun ispatı oluyor. Artık bu yolun sonuna gelmemiz gerekiyor. Bunun için de önümüzde birkaç aylık kritik bir dönem vardır, 2004 yılı sonunda Türkiye'nin müzakerelere başlayabilmesi için. Türkiye'nin siyasi kriterleri yerine getirdiğini göstermesi gerekir. Epey de mesafe alınmıştır. Önümüzde atılacak bazı adımlar var. Biri 6. Uyum Paketi, TBMM'dedir. Muhtemelen ondan sonra yeni bir uyum paketi daha söz konusu olacaktır. Bunlar bittikten sonra da Türkiye'nin 2003 yılı ilerleme raporlarının en iyi şekilde çıkacağını tahmin ediyoruz.'' 
     
     TÜRKİYE KENDİ KARARLARINI KENDİ ALIR 

     ''TÜSİAD Türkiye, Ortadoğu'da yeni bir vizyon belirlemelidir. ABD'nin isteği bu yöndedir şeklinde açıklamalar yaptı. Suriye ve İran politikaları konusunda bir beklenti talep ediliyor. Ortadoğu'da yeni bir vizyon için bir çalışmanız var mı '' sorusuna da Abdullah Gül, şu yanıtı verdi 
     ''Türkiye'nin dış politikası gayet açıktır, gizli bir şey yoktur. Dinamik bir sürecin içinden geçiyoruz. Yaptığımız işler doğrudur. Türk-Amerikan ilişkileri, bazı çevrelerin söylediği gibi kötü bir noktada değildir. Daha iyi noktalara gelebilmesi için karşılıklı iyi niyet de vardır, çalışmalar da yapılmaktadır. Dışişleri Müsteşarı'nın Washington'a yaptığı ziyaret, önemli bir ziyarettir. Söylendiği gibi Her şey kötüdür düşünceleri doğru değildir. Türkiye'nin Amerika'ya, Amerika'nın da Türkiye'ye bu bölgede ihtiyacı vardır. Yapılabilecek ortak işler vardır.'' Türkiye'nin bağımsız ve demokratik bir ülke olarak kendi kararlarını kendisinin aldığını vurgulayan Gül, ''Biz bu bölgede barış ve istikrar yerleşsin diye uğraşmaktayız'' dedi. 
     Bölgede barış ve istikrar hakim olursa ekonomik kalkınmanın da bölgede artacağına işaret eden Gül, açıklamasını şöyle tamamladı 
     ''Türkiye, bölgenin en önemli ülkesi olarak tüm bölge istikrarına çok önem vermektedir. Barış, huzur, istikrar ve işbirliğinin olması için çalışmaktayız. Komşular başta olmak üzere bu tüm bölgede böyledir.'' 

     
</TEXT>
</DOC>
