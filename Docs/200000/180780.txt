<DOC>
<DOCNO> 180780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/ekonomi/aeko.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Memura yüzde 18 hükümeti kızdırdı 
</HEADLINE>
<TEXT>

   Maliye Bakanı Unakıtan, Uzlaştırma Kurulu'nun memura ilk altı ayda yüzde 10, ikinci altı ayda yüzde 8 zam önerisine uymak zorunda olmadıklarını söyledi 
      
   Memur maaşlarına yapılacak zam ile ilgili olarak Uzlaştırma Kurulu'nun memur maaşlarında 2003 yılı kayıpları için 200 milyon TL, 2004 yılının ilk altı ayı için yüzde 10, ikinci altı ay için bunun yüzde 8'i zam kararı alması hükümet üyelerinin tepkisine neden oldu. 
   Başbakan Tayyip Erdoğan ile birlikte İtalya'daki Como Gölü kıyısındaki Villa d'Este Oteli'nde düzenlenen Ambrosetti Forumu'na katılan Maliye Bakanı Kemal Unakıtan, konuyla ilgili gazetecilerin sorularını yanıtladı. 
   Bakan Unakıtan memur maaşlarına yapılacak zam oranıyla ilgili bir soru üzerine Uzlaştırma Kurulu'nun kararının tavsiye niteliğinde olduğunu belirterek "O karara uyulacak diye bir şey söz konusu değil. Memurumuzu enflasyona ezdirmeyeceğiz. Fakat elimizdeki imkanlar ne ise onların azamisini vereceğiz. Bu konularda da popülist yaklaşıma girmeyeceğiz" dedi. 
   Toplantılara katılan Türk heyetinde yer alan Devlet Bakanı Ali Babacan da gazetecilerle sohbet ederken yılda bir kez yapılan bu foruma, çok sayıda bakan, büyük firmaların temsilcileri, akademisyenler ve düşünce liderlerinin katıldığını belirtti. 
   Hükümetin, bütün uluslararası platformlarda yer almaya çalıştığını ifade eden Babacan, Başbakan Erdoğan'ın bu foruma katılmasının çok sevindirici olduğunu, çünkü bu forumun son derece verimli ve yararlı olacağına inandığını bildirdi. 
   
   'Şu 2B'leri bir zoomlayın bakalım' 
   Maliye Bakanı Kemal Unakıtan da Otelin bahçesinde bir gazetecinin orman vasfını kaybetmiş arazilerin satışı ile ilgili tartışmalara atıfta bulunarak, ''Burada, çok 2B var efendim'' şeklindeki sözleri üzerine çevresine bakarak şunları söyledi 
   "Bizim 2B'ler hiç bir zaman orman olmamış, üzerinde tek bir ağaç bile göremediğimiz yerlerdir. O bakımdan bizim 2B ile burayı kıyaslamayın. Burada orman içinde bir sürü evler var görüyorsunuz. O tarafa doğru zoomlayın bakalım, nasıl oturuyorlar Orada nasıl ev yapmışlar Para verip mi almışlar, ne yapmışlar " 
   Karadeniz'e benzettiği bu bölgeyi çok beğendiğini ifade eden Unakıtan, "Milano'dan Zürih'e doğru tren yolculuğu yapsanız Alpler'in o muhteşem manzaralarını görürsünüz. Buraları güzel ama bizim ülkemiz daha güzel" dedi. 
   Bakan Unakıtan, ekonomi ağırlıklı bu forumda dinleyicilere neler anlatılacağının sorulması üzerine dün akşamki yemekte İsrail eski Başbakanı Şimon Peres'in Başbakan Erdoğan'a "Sizi burada herkes çok dikkatle izleyecek" dediğini kaydetti. Türkiye'nin çok yakından takip edildiğini dile getiren Unakıtan, AK Parti iktidara geldikten sonra Türk ekonomisindeki düzelmelerin herkesi sevindirdiğini kaydederek, "Buradakiler bizi beğeni ve hayranlıkla izlediklerini söylüyorlar. O da bizi sevindiriyor" diye konuştu. 
   
   'Yüzde 12'nin üstü bütçeyi sarsar'    Devlet Bakanı ve Başbakan Yardımcısı Mehmet Ali Şahin, Uzlaştırma Kurulu'nun memurlar için aldığı tavsiye niteliğindeki yüzde 18'lik zam kararını gerekçeden yoksun buldu. 
   Hak-İş'e bağlı Hizmet-İş sendikasının Genel Kurulu'na katılan Şahin, kurul kararının ekonomik istikrar programı dikkate alınmadan hazırlanmış bir öneri olduğunu söyledi ve "Neden yüzde 10, neden yüzde 8 sorularının cevabı yoktur. Memur sendikaları bunu dahi yeterli bulmuyoruz diyorlarsa kuşkusuz kendileriyle bir mutabakat sağlamamız çok zor görünüyor" dedi. 
   Şahin, işçi sendikalarının kamu toplu iş sözleşmesi görüşmelerinde sorumlu davrandıklarını belirterek, "Neden onlar mensuplarını düşünmüyorlar mı Neden 2004 için 5 5'e razı oldular. Çünkü Türkiye'nin menfaatlerini kendi şahsi menfaatlerinin önüne koydular. Aynı duyarlılığı memur sendikalarından bekliyoruz 
   Biz 2004'le ilgili enflasyon hedefimizi yüzde 12 olarak öngördük. Yüzde 12'nin üzerinde vereceğimiz her zam bütçe dengelerini sarsacaktır. Bu sarsma memurlarımızı etkilemeyecek diyebilir miyiz Herkesi etkileyecek, çünkü ekonomik dengelerin bozulması yeniden enflasyonu körükler, yeniden faiz oranlarını yükseltir. Bundan hepimiz etkileniriz." dedi. 
   
   
</TEXT>
</DOC>
