<DOC>
<DOCNO> 152779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/sondun16.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
SARS yüzünden Çin'de 9, Hong Kong'da 12 kişi öldü... 
</HEADLINE>
<TEXT>

     Akut solunum yetmezliği sendromu SARS bugün de can almayı sürdürdü, Çin'de 9, Hong Kong'da 12 kişi SARS nedeniyle hayatını kaybetti. 
     Çin Sağlık Bakanlığı'nın açıklamasına göre, ülkede SARS'tan ölenlerin sayısı 131'e yükseldi. Açıklamada, bugün Pekin'de 8, kuzeydeki Shanxi'de 1 kişinin öldüğü belirtildi. 
     Ülkede 161 yeni vakaya rastlandığı ve bu vakalardan 126'sının Pekin'de görüldüğü kaydedildi. 
     Resmi rakamlara göre, Çin'de 2914 SARS vakası görüldü. 
     Bu arada, Pekin'deki üçüncü büyük üniversite olan Halk Üniversitesi'nin hastalığın yayılmasına karşı tedbir olarak kapatıldığı bildirildi. 
     AFP'ye açıklama yapan üniversite öğrencileri, kampuse giriş çıkışların engellendiğini söylediler. 
     Üniversite yetkilileri henüz resmi açıklama yapmadı. 
     
     HONG KONG'DA 12 ÖLÜ 
     Hong Kong'da da yetkililer, SARS'tan 12 kişinin daha öldüğünü ve ülkede hastalıktan ölenlerin sayısının 133'e yükseldiğini açıkladılar. 
     Hayatını kaybedenlerden 8'inin kadın olduğunu belirten yetkililere göre, ölenlerin yaşları 45 ila 91 arasında. Ülkede 16 yeni vaka görüldüğünü söyleyen yetkililer, hastalığa yeni yakalandığı belirlenen kişilerden 2'sinin hastane çalışanı olduğunu kaydetti. 
     Böylece Hong Kong'da SARS vakalarının sayısı 1543'e yükseldi. 100 kişinin hastanelerin acil servislerine yatırıldıktan sonra taburcu edildiği belirtiliyor. 
     





</TEXT>
</DOC>
