<DOC>
<DOCNO> 167381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sontur38.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İÜ Edebiyat Fakültesi Kütüphanesi'nde 9 bin kitap kayıp... 
</HEADLINE>
<TEXT>

     İstanbul Üniversitesi İÜ Rektörü Prof. Dr. Kemal Alemdaroğlu, İÜ Edebiyat Fakültesi'ndeki kütüphanelerde yapılan sayımlarda 9 bin kitabın eksik çıktığını belirterek, ''Üzerine zimmetli kitapları getirmeyenler hakkında gerekli yasal işlem başlatılacak'' dedi. 
     Prof. Dr. Alemdaroğlu, İÜ Edebiyat Fakültesi Taşınabilir Kültür Varlıklarını Koruma ve Onarım Bölümü bünyesinde oluşturulan laboratuvar açılışı sonrasında, ''fakültedeki kayıp kitaplar'' hakkında basın mensuplarına açıklama yaptı. 
     Rektörlük olarak 2000 yılında Edebiyat Fakültesi içinde yer alan önemli bir kültür mirasını ortaya çıkardıklarını anlatan Prof. Dr. Alemdaroğlu, şunları söyledi 
     ''1933 yılından bu yana, Edebiyat Fakültesi koridorlarının köşelerinde oluşturulmuş kitaplıklar dağınık vaziyette ve sahipsizdi. 16 kitaplığın sadece 6'sında görevlendirilmiş memur vardı, 10 tanesi ise sahipsizdi. Hangi kitaplar kayıp, ne alınıyor, ne veriliyor, meçhuldü. Rektörlük olarak buna müdahale ettik.'' Prof. Dr. Alemdaroğlu, ''rektörlüğün hiçbir şekilde noterlik görevi olmadığını, rektörün yöneticiliğinin yanı sıra denetim ve yönlendirme işlevi bulunduğunu'' vurgulayarak, ''fakültede yapılan bu çalışmanın ardından korkunç bir eleştiriye uğradığını'' kaydetti. 
     ''Fakültede görevli bir bayan proföserin birtakım gösteriler içine girdiğini ve konuyu yargıya intikal ettirdiğini'' söyleyen Prof. Dr. Alemdaroğlu, idari yargının ise bu başvuruyu reddettiğini bildirdi. 
     
     KAYITTA OLMAYAN 21 BİN KİTAP GERİ GELDİ 
     Prof. Dr. Alemdaroğlu, ''kitapları, 'Yok suya attı, yok denize attı, yaktı' gibi eleştiriler yapıldığını'' hatırlatarak, sözlerini şöyle sürdürdü 
     ''Yapılan şey ortadadır. Yaptığımız şey, Edebiyat Fakültesi'nin merkezi kütüphanesinde bütün kitapları toplamaktır. Amacımız herkesin dolabında, evinde, gizli yerlerinde saklı kitapları ortaya çıkarmaktı. 
     Edebiyat Fakültesi'ndeki kütüphanede sayım yapıldı. Sayıma göre 9 bin kitap eksik çıktı. Bunun üzerine arkadaşlara, 'Yanınızda bulunan kitapları iade edin' diye tebligatta bulunduk. Üzerinde üniversiteye ait kitap bulunanlar, Anadolu'daki merkezlerinden kitap taşıdı. Kayıtta olmayan 21 bin kitap geri geldi. Tekrar sayım yapıldı ve kitaplar kayda geçirildi. Denetim altına alındı. Üniversiteye ait hiçbir kitap veya nesne kimsenin şahsi malı değildir. Bu rektör dahi olsa... Şimdi Fakülte Yönetim Kurulu'ndan son listeyi bekliyorum. Yani ister rahmetli, ister emekli, ister görevde, kimin üzerinde kitap varsa basına bildireceğim. Artık benim söyleyeceğim başka söz yok.'' 
     
     BİR HOCANIN ODASINDAKİ KAPALI DOLAPTA... 
     İÜ Rektörü Prof. Dr. Kemal Alemdaroğlu, ''Kitaplar çalındı mı, yoksa kayıp mı '' şeklindeki soru üzerine, bunun dağınıklıktan kaynaklandığını kaydetti. 
     Bu duruma bir örnek veren Prof. Dr. Alemdaroğlu, şöyle konuştu 
     ''Birkaç gün önce, neredeyse polisiye yöntemlerle iz sürerek bir hocanın odasındaki kapalı dolapta 63 tane, bir anlayışa göre 15., bir başka anlayışa göre de 18. yüzyıla ait el yazması kitaplar ortaya çıktı. Bu mu hazineye sahip olmak Yani siz birçok hazineye sahipsiniz, ama neye sahip olduğunuzu bilmiyorsanız, bunun bana göre hiçbir değeri yoktur. Böyle benim karşıma geçip, böyle dişe diş mücadele edeceğinize, hepiniz üniversiteye ait malzemeyi ortaya çıkartınız. Göreviniz budur.'' Prof. Dr. Alemdaroğlu, ''kitapları iade etmeyenler hakkında ne yapılacağını'' soran bir gazeteciye de ''Üzerine zimmetli kitapları getirmeyenler hakkında gerekli yasal işlem başlatılacak'' karşılığını verdi. 
     
     DEKAN, GAZETECİLERE KÜTÜPHANEYİ GEZDİRDİ 
     Daha sonra Edebiyat Fakültesi Dekanı Prof. Dr. Taner Tarhan, gazetecileri, Merkez Kütüphane'de tarihi kitapların konulduğu ''Değerli Eserler Bölümü'ne götürdü. 
     Prof. Dr. Tarhan, bazı gazetelerde çıkan ''Kitaplar bodruma atıldı, yakıldı'' gibi haberlerin gerçeği yansıtmadığını kaydederek, tarihi değeri bulunan el yazmaları, seyahatnameler ve diğer antik eserlerin bu bölümde saklandığını bildirdi. 
     ''Yaptığımız şey malımıza sahip çıkmaktır'' diyen Prof. Dr. Tarhan, fakültede yaşanan olayların 70 yıllık bir düzensizlikten kaynaklandığını söyledi. 
     Dekan Prof. Dr. Taner Tarhan, elinde üniversiteye ait kitap bulunan emekli veya ölen öğretim üyelerinin yakınlarına da çağrıda bulunarak, üzerine zimmetli kitap bulunanların eserleri kütüphanelerine teslim etmelerini istedi. 
     
</TEXT>
</DOC>
