<DOC>
<DOCNO> 196421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sontur20.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Akciğer hastalarına grip aşısı için çağrı... 
</HEADLINE>
<TEXT>

     Karadeniz Teknik Üniversitesi KTÜ Tıp Fakültesi Göğüs Hastalıkları Anabilim Dalı Başkanı Prof. Dr. Tevfik Özlü, grip aşısının, müzmin akciğer hastalarını ataklardan koruduğunu, hastaneye yatışları ve acil başvuruları azalttığını, ölümleri önlediğini söyledi. 
     Prof. Dr. Özlü, KOAH, kronik bronşit, astım gibi müzmin akciğer hastalığı nedeniyle takip ve tedavi altında olan hastaların her yıl yaptırmaları gereken grip aşısının, zamanının geçmekte olduğunu belirtti. 
     Müzmin akciğer hastalığı olan kişilerin, gribe daha kolay yakalandığını, gribin bu kişilerde daha ağır ve bazen de ölümcül seyredebildiğine dikkati çeken Özlü, şöyle devam etti 
     ''Grip araya girdiğinde bu hastaların zaten zor dengelenen akciğer fonksiyonları kötüleşmekte, solunum yetmezliği gelişebilmektedir. Dolayısıyla hastaneye yatışları veya yoğun bakım desteği almaları gerekebilmektedir. Yüksek tedavi maliyetlerine neden olmaktadır. Bu bakımdan söz konusu hastaların grip aşılarını ihmal etmeksizin her yıl düzenli olarak yaptırmaları önemlidir.'' Akciğer hastaları dışında, yaşı 65'den büyük olanlar ile kalp, böbrek ve şeker ya da bağışıklık sistemini baskılayan bir hastalığı olanların da grip aşısı yaptırması gerektiğini vurgulayan Özlü, risk grubuna girmeyen genç ve sağlıklı erişkinler ile çocukların, grip aşısı yaptırmalarının tıbbi olarak zorunlu olmadığını söyledi. 
     
     ''KASIM AYI İÇİNDE YAPTIRILMALI'' 
     Prof. Dr. Özlü, grip aşının en geç Kasım ayı içinde yaptırılması gerektiğini ifade ederek, şunları söyledi 
     ''Bu aşının her yıl tekrarı gerektiğinden, geçen yıl aşı yaptırmış hastalar, bu yıl yeniden aşılanmalıdır. Bu hastaların yakınları ile onlarla yakın ve sürekli teması olan çevrelerindeki sağlıklı diğer kişilerin de aşılanmaları uygun olacaktır. Çünkü bu kişiler, enfeksiyonu yakınlarındaki hastalara taşıyabilmektedirler. Aşının KOAH, kronik bronşit, astım gibi müzmin akciğer hastalarını, ataklardan koruduğu, hastaneye yatışları ve acil başvuruları azalttığı, ölümleri önlediği bilinmektedir.'' Grip aşısının yumurta alerjisi olanlara ve yüksek ateşli bir hastalığın seyri sırasında uygulanamayacağına işaret eden Özlü, şunları kaydetti 
     ''Bu durumlar dışında oldukça güvenlidir. Grip aşısının bedeli maalesef sosyal güvenlik kurumlarınca karşılanmamaktadır. Maliyet-yarar analizleri, bu aşının sözü edilen hastalarda kullanımının hastalar ve onları sigortalayan sosyal güvenlik kurumları için ekonomik olarak da bir kazanç olacağını ortaya koymuştur. Aşılama gideri, aşılamayla elde edilen tedavi maliyetlerindeki azalmaya oranlandığında çok ekonomik bulunmuştur.'' Prof. Dr. Özlü, hastalar için, hayati önem taşıyan bu aşının yeterince kullanılmamasının nedenlerinden birinin de hastaya getirdiği ek maliyet olduğunu ifade ederek, ''Yüksek riskli kişilere uygulanacak grip aşısının sosyal güvenlik kurumları tarafından ödenmesi gerekmektedir'' dedi. 
     
</TEXT>
</DOC>
