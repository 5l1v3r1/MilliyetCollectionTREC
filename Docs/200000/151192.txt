<DOC>
<DOCNO> 151192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/son/sonspo01.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'de Hidolu Kings play-off'lara iyi başladı 
</HEADLINE>
<TEXT>

     ABD Profesyonel Basketbol Ligi'nde NBA , 2002-2003 sezonu play-off mücadelesi, bu sabaha karşı yapılan 5 maçla başladı. 
     Bu sezondan itibaren diğer turlarda olduğu gibi ilk turunda da 4 galibiyete ulaşan takımın tur atlayacağı ligde, ilk tur ilk raundunda, Doğu Bölümü'nde 2, Batı Bölümü'nde de 3 maç yapıldı ve evsahibi ekiplerin 3'ü galip geldi. 
     Batı Bölümü'nde Sacramento Kings, sahasında Utah Jazz'a 96-90'lık skorla üstünlük sağlayarak seride 1-0 öne geçerken, Kings'de 8 dakika oyunda kalan Hidayet Türkoğlu, 3 sayı kaydetti. Türkoğlu, 3 sayılık atışlarda 2'de 1 isabet sağlarken, 1 kez kullandığı 2 sayılık atışta topu çemberden geçiremedi. Milli oyuncu ayrıca, 1 savunma ribaundu aldı, 1 asist yaptı ve 1 de top çaldı. 
     Evsahibi ekibi bu maçta galibiyete taşıyan isimler olarak 27 sayı ve 11 ribauntla Chris Webber, 16 sayı ve 5 ribauntla Sırp forvet Predrag Stojakoviç, 15 sayıyla da Jim Jackson göze çarptı. 
     Konuk ekipte ise "postacı" lakaplı ünlü forvet Karl Malone, 25 sayı, 7 ribaunt ve 8 asistlik performans göstermesine karşın takımını yenilgiden kurtaramazken, Greg Ostersag, 18 sayı, 11 ribaunt ve 4 asist, Matt Harpring 15 sayı, bu yıl 19. kez üstüste play-off'ta mücadelede ederek NBA Ligi rekoruna ulaşan John Stockton da 13 sayı ve 5 ribauntla oynadı. 
     Bugünkü maçlarda en büyük sürprizi yapan ekip olan Phoenix Suns, deplasmanda, sezonun en iyi galibiyet yüzdesine sahip ekibi olan San Antonio Spurs'ı uzatmada, Stephen Marbury'nin bitime 2 saniye kala attığı 3 sayılık basketle 96-95 yenerek, rakibinin büyük bir düş kırıklığı yaşamasına neden oldu. 
     Karşılaşmanın yıldızı olan Suns'dan Marbury, 26 sayı ve 6 asistle oynarken, Shawn Marion, 24 sayı, 12 ribaunt ve 4 blok, Amare Stoudamire de 24 sayı ve 9 ribauntla Marbury'ye eşlik etti. 
     Evsahibi ekipte ise Stephen Jackson, 23 sayı, 7 ribaunt ve 5 asist, "ikiz kuleler" olarak adlandırılan oyunculardan "amiral" lakaplı ünlü pivot David Robinson, 18 sayı ve 9 ribaunt, Tim Duncan, 17 sayı, 13 ribaunt ve 6 asist, Malik Rose da 13 sayı ve 6 ribauntla oynamalarına karşın yenilgiyi engelleyemediler. 
     Bu arada yine Batı Bölümü'nde Dallas Mavericks'in, sahasında Portland Trail Blazers'ı 96-86 yendiği maçta, evsahibi ekibin Alman forvet Dirk Nowitzki, 46 sayı kaydederken, takımının play-off'lar tarihinde en fazla sayı atan oyuncusu unvanını aldı. 
     Doğu Bölümü'ndeki maçlarda ise New Jersey Nets, sahasında Milwakuee Bucks'ı 109-96, Boston Celtics de deplasmanda Indiana Pacers'ı 103-100 yenerek seride 1-0 öne geçti. 
     





</TEXT>
</DOC>
