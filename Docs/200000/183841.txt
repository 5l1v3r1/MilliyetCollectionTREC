<DOC>
<DOCNO> 183841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/spor/ydemirkol.html </URL>
<DATE> 2003/09/22/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Hakem ve rüzg r 
</HEADLINE>
<TEXT>

   
   Recep'in degajmanları Mondragon'a kadar gidiyor. Mondragon'unkiler ise orta yuvarlağa ulaşmıyor. Başka bir örnekse ilk devre boyunca kalemim beş kez masamdan düşüyor. İstanbul'da yaprak kıpırdamıyor, ama Olimpiyat Stadı uçuyor. Bunu bilerek maçı yorumlamalı. 
   Eğer burada maça çıkacaklarsa teknik direktörlerin yüksek fizik bilgisi, kaptanların da gemi kaptanlığı tecrübeleri olmalı. Çünkü rüzgar ilk belirleyici. Terim bunu bildiğinden olacak Galatasaray'ın 4 - 3 - 1 - 2'si ilk yarı boyunca sürekli yerden oynadı. Bu doğru tercihti, ama sürekli göbeği kullanmaları yanlıştı. Çünkü Fenerbahçe, Ümit'i de orta sahaya çekerek burayı tıkamıştı. Fenerbahçe'nin 4 - 4 - 2'si ise sürekli yüksek ve uzun top yaptı. Onlar da bir yanlışa düştüler ve ilk kırk beş dakikayı neredeyse hiç şut çekmeden bitirdiler. Ama 29. dakikadan sonra yaptıkları dört kanat organizasyonu net pozisyonlar doğurdu ve sonuncusunda da gol geldi. Daum eğer kornerleri Van Hooijdonk'a attırmayı akıl etse daha fazlasını da bulabilirlerdi. Golden hemen sonra Fenerbahçe savunması büyük bir yerleşim hatası yaptı ve Galatasaray'ın çok denemediği bir yoldan Balic'in şık ortasıyla Galatasaray beraberliği sağladı. Terim'in öğrencileri ikinci yarıya "gördüğünüz yerden yapıştırın" taktiğiyle girdi. Ama oyun kurmakta zorluk çektiler. Fenerbahçe ise kırılan rüzgarın da etkisiyle Tomas, Ümit ve Kemal'in üst düzey performanslarıyla çok daha iyiydi. Van Hooijdonk'un bulduğu gol dışında sürekli yan top organizasyonlarına girdiler ve başarılı oldular. 
   Galatasaray da kendi planından golü buldu. Ama özellikle Balic'in çıkmasıyla şut silahını kullanamadılar. Terim bu durumu Cihan'ı oyuna alarak sürdürmek istedi. Ama yine de pozisyonları bulan Fenerbahçe oldu. Serhat, Ümit ve Von Hooijdonk ile net şanslardan yararlanamadılar. 
   Maçın son dakikalarında Luciano'nun topu eliyle oynayışını Muhittin Boşat'ın penaltı olarak değerlendirmemesi ortamı gerdi ve maçın sonucunu etkiledi. Ama bu onun ilk yanlışı değildi. 11'de Van Hooijdonk'un, Bülent'e yaptığı kırmızı kartlık ve hemen sonra Bülent'in Hollandalı'ya yaptığı penaltılık hareketleri de değerlendirmemişti. 
   
      
   
</TEXT>
</DOC>
