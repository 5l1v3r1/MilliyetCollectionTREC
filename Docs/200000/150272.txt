<DOC>
<DOCNO> 150272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sonspo42.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbola da sıçradı... Hakeme meydan dayağı... 
</HEADLINE>
<TEXT>

     Futbol sahalarında sporcular ile hakemler arasında son haftalarda sıkça görülen saha içi olaylar basketbola da sıçradı. 
     Ankara Bölgesel Ligi'nde dün akşam yapılan Ankaragücü-Mülkiyespor genç erkekler maçı sonrasında, karşılaşmanın başhakemi Mertay Kuğay, aralarında Ankaragücü sporcularının da bulunduğu bir grubun saldırısına uğradı. 
     5-6 kişilik grubun saldırısı sonunda başına darbeler alan Kuğay, olay sonrasında Çiftlik Karakolu'na giderek, saldırganlar hakkında şikayetçi oldu. Kuğay, Adli Tıp'tan da 1 günlük rapor alırken, sanıklar hakkında dava açtı. 
     Olayı haber alan Ankaragücü Kulübü Başkanı Cemal Aydın, hakem Kuğay'ı telefonla arayarak, dayak olayına karışan sporcularını belirlediklerini ve bu sporculara gereken cezanın verileceğini vurgularken, genç hakemden özür diledi. Ankaragücü Kulübü de Faal Basketbol Hakemleri Derneği'ne bir faks çekerek, olaydan yaşadıkları üzüntüyü dile getirdi. 
     





</TEXT>
</DOC>
