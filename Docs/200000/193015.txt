<DOC>
<DOCNO> 193015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sondun38.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın en küçük motosikleti 1 kilo 
</HEADLINE>
<TEXT>

     Dünyanın en büyük motosikletini yaparak Guinness Dünya Rekorları Kitabı'na giren İsveçli Tom Wiberg, ağırlığı 1.1 kilogram olan dünyanın en küçük motosikletiyle yeni bir rekor kırdı. 
     Wiberg, ''The Associated Press'' ajansına yaptığı açıklamada, adını ikinci kez Guinness Rekorlar Kitabı'na yazdırmak için, minyatür motosikleti yapmaya karar verdiğini söyledi. 
     ''Smalltoe'' adı verilen dünyanın en küçük motosikleti, 65 milimetre yüksekliğe ve 115 milimetre uzunluğa sahip ve saatte en çok 2 kilometre hız yapabiliyor. 
     Dünya rekoru sayılabilmesi için, bu motosikletin kullanılabilmesi gerektiğini söyleyen Wiberg, yıl başında, tek ayağıyla motorun üzerine basarak 11 metre yol aldığını, yoluna bir konteynır çıktığı için daha fazla ilerleyemediğini belirtti. 
     Wiberg'in 1998'de yaptığı, ''Bigtoe'' adındaki dünyanın en büyük motosikleti ise 2.3 metre yüksekliğe, 4.7 metre uzunluğa sahip ve saatte 100 kilometre hıza ulaşıyor. 
     Guiness Dünya Rekorları Sertifikası'nı bu yaz alacak Wiberg'in küçük motosikleti, dünya rekorları yıllık listesinin yeni basımında yer alacak. 
     
</TEXT>
</DOC>
