<DOC>
<DOCNO> 181995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sontur34.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gebze'de boya fabrikasında ürküten alevler... 
</HEADLINE>
<TEXT>

     Gebze Organize Sanayi Bölgesi'nde GOSB bulunan HOB boya fabrikasında, bugün patlama sonucu çıkan yangın, rüzgarın da etkisiyle genişledi. İtfaiyenin tüm çabasına karşın alevler kimyasal madde tanklarına sıçradı. Başbakan Erdoğan'ın ziyaretinin beklendiği bölgedeki yangın nedeniyle büyük tehlike yaşandı. Yangın ancak 3 saat sonra kontrol altına alınabildi. 
     Fabrikada saat 15.30 sıralarında henüz belirlenemeyen nedenle meydana gelen patlama sonucunda yangın çıktı. Kısa sürede büyüyen yangın, kimyasal madde tanklarına sıçradı. 
     Başbakan Erdoğan, yangın nedeniyle ziyaret programını değiştirip, TÜBİTAK Marmara Araştırma Merkezi'ne geçti. 
     
     YANGIN NASIL ÇIKTI 

     HOB Yönetim Kurulu Başkanı Necmi Sadıkoğlu, yangının saat 15.30 sıralarında boya kazanlarından birinde çıktığını ve ardından patlama meydana geldiğini söyledi. 
     Patlama sonrasında solvent kazanlarının yanmaya başladığını ve yangının büyüdüğünü anlatan Sadıkoğlu, havadan yapılan müdahaleden sonuç alınamamasına karşın köpükle yapılan çalışmaların olumlu sonuç verdiğini ve yangının kontrol altına alındığını söyledi. 
     Söndürme çalışmalarının sürdüğünü bildiren Sadıkoğlu, ölü ya da yaralı olup olmadığı konusunda bilgisi bulunmadığını, yalnızca bir itfaiye erinin zehirlendiği yönünde duyum aldığını belirtti. 
     Sadıkoğlu, fabrikadaki hasar konusunda şimdiden birşey söylemenin mümkün olmadığını sözlerine ekledi. 
     Bu arada, olay yerine gelerek çalışmalar hakkında bilgi alan Kocaeli Vali Yardımcısı Metin Yahşi de olayla ilgili net bilgi edinilemediğini belirterek, söndürme çalışmalarının sürdüğünü kaydetti. 
     
</TEXT>
</DOC>
