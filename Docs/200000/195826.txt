<DOC>
<DOCNO> 195826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/guncel/gun04.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombayı önce Şişli duydu 
</HEADLINE>
<TEXT>

   Cumartesi sabahının mahmur gözleri, yatak odalarında, banyolardayken, salonda halılara henüz yalınayak basılırken, bir patlama sesi, şangırtılar ve sarsıntının korkusuyla açıldı... 
      AHMET TULGAR 
   
   Şişli, Galata'dan farklı olarak, bombanın tüm etkilerini krokisinin her milimetresinde farklı bir gündelik hayat olarak yaşadı. Onun normalde de en hararetli olduğu günü cumartesi, bu kez semti tümüyle teslim aldı. 
   Cumartesi sabahının mahmur gözleri yatak odalarındayken, banyolardayken, henüz oturma odalarında halılara yalınayak basılırken anlaşılmaz bir patlama sesi, şangırtılar ve alttan gelen bir sarsıntının korkusuyla açıldı. Saat 09.25 sıralarıydı... Henüz takılmamış saatlere bakıldı. Daha birincinin midemizdeki basıncı kaybolmadan bir patlama daha geldi. 
   
   Doğalgaz patlaması olsa... 
   Pencerelerden yarı beline kadar sarkarak güne kendilerinden önce başlayanlardan bilgi dilenen çocuğunu kursa yollamış anneler, 'savunmasız hisseden' yaşlılar, hatta hepimiz umutla bunun bir doğalgaz patlaması olduğunu duymak istiyorduk. Nedense... 
   Ama öyle değildi işte. Çünkü patlamalar daha gündemi değiştirmeden bizim sokağımıza yansıdı bütün detaylarıyla. 
   Birbiri ardına devreye giren sirenlerin sahibi ambulanslar gelmeden, sanki sokağa, Etfal Hastanesi'nin önüne bombanın şiddetiyle savrulmuş gibi aniden gelen, üstü başı kan içinde, pijamalı bir adam, bir terör eylemi karşısında oluşan o çaresizliğin perdesini arada bir açıp "Bomba" diyordu, "bomba patladı." Terör karşısındaki sivil masumiyetini, bir cumartesi sabahı, daha pijamasını üstünden çıkarmadan tanımadığı insanların açtığı yaralarıyla kendi başına hastaneye giden, acil servise koşan bu adamdan daha iyi kim sergileyebilir 
   Ambulanslar art arda Şişli Etfal'in kapısından girmeye başladığında olayın vahametini kapıdaki nöbetçi güvenlik makasını kapanmamak üzere açık bıraktığında anladım belki de. Osmanbey'e, olay yerine koştum. 
   Güvenlik şeritleri çekilmişti. Bir naylon şerit bizi nasıl bir yerden ayırıyordu ki, oradan sürekli bunca yıl hepimizin kahrını çekmiş ihtiyarlar kanlar içinde geliyordu. . 
   Beth İsrael Sinagogu'nun çevresindeki bütün binalar hasar görmüş. Sinagogun iki tarafındaki binalardan h l yaralı çıkıyor ve bazıları sanki yaralı olmak utanılacak bir şeymiş gibi kalabalığa karışıyorlar. 
   
   Yaralı listeleri fotokopide... 
   Genç bir çocuk, dairesinin kırık camlarını söküyor çerçeveden. Herkes sanki camlar bir an önce tamir edilirse bu gün de tamir edilirmiş, kaldığı yerden, sanki o patlamalar olmamış gibi devam edermiş gibi aceleci. 
   Oysa Kamil Amca, cumartesi cumartesi konfeksiyon işine gönderdiği oğlu Hamza'yı bulmadan değil bu cumartesi, bu hayat onun için devam eder mi 
   Şişli Etfal Hastanesi Acil Servisi'nin fotokopicisinin önü kalabalık. Tedavi olanların listeleri sürekli yenilenip çoğaltılıyor. Listeler çoğaldıkça hastaneye koşan evlatlar, torunlar da artıyor. Bir torun başında pıhtılaşmış kanın kararttığı bandajla oturakalmış, dedesine aynı çaresizlik ve kararsızlıkla bakıyor. En çok bugün seviyor sanki dedesini. 
   
   
   
</TEXT>
</DOC>
