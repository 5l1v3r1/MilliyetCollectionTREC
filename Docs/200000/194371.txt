<DOC>
<DOCNO> 194371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/son/sondun10.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
"Çılgın sihirbaz", bu kez ölüme dalacak... 
</HEADLINE>
<TEXT>

     Londra'da vinçte asılı cam kutunun içinde 44 günlük dayanıklılık testine girerek tüm dünyanın gözlerini üzerine çeviren çılgın sihirbaz David Blaine, yeni bir rekor denemesine daha kalkışacak. Blaine, bu sefer bir helikopterden nehre atlamayı planlıyor. 
     Internetteki ''imdb'' sitesinin haberine göre, 44 günlük performans denemesinde sağlık sorunları yaşayan Blaine, çektiği bu sıkıntılara rağmen uslanmadı. 
     Bir helikopterden nehre ''ölüm dalışı'' yapmayı planladığını ifade eden Blaine, cam kutudayken bundan sonraki denemeleri için planlar yaptığını belirtti. Bu planlar arasından en ''çılgın olanını'' seçtiğini kaydeden ABD'li sihirbaz, ''Yeni projemi bir helikopterden nehre dalmak üzerine kurdum. İsmini 'ölüm dalışı' koydum. İnanılmaz bir yükseklikten atlayacağım'' dedi. 
     Bu yükseklikten atlayınca ''asfalta düşmüş gibi'' olacağını belirten Blaine, ''Hiçbir illüzyon olmayacak. Tamamen gerçek bir performans denemesine imza atacağım. Bu kadar yüksekten suya nasıl atlayacağımı öğrendim'' açıklamasında bulundu. 
     Blaine, geçen yıl Manhattan'daki Bryant Park'ta 35 saat süreyle 24 metre yüksekliğinde ve 56 santimetre çapında bir sütunun üzerinde dengede durarak bu alanda rekor kırmıştı. Bir dizi filmin reklamı için 1999'da kendini şeffaf bir tabutun içinde diri diri toprağa gömdüren ünlü sihirbaz, 2000 yılında da bir buz bloğunun içinde 61 saat kalarak başka bir dünya rekoruna imza atmıştı. 
     
</TEXT>
</DOC>
