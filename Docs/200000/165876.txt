<DOC>
<DOCNO> 165876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/sonspo14.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte başlıklar Zafer ve yas... Anlamsız zafer... 
</HEADLINE>
<TEXT>

     Fransız basını, Türkiye ve Fransa milli takımları arasında dün akşam yapılan 6. FIFA Konfederasyon Kupası yarı maçına geniş yer verirken, daha önce Fransa'da uzun yıllar top koşturan Kamerunlu oyuncunun Kolombiya maçında yaşamını yitirmesini ön plana çıkardı. 
     Le Parisien Gazetesi, ''Zafer ve Yas'' başlığıyla verdiği haberde, Fransa'nın Türkiye karşısında zor bir galibiyet aldığını bildirdi ve Fransız oyuncuların birçoğunun daha önce birlikte top koşturdukları Kamerunlu oyuncunun ölümünden çok etkilendiklerini kaydetti. 
     L'Equipe Gazetesi, ''Onu düşünerek oynadılar'' başlığıyla verdiği haberde, Fransa Milli Takımı oyuncularının, attıkları golleri Olympique Lyon'dan Manchester City'ye kiralık giden Foe'ye adadıklarını hatırlattı. 
     Fransız gazetesi, güzel bir yarı final maçı olduğunu ifade etti ve Fransa'nın olduğu kadar Türkiye'nin de galibiyeti hakkettiğini bildirdi. 
     L'Equipe, Türk takımında Tuncay'a 10 üzerinden 8 ile en fazla notu verirken, ''Türk Milli Takımı'nın Fransa'ya zor anlar yaşattığı'' yorumunu yaptı. 
     France Soir, ''Anlamsız Zafer'' başlığıyla verdiği haberde, Kamerunlu oyuncunun ölümünün Fransa ve Türkiye arasında yapılan maç öncesi futbol dünyasını yasa boğduğunu kaydetti ve Fransız oyuncularını gollerini Foe'ye adadıklarını hatırlattı. 
     Le Figaro Gazetesi, ''Fransa, üzüntüye karşın kazandı'' başlığıyla verdiği haberde, çok yakından tanıdıkları Foe'nin ölümünden dolayı Fransa Milli Takımı oyuncularının büyük bir üzüntüyle oynadıklarını yazdı. 

     
</TEXT>
</DOC>
