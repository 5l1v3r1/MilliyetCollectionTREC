<DOC>
<DOCNO> 151734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/ekonomi/eko03.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Eximbank'tan KOBİ'lere 'yarım teminatlı kredi' 
</HEADLINE>
<TEXT>

Eximbank Genel Müdürü Kılıçoğlu, KOBİ'lere teminat kolaylığı içeren uzun vadeli kredi vereceklerini söyledi 
     EKONOMİ SERVİSİ 

     Küçük ve orta büyüklükteki işletmelere KOBİ yönelik olarak özel bir program uygulamaya koyduklarını belirten Eximbank Genel Müdürü Ahmet Kılıçoğlu, kredilerin 12 ay vadeli olduğunu bildirdi. 
     Kredilerin ana parası vade sonunda ödemeli, altı ayda bir faiz ödemeli olacağını belirten Kılıçoğlu, "Yüzde 50 teminatlı bir kredi programı uygulamaya koyuyoruz. Firma 100 bin dolara kadar risk alabilir. Dolayısıyla bu program, KOBİ'lerin teminat ve finansman sorununa çare bulurken uzun vadede onları biraz daha rahatlatacak" dedi. 
     
     Düşük faizli kredi 
     "Bu çok ciddi bir iyilik" diyen Kılıçoğlu, "Çünkü küçük firmaların özellikle teminatlarla ilgili sorunları vardı. Eximbank yüzde 50 teminat ile böyle bir kolaylık getiriyor. Bir yıl vade tanıyoruz. Ve krediyi de Eximbank'ın en düşük faiz skalasından kullandırıyoruz" şeklinde konuştu. Faiz hakkında da bilgi veren Kılıçoğlu, 360 gün TL kredilerinde sigortalılar için yüzde 38, sigortasızlarda ise yüzde 42, döviz kredilerinde ise sigortalılar için libor artı 1.5, sigortasızlar için libor artı 2 faiz uygulanacağını söyledi. 
     360 gün vadeli TL kredilerinde 200 bin dolara kadar sigortalılarda yüzde 41, sigortasızlarda yüzde 45 faiz alınacağını bildiren Kılıçoğlu, 200 bin doların üstündekilerde ise sigortalılarda yüzde 45, sigortasızlarda yüzde 49 faiz belirlendiğini kaydetti. Kılıçoğlu, döviz kredilerinde ise 200 bin dolara kadar olan sigortalılarda faizin libor artı 2,5, sigortasızlarda libor 3 olduğunu bildirdi. 
     
Bürokrasi azaltıldı      İşlemlerde bürokrasiyi azalttıklarını bildiren Kılıçoğlu, resmi belgeleme yerine olanaklar ölçüsünde firma beyanına öncelik vererek işlemleri yürüteceklerini söyledi. Cezai faiz oranlarının indirildiğini de kaydeden Kılıçoğlu, kredilerin vadesinde ödenmemesi ve ihracat taahüdünün yerine getirilmemesi halinde firmalara cari en yüksek faiz oranının 1.5 katı olarak uygulanan cezai faiz oranının 1.2 katına düşürüldüğünü bildirdi. 
     


SİYASET 






















</TEXT>
</DOC>
