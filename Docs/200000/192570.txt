<DOC>
<DOCNO> 192570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/ekonomi/aeko.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortaklar restleşti 
</HEADLINE>
<TEXT>

   Turkcell'in Türk ortağı, Digiturk'ü almak için aralıkta ikinci bir genel kurul hamlesi yapmaya hazırlanırken yabancı ortak, 'Toplantı bizim için tamamen iptal edilmiştir' dedi 
      EVRİM ERGİN 
   
   Turkcell'in Türk ortağı Çukurova Grubu, şirketin yönetim ve denetimini değiştirip, daha sonra da Digiturk'ü almayı hedeflediği ancak nisap toplantıda karar almak için yeterli oy sayısı yetersizliği nedeniyle ertelenen olağanüstü genel kurulu aralık veya ocak ayında yeniden toplamaya çalışacak. 
   Turkcell'de yüzde 37 payı bulunan ve Digiturk'ü alma girişimine karşı olan İsveç - Finlandiya şirketi TeliSonera ise "Böyle bir şeyin tekrarı olmaz" dedi. Hem TeliaSonera'nın hem de Turkcell'in Başkan Vekili olan Harri Kaponen, Milliyet'in sorularını yanıtlarken, "Olağanüstü genel kurulun ertelendiği açıklaması Turkcell'in kendi açıklamasıdır. Dünkü toplantı bize göre ertelenmedi tamamıyla iptal edildi. Bir tekrarı da olmayacaktır" dedi ve böyle bir toplantının Turkcell şirketi adına hiçbir yarar getirmeyeceğini söyledi. 
   
   'Hisse satmayız' 
   Kaponen, Digiturk problemi nedeniyle hisselerini kesinlikle satmayı düşünmediklerini belirterek, şöyle konuştu 
   "Hisselerimizi satma yönünde alacağımız bir karara ihtiyaç olduğunu sanmıyorum. Kesinlikle Türkiye'deki bağlantılarımız ve ortaklığımız devam edecek. Hisselerimizi satma gibi bir niyetimiz yok." 
   "Şu anda ortağımız olan Turkcell'le iyi bir diyalog kurmaya çalışıyoruz" diyen Kaponen, Türkiye pazarının TeliaSonera için giderek gelişen bir pazar olduğunu sözlerine ekledi. 
   
   Digiturk ısrarı 
   Bu arada Reuters'ın haberine göre Turkcell'in yüzde 42.34 payla ana ortağı olan Çukurova Grubu ise yine kendi grubuna ait paralı dijital TV kanalı Digiturk'ü 108 milyon dolarlık defter değeri üzerinden alma planını aralık veya ocakta bir genel kurul toplantısıyla yineleyecek. 
   Turkcell Genel Müdürü Muzaffer Akpınar, ertelenen olağanüstü genel kurul toplantısında alınması planlanan Digiturk'ü alma girişimi için Reuters'a yaptığı açıklamada "Biz bu konuda sinerjiye inanıyoruz ve planımızı yürüteceğiz" dedi. 
   "Turkcell yönetimi Digiturk'ün Turkcell'e stratejik değer katacağına ve cazip bir teklif olduğuna inanıyor. Bu karar hem stratejik hem de finansal açıdan değerlendirilmekte" diyen Akpınar, TeliaSonera'nın Digiturk'ün satın alınmasının faaliyet alanı dışında bir yatırım olduğu yönündeki itirazını "Digiturk bir teknoloji firması " diyerek yanıtladı. 
   Akpınar, TeliaSonera'nın Turkcell hissesini satıp satmayacağı konusundaki bir soruya verdiği cevapta, "Bu stratejik bir konu ve hissedarları ilgilendiriyor. Yönetim olarak ben bu konuda yorum yapmak istemiyorum" dedi. 
   
   İlk raund ertelemeyle bitti 
   Turkcell eylülde yaptığı açıklamada, Digiturk'te Yapı Kredi Bankası'na ait yüzde 72'lik hisseyi satın alma niyetini belirtmişti. Ancak TeliaSonera, Turkcell'in telekom dışına yatırım yapma girişimine karşı çıkıyor ve Turkcell'in telekom sektörüne odaklaşması gerektiğini söylüyor. 
   TeliaSonera'nın CEO'su Andres Igel de önceki gün Financial Times gazetesinde yer alan demecinde Çukurova Grubu'nun Turkcell'in Digiturk'ü alması yönündeki girişimi için "Bize saçma gelen bir yatırımı desteklemek istemiyoruz" demişti. Turkcell'in önceki günkü olağanüstü genel kurulu, Turkcell Holding'in iki ayrı temsilname ile ayrı ayrı şahıslar tarafından temsil edilmesi ve TeliaSonera ile Çukurova temsilcilerinin anlaşamamalarıyla ortaya çıkan "nisap yetersizliği" nedeniyle ertelenmişti. 
   
   
</TEXT>
</DOC>
