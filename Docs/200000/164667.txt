<DOC>
<DOCNO> 164667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/siyaset/siy07.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Eve şartlı dönüş 
</HEADLINE>
<TEXT>

Türkiye'ye dönmek isteyen Kürtlerin gözaltı, sorgulama ve askerlik gibi koşulları kabul ettiklerine dair forma imza atmaları gerekiyor 
     SALİHA ÇOLAK Ankara 

     PKK'nın terörün yoğun olduğu dönemde Kuzey Irak'a göç ederek Birleşmiş Milletler BM desteğindeki Mahmur Kampı'na yerleşen yaklaşık 12 bin Kürt, gözaltı, sorgulama ve askerlik gibi koşulları kabul ederse Türkiye'ye dönebilecek. 
     İçişleri Bakanlığı, Türkiye'den göç eden Kürtlerin dönüşüne silah eğitimi almış olabilecekleri gerekçesiyle karşı çıkarken Dışişleri Bakanlığı güvenliği riske atmayacak bir dönüş planı üzerinde çalışıyor. Türkiye'ye dönecek olanlardan "uygun görülecek bir yere yerleşmeyi, PKK'ya katılarak eylem yapanlar dahil cezai kovuşturmaya uğramayı, gözaltına alınma dahil takibata uğramayı ve askere gitmeyi" kabul ettiklerine ilişkin forma imza atmaları isteniyor. Kürtler, bunların ağır koşullar olduğunu savunurken BM de 12 bin Kürt'ü Mahmur Kampı'nda daha fazla barındıramayacağı gerekçesiyle sorunun çözümünü istiyor. Engel olarak göç edenlerin PKK'ya yardım ve yataklık suçundan gözaltına alınacak olmaları gösterilirken, pişmanlık yasasıyla sorunun çözülebileceği belirtiliyor. 
     

</TEXT>
</DOC>
