<DOC>
<DOCNO> 190535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sontur22.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Şirketi, Naomi Campbell'i mahkemeye veriyor... 
</HEADLINE>
<TEXT>

     Sunset mayolarının üreticisi Günkar A.Ş. Yönetim Kurulu Başkanı Kemal Güneş, katalog çekimini yarıda bırakarak Türkiye'den ayrılan ünlü model Naomi Campbell'in sözleşmesinin hiçbir maddesini yerine getirmediğini belirterek, yaptıklarının hesabını mahkeme önünde vereceğini söyledi. 
     Kemal Güneş, yaptığı açıklamada, Türkiye'ye gelişi için uçak rezervasyonunun yapıldığını ancak ünlü mankenin Milano'dan 12.30'da kalkan uçağı kaçırdığını söyleyerek özel bir jetle geldiğini belirtti. 
     Güneş, ''Atatürk Havalimanı'na indiği andan itibaren sinirli, ruhsal dengesinin bozuk olduğu ve belki de bedeninin ihtiyacı alışkanlıklarından yoksun kaldığı gözlemlendi. Önüne gelene rest çekti. Swissotel'de ayrılan odasına ancak sabaha karşı gitti'' dedi. 
     Amaçlarının Sunset mayolarının 2004 katalogunu tanıtırken, dünyanın ve Türkiye'nin tanıdığı bir mankenle çalışmak olduğunu vurgulayan Güneş, şunları kaydetti 
     ''Sözleşmesi gereği ne taahhüt ettiysek fazlasıyla yaptık. Ancak Naomi, sözleşmenin hiçbir maddesini yerine getirmedi. Naomi Campbell, Türk insanını üzmüştür, bunun hesabı da ondan sorulacaktır. Sarfettiği sözler, davranış bozuklukları, kaprisleri ve de iş akdine uymamasının hesabını mahkeme önünde verecektir.'' Kemal Güneş, Günkar Sunset'in dünya markası olma yolunda çalışmalarını sürdüreceğini, Sunset mayoları için dünyaca ünlü modellerle çalışmaya devam edeceklerini belirtti. 
     
</TEXT>
</DOC>
