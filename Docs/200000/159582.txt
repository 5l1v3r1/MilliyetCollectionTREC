<DOC>
<DOCNO> 159582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/dunya/adun.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İslam dünyasına Gül dersi 
</HEADLINE>
<TEXT>

İslam Konferansı Örgütü'nde tarihi bir konuşma yapan Dışişleri Bakanı, İslam dünyasının kadın - erkek eşitliğine dayanan, cehaleti ortadan kaldıran yeni bir vizyon ortaya koyması gerektiğini söyledi 
     ÜMİT BEKTAŞ Tahran 

     Dışişleri Bakanı Abdullah Gül, Tahran'da yapılan İslam Konferansı Örgütü İKÖ Dışişleri Bakanları toplantısında özeleştiri yaparak Müslüman ülkelere değişmeleri çağrısında bulundu. Gül, "Öncelikle evimize çekidüzen vermeliyiz" diyerek İslam dünyasının kadın - erkek eşitliğine dayanan, yolsuzluğu ve cahilliği ortadan kaldırmayı hedefleyen yeni bir vizyon ortaya koyması gerektiğini kaydetti. Dışişleri kaynaklarınca "İKÖ toplantılarında yapılan en radikal ve tarihi önemde bir konuşma" olarak nitelendirilen konuşmasında Gül, Türkiye adına şu mesajları verdi 
     
     YENİ VİZYON 
     İslam dünyasının gelişmesini engelleyen konular tespit edilmeli. Barış, uyum, hoşgörüye dayalı ruhani mirasımız özgürlük, kalkınma ve demokrasiyi gerçekleştirme yolunda bizlere ilham vermeli. Yeni bir vizyonla hareket etmeliyiz. 
     
     KADIN - ERKEK EŞİTLİĞİ 
     Hesap vermenin, şeffaflığın ve iyi yönetimin h kim olduğu, temel hak ve özgürlüklerinin, kadın erkek eşitliğinin yüceltildiği, slogan ve kör söylemlere yer olmayan bir vizyona sahip olmalıyız. Kısaca öncelikle evimize çekidüzen vermeliyiz. 
     
     İLK HEDEF CAHİLLİK 
     Akılcılıktan güç almalıyız. İşe cehalet ve yolsuzluğu ortadan kaldırarak, insani ve maddi kaynakların heba edilmesinin önüne geçerek başlamalıyız. Şiddetin arkasındaki nedenlerin üzerine gitmeli, daha yüksek yaşam standartları sağlamalı, gelir dağılımındaki dengesizliği giderip, köy - kent ayrımını ortadan kaldırmalıyız. 
     
     IRAK'IN HALİNE BAKIN 
     Ekonomik akılcılığın eksikliği ve siyasi istikrarsızlığın devamlılığı yetenek ve kaynaklarımızdan tam anlamıyla yararlanmamızı engelledi. En uç noktada kendimizi yıkıcı savaşlar içinde buluyoruz. Petrol gelirleri dahil doğal zenginlikler heba oldu ve insani gelişim yerine başka konulara odaklandık. Irak, bu başarısızlığın çarpıcı bir örneği oldu. 
     
     DEMOKRASİ ÇAĞRISI 
     Sistemlerimizdeki siyasi katılımı teşvik etmeliyiz. Çerçevesini çizdiğim bu yolda anlamlı adımlar atılırsa Müslüman ülkeler toplumunun çağdaş ve barışçı mesajları ancak böyle yankı bulur. Diğer yandan İKÖ toplantısı bazı Arap ülkelerinin İran'ı protestosuna da sahne oldu. Riyad'da meydana gelen patlamalarda İran'ın parmağı olduğunu savunan Suudi Arabistan ile Irak operasyonunda ABD'ye destek veren Birleşik Arap Emirlikleri, Katar ve Kuveyt zirveye dışişleri bakanlarını göndermedi. Henüz tanınmış bir yönetimi olmayan Irak da İKÖ üyesi olmasına rağmen zirveye katılamadı. Türkiye'ye ayrılan sıraların hemen arkasında yer alan Irak'a ait koltuklar boş kaldı. 
     
'ABD ve İngiltere işgalci'      İKÖ Dışişleri Bakanları toplantısında İran'ın girişimiyle Irak'a komşu ülkelerin İstanbul ve Riyad toplantılarının ardından üçüncü kez bir araya gelmesi sağlandı. Toplantı sonrasında yayımlanan bildiride, ABD ve İngiltere'den yine "İşgalci güçler" olarak bahsedildi. ABD'nin diğer iki bölge ülkesi olan İran ve Suriye'ye yönelik olarak yürüttüğtü politikalara atıfta bulunan bildiride, "İşgalci güçler Irak'ın olduğu kadar, Irak'a komşu ülkelerin de egemenlik haklarına saygı duymalıdır" denildi. 
     

</TEXT>
</DOC>
