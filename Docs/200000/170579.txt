<DOC>
<DOCNO> 170579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/sonspo03.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yozgatspor sahipsiz kaldı... 
</HEADLINE>
<TEXT>

     Üçüncü Futbol Ligi 1. Grup takımlarından Yozgatspor sahipsiz kaldı. 
     Geçen hafta çoğunluk sağlanamadığı için ertelenen ve bir haftalık aradan sonra çoğunluk aranmaksızın yapılan Yozgatspor Genel Kurulu'nda yönetime talipli çıkmadı. 
     Geçen yıl 3. Lig'e çıkan kırmızı-siyah-beyazlı ekibin bir yıl süreyle başkanlığını yürüten Kenan Yılmaz, kulübün kapanma noktasına gelmesine, verilen sözlerin yerine getirilmemesinin neden olduğunu söyledi. Yılmaz, ''Kulübü 3. Lig'e çıkartanlardan biri milletvekili oldu, diğeri onun yerine Belediye Başkanlığı koltuğuna oturdu. Bizim başkanlığımızda oluşturulmasını istedikleri yönetim kurulumuza vermiş oldukları sözlerin hiçbirisini yerine getirmediler. Maddi önemli değil ama manevi yönden bizleri yıprattılar'' dedi. 
     Yılmaz, resmi kayıtlara göre 102 milyar lira, kayıtlara girmeyen daha fazla miktarda harcama yaptığını da kaydederek, ''Harcadığım paraya üzülmüyorum. Daha fazlasını da harcayabilirdim ama yapılan yanlış. Kulübün tüm evrakları divan tarafından hükümet komiserine teslim edildi. Bundan sonrası idarenin inisiyatifine kalmış. İster kapatırlar, isterlerse yeni bir yönetim oluşturup, lige devam ederler. Benden buraya kadar'' diye konuştu. 
     
</TEXT>
</DOC>
