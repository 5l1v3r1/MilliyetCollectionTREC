<DOC>
<DOCNO> 151918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/sontur12.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupalının domuz avı merakı döviz getiriyor... 
</HEADLINE>
<TEXT>

     Çeşitli Avrupa ülkelerinden Türkiye'ye gelen av meraklısı zenginler, vurdukları domuzun diş ve keçinin boynuz uzunluğuna göre, hatta boş attıkları mermi başına bile para ödüyorlar. 
     Konya'nın Beyşehir İlçesi'nde gelişmeye başlayan av turizmi, yöre için olduğu kadar, turizm şirketleri için de önemli bir gelir kaynağı olmaya başladı. 
     Beyşehir Gölü kıyılarının ıssız kesimlerinde yaşamını sürdüren yaban domuzları ile Antalya-Konya sınırındaki Giden Gelmez Dağları'ndaki yaban keçilerini avlamak için Avrupa'nın birçok ülkesinden avcılar Konya'ya gelmeye başladı. 
     Daha çok domuz avını tercih eden yabancı avcılar, ''bek'' ya da ''sürek'' avı için ayrı ayrı ücretler ödüyor. Milli Parklar Av ve Yaban Hayatı Başmühendisliği görevlisi, bir rehber köylü ve turizm şirketi elemanının eşlik etiği avcılar, bir tek domuz vurabilmek için her yıl binlerce kilometre yol katederek dağlarda ve ormanlarda geziyor. 
     Av için en az bir hafta Türkiye'de kalan yabancı avcıların ödedikleri ücretin yüzde 40'ı Orman Bakanlığı'na, yüzde 60'ı ise köy tüzel kişiliğine kaynak olarak aktarılıyor. 
     Avcılar, geçen av sezonunun fiyatlarıyla diş uzunluğuna göre vurdukları her domuz için 150 ile 800 dolar arasında para öderken, yaraladığı her domuz için 50, boşa attıkları her mermi için de 20 doları gözden çıkarıyor. 
     Avrupalı zengin avcılar, yaban keçileri için domuza göre daha çok harcama yapıyorlar. 90 santim boynuzu olan yaban keçileri için 2 bin dolar, yaraladıkları keçi için bin dolar, boşa attıkları mermi için ise 100 dolar ödeyen yabancı avcıların en büyük zevkini ise, vurdukları keçilerin boynuzları ile yaban domuzlarının dişlerini ülkelerine götürmek oluşturuyor. 
     Geçen yıl sadece Beyşehir'de domuz avı için 35 bin dolar harcayan yabancı avcılar, keçiler için kesenin ağzını daha çok açmak zorunda kaldı. 
     Konya'da uzun süredir av turizmi ile uğraşan Selene Turizm'in Sorumlu Müdürü Mete Horzum, Avrupa ülkelerindeki avcılar ile Türkiye'dekiler arasında çok önemli farklar bulunduğunu söyledi. 
     Avrupa ülkelerinde avcılığın Türkiye'nin aksine zengin sınıfın sporu olduğunu ve köklerinin çok eski dönemlere dayandığını anlatan Horzum, yabancı av tutkunlarının bu meraklarını gidermek için engel tanımadıklarını kaydetti. 
     Güzel doğası ve gölüyle göz dolduran Beyşehir'in yabancı avcıların aradığı doğal güzellik ve konaklama imkanlarına sahip olduğunu anlatan Horzum, ancak av turizmi için yapılan tanıtımın yetersizliği nedeniyle gelen kişi sayısının yapılan yerel girişimlerle sınırlı kaldığını aktardı. 
     Türkiye'nin yaban domuzu avı için çok uygun olduğunu belirten Horzum, gelen avcılardan hem köylülerin hem turizm şirketlerinin hem de Orman Bakanlığı'nın gelir elde ettiğini sözlerine ekledi. 
     





</TEXT>
</DOC>
