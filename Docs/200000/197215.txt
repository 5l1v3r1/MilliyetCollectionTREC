<DOC>
<DOCNO> 197215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/yazar/akyol.html </URL>
<DATE> 2003/11/22/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
İslamcı terör ve Türkiye 
</HEADLINE>
<TEXT>

   
   TIRMANAN terör olaylarının niteliğini belirtmek için, "İslami terör" denilmesini yanlış buluyorum. Çünkü "İslami" terimi İslamiyete uygunluk çağrışımı yapıyor. 
   Teröristlerin kendileri yaptıkları barbarlığın "İslami" olduğuna inanıyor, ama Müslüman kitleler ve objektif akademisyenler böyle düşünmüyor. İslamda insan öldürme çok büyük bir günah olduğu gibi, Peygamberimiz "Savaşırken zulmetmeyin, savaştığınız askerlerin eşlerine, çocuklarına zarar vermeyin" dediği halde, terör bir bomba patlatıyor tamamı masum insanlar ölüyor. 
   Belli siyasi ve sosyal şartlarda oluşan fanatizm ve terör ruhu, kendine göre bir din anlayışı yoğuruyor ve bu uğurda terör yapıyor. "İslami" değil ama İslam adına... Onun için ben "İslamcı terör" diyorum. 
   IRA'ya, ETA'ya "Hıristiyan terörü" demiyoruz, çünkü Hıristiyanlık adına değil, etnik milliyetçilik adına terör yapıyorlar. 
   
   İSLAM tarihinde teröristler olmuştur. Bunlardan "Hariciler" sosyolojik olarak "bedevi" idiler. Şehirleşen, kurumlaşan İslam toplumunun yeni karmaşık yapısını kavrayamayan yalın bedevi mantığı, bunu bozulma sanıyordu. Çağın şartlarında bir hukuk düzeni kurmaya çalışan Hz. Ali'yi bile "kafir" diye şehit etmişlerdi 
   Bugünkü dünyada da "bedevilik" El Kaide'ler üretiyor. El Kaide'nin tarlası olan Vahabi ve Taliban doktrinleri tamamen bedevi niteliklidir. 
   Düşman da bellidir Sömürgeci geçmişiyle, İsrail'e verdiği destekle ve 'yozlaşmış' hayat tarzı ile Batı 
   Filistin, Afganistan ve Çeçenistan'daki direniş savaşları hem esin kaynağı oldu, hem öldürmeye ve ölmeye hazır çok sayıda "personel" yetiştirdi 
   Bu kadar şok'u yaşayan, bu kadar haksızlığa uğradığını düşünen başka bir dinin mensupları var mı 
   Terör bu tablodan çıkıyor. İslamcı terörün kaynağı din olarak İslam değil, sosyo politik yapı olarak "bedevilik" ve "şiddet"tir. 
   
   FİLİSTİN faciası ve buna ABD'nin destek vermekte olması, özel bir öfke yaratıyor. Endonezya'daki radikal İslamcıların bile Yahudi düşmanı olmasının sebebi budur. Halbuki mesela Endülüs'te, Osmanlı'da hiçbir Müslüman - Yahudi çatışması olmadığı gibi, aksine iç içe ve birçok alanda işbirliği halinde yaşıyorlardı. 
   "Anti semitizm" Yahudi düşmanlığı Hıristiyan dünyasının malıdır yine dini sebeple değil, tarihi sebeplerle... 
   İslamcı terörün kaynağı bellidir Bedevilik duygusu ve mantığı, sömürgecilikten ve Filistin faciasından beslenen mar z ezilmişlik öfkesi, Arap sosyalizminden devralınan gerilla kültürü... 
   Bunların tamamı Türkiye'ye yabancıdır "Türkiye farklılığı" tarihi miras farkıdır, modernleşme farkıdır, hukukilik farkıdır 
   İletişim devrimiyle herkesin dünyayı fark ettiği, böylece öfke ve imrenmelerin kabardığı bir çağda, Türkiye, demokrasi ve refah isteyen sağduyulu Müslüman toplumların imreneceği, ölümle şartlanmış bedevilerin öfkeleneceği bir model oluşturma yolundadır. 
   Bunu özellikle Avrupa iyi görmeli, biz tarihten gelen farklılığımızın kıymetini bilip yolumuza devam etmeliyiz. 
   
      
   
</TEXT>
</DOC>
