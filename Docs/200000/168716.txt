<DOC>
<DOCNO> 168716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sondun23.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş'tan Annan'a mektup "Maraş ortak kullanıma açılsın" 
</HEADLINE>
<TEXT>

     Kıbrıs konusunda sürekli açılımlar yaparak Kıbrıs sorununa çözüm bulunması yönünde çaba sarf eden KKTC, Kıbrıs'ta Türklerle Rumlar arasındaki güven bunalımını ortadan kaldırmaya yönelik hareketlere ivme kazandırmayı ve Kıbrıs Türklerine uygulanan ambargoların olumsuz izlerini gidermeyi amaçlayan yeni bir açılım daha yaptı. 
     KKTC'nin yaptığı açılımların kabul edilmesi, devamında, Türk hava ve deniz limanlarının Rumlara açılarak karşılıklı serbest ticaretin başlamasını da getiriyor. KKTC Cumhurbaşkanı Rauf Denktaş, BM Genel Sekreteri Kofi Annan'a bu sabah bir mektup göndererek, Lefkoşa uluslararası havaalanının ve kapalı Maraş'ın bir kısmının BM denetiminde iki halkın ortak kullanımına açılmasını önerdi Düzenlediği basın toplantısında, ''kapıların açılışından sonra meydana gelen olumlu havadan istifade ederek, yeni bir adım daha atılmasının yararlı olacağına'' inandıklarını kaydeden Denktaş, önerisinin, ''karşılıklı güven yaratıcı önlemlerin devam etmesiyle uzun zamandır halledilmemiş olan Kıbrıs meselesinin halledilmesi için zeminin hazırlanmasına yardımcı olacağını düşündüğünü'' söyledi. 
     BM genel sekreterlerinin de zaman zaman Kıbrıs meselesinin halledilememesinin nedenini, iki tarafa arasında var olan ''güvensizlik uçurumuna'' bağladıklarına işaret eden Denktaş, ''Bu nedenle biz bu güven yaratıcı önlemlere önem verdiğimizi, kapıların açılmasıyla meydana gelen havanın da bunu teyit ettiğini söylüyoruz'' diye konuştu. 
     BM Genel Sekreteri Annan'dan, ''1993-1994'te ortaya konulan, üzerinde büyük çalışma yapılan ve iki tarafın da prensip olarak kabul ettiği, ama detaylar üzerinde zorluklar çıktığı için ilerleme olmayan güven yaratıcı önlemleri gündeme getirmesini talep ettiğini'' açıklayan Denktaş, şöyle devam etti 
     ''Bunun anlamı Lefkoşa Havaalanı'nın iki taraf için BM yönetiminde açılması ve bunun karşılığında da yine o pakette görüldüğü gibi, kapalı Maraş'ın bir kısmının yine BM idaresinde her iki tarafın yarına açılmasıdır. Bunun detaylarını daha sonra sizlere de söyleyeceğiz. Bu yazdığımız mektubun Türkçesini de yarın size verebiliriz. Evvela Genel Sekreter mektubu alsın, bugün kendisine gitmiştir. Aldığını teyit eder etmez, size Türkçesini de vereceğiz.'' 
     
     ''TÜRK LİMANLARI RUMLARA AÇILABİLECEK'' 
     Denktaş, bu konuda olumlu adım atılabildiği takdirde, Türkiye'nin Rumlara deniz ve hava limanlarını açabileceğini ve karşılıklı ticaretin başlayabileceğini bildirdi. 
     Öncelikle Rumların ''evet'' demesi gerektiğini belirten Denktaş, ''Bu nedenledir ki, Rum yönetimi lideri Tasos Papadopulos'a, Genel Sekreter'e böyle bir mektup gönderdiğimi ve kendisinin de Genel Sekreter'e cesaret vereci bir tutum içerisine girmesini, bunun meselenin halli için gereken zemini oluşturmaya yardımcı olacağını bildiren kısa bir mektupla, Genel Sekreter'e gönderdiğim mektubun suretini de gönderdim'' dedi. 
     Denktaş, ''açılımların hep Türk tarafından geldiğinin, Rumların hiç bir şey yapmadığının'' hatırlatılması üzerine, ''Biz yaptığımız açılımlardan bir zarar ediyor muyuz, etmiyoruz. Yararlanıyor muyuz, yararlanıyoruz bence. Hem fiilen yararlanıyoruz, hem Türk tarafı devamlı açılım yapıyor, iyi niyet gösteriyoruz, karşı tarafta bir hareket olmadığını dünya da görüyor. İnşallah karşılık verirler, bizim istediğimiz budur'' dedi. 
     
     ''BARIŞ ZEMİNİNİ OLUŞTURUYORUZ'' 
     Türkiye'nin KKTC'yi tanıdığını, KKTC'yi tanımayan Rum tarafına bazı açılımlar yaptığını ifade eden Denktaş, bunların Türkiye'nin zararına değil, yararına olduğunu kaydetti. Açıkladıkları paketlerin tüm Kıbrıs'ın yararına olduğunu belirten Denktaş, paketleri açıklamaya devam edeceklerini söyledi ve ''yeni sürprizler beklenmesini'' istedi. 
     Denktaş, şöyle konuştu 
     ''Kendimizden emin olalım. Hiçbir şey kaybetmiyoruz, kazanıyoruz. Kazanmaya da devam edeceğiz. Nedir kazandığımız Barış zeminini oluşturuyoruz. Bu zemini bunca zamandır niçin oluşturamadık derseniz, bunun nedenlerini herkes bilmektedir. Ümit ederiz ki, Rum tarafı eski görüşünü yavaş yavaş terk eder, bütün Kıbrıs'ın hükümeti değil, Kıbrıs Türklerinin hükümeti olmadığı noktasını artık herkes kabul eder. Müşterek hükümet kurmak için bazı şeylerin yapılması lazımdı, işte onlar arasında bunları yapıyoruz.'' Denktaş, bir soru üzerine, Türkiye ile birlikte hazırlandığını duyurduğu kapsamlı çözüm planı üzerinde çalışmaların yoğun bir şekilde sürdüğünü, ''günü ve saati geldiğinde'' bunun açıklanacağını söyledi. 
     İki taraf arasındaki zemini düzeltmeye çalıştıklarını belirten Denktaş, ''Zemini düzeltmek demek, iki taraf arasındaki güveni artırmak demektir. Güven nasıl artar İki taraf birbirini eşit olarak görürse... İşte biz bunu yapmaya çalışıyoruz, hem Rumlara, hem dünyaya. Hem eşitliğimizi, hem iyi niyetimizi göstermeye çalışıyoruz. İnşallah başarırız'' dedi. 
     
</TEXT>
</DOC>
