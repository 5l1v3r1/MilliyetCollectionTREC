<DOC>
<DOCNO> 177454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/soneko28.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Mitsubishi'nin yeni nesil Lancer otomobili tanıtıldı 
</HEADLINE>
<TEXT>

     Mitsubishi'nin yeni nesil Lancer otomobili, Almanya'da basına tanıtıldı. 
     Frankfurt Friedewalt'teki Goebel's Schlosshotel'de düzenlenen tanıtım toplantısında konuşan TEMSA A.Ş Otomotiv Pazarlama Direktörü Yusuf Soner, Mitsubishi'nin adını güçlü bir şekilde duyurmak amacıyla yeniden canlandırdığı Lancer'in, modern ve yeni ön görünümü, konforlu iç dizaynı ve zengin donanımı ile C segmentindeki tüm beklentilere yanıt verdiğini söyledi. 
     Soner, Mitsubishi Motors'un yeniden yapılanma sürecinde belirlediği ''5 yıl içinde 14 yeni model'' hedefinin yeni bir safhası olan Mitsubishi Lancer 1.6 Sedan'ın, köklü bir geçmişe sahip olan Lancer serisinin son gözdesi olduğunu vurguladı. 
     Mitsubishi Motors'un, yüksek mühendislik standartları ve motor sporlarındaki üstün başarılarını geleceğin konseptleriyle birleştirmeye devam ettiğini ifade eden Soner, ''Beş yıl içerisinde 14 yeni modeli Avrupa'lı kullanıcıların beğenisine sunacak olan Mitsubishi Motors Europe, 9. nesil Lancer ile ürün yenileme macerasında yeni bir bölüme daha başlıyor'' dedi. 
     Otomotiv pazarında pastanın en büyük dilimi olan C segmentinde, 30 yıllık başarılı bir geçmişe sahip Lancer ile yer aldıklarını belirten Soner, yeni Lancer'in, sahip olduğu konfor ve zengin donanım seviyesi ile tercih edenlerin paralarının tam karşılığı olduğunu dile getirdi. 
     Yusuf Soner, hedef kitlelerinin, cazip bir aile otomobili isteyenler olduğunu ifade ederek, ''Lancer ile 'mantıklı Kemal Bey'e hitap ediyoruz. Bu otomobille, aile arabası isteyenlere, istedikleri her şeyi verdiğimize inanıyorum'' dedi. 
     
     TEKNİK ÖZELLİKLER 

     Dış görünümü, çok parçalı kesintisiz farlar, arka tavana monte edilmiş anten ve sportif alaşımlı jantlarıyla dikkat çeken Lancer, gövde rengi aynalar, sis farları, yeni gösterge paneli, katlanabilir arka koltuklar, elektrikli ön-arka camlar ve hidrolik direksiyon ile geniş iç hacmine sahip bulunuyor. 
     3 yıl ve 100 bin kilometre garantisi olan ve 1.6 litre SOHC 16 valf benzinli motor, hava kanallı disk ön frenler ve standart ABS ve EBD arka frenlere sahip Lancer, 0-100 km saat'lik hıza 11.8 saniyede ulaşabiliyor. 
     Otomatik vitesli modeli 29.9 milyar, düz viteslisi 27.9 milyar liradan satışa sunulacak olan yeni otomobilde, beyaz, metalik gümüş ve şarap kırmızısı renk seçenekleri bulunuyor. 
     
</TEXT>
</DOC>
