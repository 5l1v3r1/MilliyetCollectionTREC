<DOC>
<DOCNO> 155784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/yazar/guclu.html </URL>
<DATE> 2003/05/10/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
100 yıllık okullar şöleni 
</HEADLINE>
<TEXT>

     İstanbul Üniversitesi, 30 Mayıs’ta Cumhurbaşkanı Sezer ve dünyanın dört bir yanından gelen rektörlerin de katılımı ile 550’nci kuruluş yıldönümünü kutluyor. Öğretim kurumlarımızın içerisinde en eski olanı o. Hemen ardından da Galatasaray Lisesi geliyor... 
     Yüzlerce yıllık geleneğe sahip daha pek çok okulumuz var. İşte bu yüzden olsa gerek Işık Lisesi, "100 Yıllık Okullar Spor Şöleni" düzenliyor. Şölene şimdilik sadece İstanbul’daki okullar katılıyor. Aralarında kimler yok ki 
     Beyoğlu Anadolu Lisesi, Burhan Felek Lisesi, Cağaloğlu Anadolu Lisesi, Çapa Anadolu Öğretmen Lisesi, Davutpaşa Lisesi, Erenköy Kız Lisesi, Işık Okulları, Galatasaray Lisesi, Haydarpaşa Lisesi, Kenan Evren Lisesi, Kuleli Askeri Lisesi, Alman lisesi, Robert Lisesi, Darüşşafaka Lisesi, Eseyan Ermeni Lisesi, Notre Dame de Sion Fransız Lisesi, Pangaltı Ermeni Lisesi, Sahakyan - Nunyan Ermeni Lisesi, Sainte Michel Fransız Lisesi, Sankt George Avusturya Lisesi, Selçuk Kız Meslek Lisesi, Sultan Sevim Kız Meslek Lisesi, Sultanahmet Endüstri Meslek Lisesi, Üsküdar Mithatpaşa Kız Meslek Lisesi. 
     Spor şöleni şimdilik sadece lise ve dengi okullar arasında gerçekleşiyor. Üniversitelere yöneldiğinde bu kervana İTÜ, Marmara, Yıldız, Mimar Sinan, Boğaziçi üniversiteleri ile askeri okullar da katılacaktır... 
     Batılı ülkeleri ziyaret ettiğinizde, bir övünç kaynağı olarak yüzyıllık okullar gezdirilir ve onlar ile gurur duyduklarını her vesileyle dile getirirler. Ama nedense hep tarihimizdeki olumsuzlukları görmeye koşullandırıldığımız için bu güzellikleri göremeyiz. 
     100 Yıllık Okullar Spor Şöleni, 21 27 Mayıs tarihleri arasında Işık Okulları’nın Ayazağa Kampüsü’nde gerçekleşecek. 
     
Fakir öğrenciye kolej      Milli Eğitim Bakanlığı’nın fakir öğrencilere kolej ve bedava kitap kampanyasına tepkiler yağıyor. Yayıncılar ve veliler, bakanlığın madem bu kadar çok parası var, o halde eğitimin sorunları için harcasın görüşünü dile getiriyorlar. 
     Bakanlığın Devlet Parasız Yatılı Okul Sınavı’nda en iyi derece yapan 10 bin öğrenciyi özel okullara gönderip parasını da kendisi ödeme projesi, bindiği dalı kesmenin ötesinde çok fazla bir işe yaramaz. 
     Bakanlık aynı hatayı ÖSS’de ilk 100’e giren öğrencileri yurtdışına göndererek de yaptı. Allah’tan hata çabuk fark edildi de yanlıştan dönüldü. Bakanlık yine en iyi öğrencilerini kendi okullarında okutma yerine, altın bir tepsi içinde başkalarına sunuyor. Sanki kendi elinde en az onlar kadar başarılı okullar yokmuş gibi. Yarın bu öğrencilerin sayesinde kolejlerin ÖSS’deki başarı oranı yükselecek ve devlet okulları, özel okullar tarafından daha da fazla aşağılanacaktır. 
     Kaldı ki iyi özel okulların zaten öğrenci bulma gibi bir sorunları yok. Kontenjanının üçte birini bile dolduramayan özel okullara öğrenci göndermenin de bir anlamı yok. Zaten öğrenci de gitmez 
     Bu konuda bir başka sakıncalı konu ise normal öğrencinin 10, 15 milyar lira ödeyerek öğrenim gördüğü bir okula, Milli Eğitim Bakanlığı 2, 3 milyar verir ise aradaki farkı kim ödeyecek 
     Ayrıca bir sonraki bakan bu projeyi desteklemez ise ne olacak Çünkü çok örneklerini gördük. Ayrıca bu öğrencilere gittikleri özel okulda ezilmemeleri için yemek, servis ve cep harçlığı da sağlanacak mı 
     Özetin özeti Bakan Çelik güzel projeler üretiyor ama fizibilitesi yeterince iyi yapılıyor mu İşte o tartışmalı .. 
     
     

</TEXT>
</DOC>
