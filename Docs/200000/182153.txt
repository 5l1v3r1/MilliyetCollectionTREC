<DOC>
<DOCNO> 182153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/son/sontur14.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Scooter ve Ginger'lar polisin kafasını karıştırdı 
</HEADLINE>
<TEXT>

     Emniyet Genel Müdürlüğü, ginger ve scooter gibi araçlara uygulanacak prosedürü belirlemek için çalışma başlattı. 
     Scooter, ginger gibi araçların kullanımından doğan aksaklıklar dolayısıyla trafik polislerinin bu araçları hangi sınıfta değerlendireceği bazı il emniyet müdürlükleri tarafından Emniyet Genel Müdürlüğü'ne soruldu. Trafik Hizmetleri Başkanlığı yaptığı çalışmalar sonucu scooter ve gingerların mevzuatta hangi sınıf araçlara girdiğini tespit edemedi. 
     Bunun üzerine Emniyet Genel Müdürlüğü, Sanayi ve Ticaret Bakanlığı'na bu araçların sınıfının belirlenmesi için görüş sordu. 
     Emniyet Genel Müdür Yardımcısı ve Trafik Hizmetleri Başkanı Abdullah Bolcu, bu durumun ''kanunda düşünülmeyen haller'' kapsamına girdiğini belirterek, Sanayi ve Ticaret Bakanlığı'ndan gelen görüş doğrultusunda uygulamalarını netleştireceklerini söyledi. 
     Bu araçların bisiklet sınıfına sokulması durumunda, trafiğe tescil yaptırmaya ya da ehliyetli kullanmaya gerek kalmayacağını ifade eden Bolcu, ''Ancak böyle bir durumda araçlar genel trafiğe çıkamazlar. Özel tahsisli yollarda kullanabilirler'' dedi. Motosiklet sınıfına sokulması durumunda bu araçları kullanmak için trafik tescili ve ehliyetli kullanma zorunluluğu bulunduğunu belirten Abdullah Bolcu, ''Bisiklet ile motosiklet arası sınıfa sokulursa o zaman araç tesciline ihtiyaç kalmayacak, yalnız bu durumda A1 dediğimiz tip ehliyetle kullanılabilecek'' diye konuştu. 
     
</TEXT>
</DOC>
