<DOC>
<DOCNO> 167401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/ekonomi/eko05.html </URL>
<DATE> 2003/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
BİRMOT'un yaş gününde Stilo tanıtıldı 
</HEADLINE>
<TEXT>

     DENİZ ALTUNTAŞ 

     Koç Topluluğu Otomotiv Grubu şirketlerinden BİRMOT, 2. yaşını Rahmi Koç Müzesi'nde Koç Holding Şeref Başkanı Rahmi Koç'un da katılımıyla kutladı. Fiat'in yeni modeli Stilo'nun da tanıtıldığı gecede Rahmi Koç, "Stilo'lar Avrupa'da son teknoloji ile yapılmış, beğeni kazanmış, başarısını kanıtlamıştır. Fiat'in dünyada birçok fabrikası var. TOFAŞ bunların içinde en başarılı fabrikadır. Doblo'yu iki sene önce üretmeye başladık. Doblo sadece Türkiye'de üretilip 52 ülkeye satılıyor. Türkiye'de piyasa lideri. Bunu gören Fiat, TOFAŞ'ı bir üretim merkezi haline getirmeyi planlıyor" dedi. 
     
     Canlanma var 
     Piyasadaki canlanmanın otomobilde de görüldüğünü belirten Koç, "Bu yıl 270-300 bin otomobil satılacak diyorlar. 200 bini ilk hasaplamalara göre geçiyor. Ekonomi büyüyor. O kadar küçülme oldu ki, büyüme geçtiğimiz dönemleri kapatamıyor" şeklinde konuştu. 
     
     Otomobilin yüzde 55'i vergi 
     7.4'lük büyüme hızı hedefini gerçekci bulmadığını dile getiren Koç, "Bir hareketlenme var. Ama 7.4 çok abartılmış bir rakam gibi geliyor. Yerli piyasa sıkıştığı zaman ihracata döneriz. Yerli piyasa açılırsa herkes yüzünü yerli piyasaya çevirir. Bu hastalık bizim şirketlerde de var. Yerli piyasa açıldığı zaman sanayici piyasadaki payını korumaya çalışır" dedi. Vergilerin yüksekliğinden de şikayet eden Koç, "Ekonominin yüzde 48'i kayıt dışı. Geri kalan 52'ye yükleniliyor. Bir arabanın yüzde 55'i vergi. Dünyanın başka hiçbir yerinde böyle yüksek vergi yok" diye konuştu. 
     

</TEXT>
</DOC>
