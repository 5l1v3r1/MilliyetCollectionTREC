<DOC>
<DOCNO> 191379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/sondun25.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
"AB, BM Güvenlik Konseyi'nde tek bir koltukla temsil edilmeli" 
</HEADLINE>
<TEXT>

     Eski ABD Dışişleri Bakanı Madeleine Albright, AB'nin BM Güvenlik Konseyi'nde tek bir koltukla temsil edilmesini savundu. 
     Albright, Alman Welt am Sonntag gazetesine yaptığı açıklamada, BM Güvenlik Konseyi'nde acil reformların yapılması gerektiğini belirterek, ''BM Güvenlik Konseyi, hangi üyelerin alınıp alınmayacağı konusunda daha hızlı karar verebilmeli. AB de, ortak bir dış politika izlemeye başladığı ve tek bir dışişleri bakanına sahip olduğunda, BM Güvenlik Konseyi'nde tek bir koltukla temsil edilmeli. Ancak İngiltere ve Fransa'nın bunu kabul etmek isteyeceklerini sanmıyorum'' dedi. 
     Araştırmalara göre dünyadaki insanların büyük bölümünün Amerikalıları sevdiğini kaydeden Albright, insanların Amerika'nın teknolojisini ve kültürünü sevdiklerini, ancak politikasına karşı çıktıklarını belirtti. Albright, ''Amerikan yönetimi, müttefikleriyle daha güçlü olacağını, Avrupalılar ise ABD'ye karşı bir güç dengesi oluşturma çabalarının boşuna bir uğraş olduğunu unutmamalı'' şeklinde görüş belirtti. 
     Bill Clinton yönetiminde Dışişleri Bakanlığı görevinde bulunan Albright, şimdiki George Bush yönetiminin diplomasiyi büyük ölçüde ihmal ettiğini savundu. Albright, savaş zamanlarında Pentagon'un ağırlığını koymasının doğal olduğunu, ancak savaşlardan sonra Dışişleri Bakanlığı ve Ulusal Güvenlik Konseyi'nin ön plana çıkması gerektiğini kaydetti. 
     Bush'un ulusal güvenlik danışmanı Condoleezza Rice'ın, Irak'ın yeniden imarında daha önemli bir rol üstlenmesinin doğru olduğunu ifade eden Albright, Amerikan halkı için, ülkelerinin ''vurulabilir'' olduğunu anladıktan sonra, dış politika ve ulusal güvenlik konularının daha fazla önem kazandığını sözlerine ekledi. 
     
</TEXT>
</DOC>
