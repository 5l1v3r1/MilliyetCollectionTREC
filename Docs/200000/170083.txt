<DOC>
<DOCNO> 170083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/ekonomi/eko01.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Faize saatte 8 trilyon 
</HEADLINE>
<TEXT>

Devlet faize çalıştı. Yılın ilk altı ayında günlük faiz ödemesi 193.6 trilyon lira, bir saatte ise 8.6 trilyon lira oldu 
     Devletin kasasından yılın altı aylık döneminde, her gün ortalama 385.8 trilyon lira çıktı, Hazine’ye giren günlük para ise 248.2 trilyon lirada kaldı. Vatandaş, her gün 206.1 trilyon lira vergi, 2.8 trilyon lira da ceza ödedi. 
     Devletin gelirlerinin giderlerini karşılayamaması sonucunda ise Türkiye bütçesi her gün 137 trilyon 549.6 milyar lira açık verdi. Bütçede saat başı ortaya çıkan açık rakamı da 5 trilyon 731 milyar lirayı aştı. Son yıllarda olduğu gibi 2003’ün ilk yarısında da devlet, adeta faize çalıştı. İlk altı aylık dönemde devletin günlük faiz ödemesi 193 trilyon 626.6 milyar lira olarak belirlendi. Bu şekilde devlete borç verenler, her saat başı Hazine’den 8 trilyon 67.7 milyar lira, her dakika da 134.4 milyar lira faiz geliri elde etti. 
     
     Ek vergiler ödenmedi 
     Bu arada bütçe rakamları, anayasaya aykırılık iddiasıyla Anayasa Mahkemesi’ne götürülen ek vergilerin vatandaş tarafından tam olarak ödenmediğini de gözler önüne serdi. 
     Maliye verilerine göre, haziran sonunda Motorlu Taşıtlar Vergisi’nden elde edilen gelir miktarı 596 trilyon 260 milyar lira olarak belirlendi. 
     Motorlu Taşıt Vergisi ile aynı miktarda tahsili öngörülen Ek Motorlu Taşıt Vergisi’ndeki tahsilat tutarı ise 393 trilyon 708 milyar lirada kaldı. Ek Emlak Vergisi’nden de devletin kasasına haziran sonuna kadar 2 trilyon 905 milyar lira girdi. 
     
Enerji ve Diyanet harcama rekortmeni...      Enerji Bakanlığı altı ayda bütçesinin yüzde 64.9’unu, Diyanet İşleri yüzde 52.3’ünü harcadı 
     Altı aylık verilere göre, bütçenin en tasarruflu kuruluşu, bazı ödeneklerin bloke edilmesinin de etkisiyle Turizm Bakanlığı oldu. Bu bakanlık, başlangıç ödeneklerinin sadece yüzde 9.1’lik bölümünü kullanırken, Ulaştırma Bakanlığı’nın harcama oranı da yüzde 11.3 olarak gerçekleşti. Hazine’nin faiz ödemeleri ile diğer kuruluşlara yaptığı transferler hariç tutulduğunda, Enerji Bakanlığı ile Diyanet İşleri, bütçenin harcama rekortmenleri olarak sıralandı. Enerji Bakanlığı, bütçesinin yüzde 64.9’luk bölümünü, Diyanet İşleri ise yüzde 52.3’ünü yılın ilk altı ayında tüketti. İçişleri Bakanlığı da yüzde 51.3’lük harcama oranıyla üçüncü sırada yer aldı. 
     Altı aylık dönemde Cumhurbaşkanlığı, bütçe ödeneklerinin yüzde 36’sını, TBMM yüzde 45.2’sini, Başbakanlık yüzde 37.6’sını, Milli Savunma Bakanlığı yüzde 29.8’ini, Milli Eğitim Bakanlığı yüzde 45.5’ini, Maliye Bakanlığı yüzde 45.8’ini, Sağlık Bakanlığı da yüzde 43.6’sını kullandı. 
     

</TEXT>
</DOC>
