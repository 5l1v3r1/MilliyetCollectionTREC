<DOC>
<DOCNO> 167115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sonspo11.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom'da Lukunku geç gelecek 
</HEADLINE>
<TEXT>

     Yeni sezon hazırlıklarını sürdüren Galatasaray'da futbolcular, günün ilk antrenmanını yine testlerle geçirdi. 
     Florya Metin Oktay Tesisleri'nde teknik direktör Fatih Terim yönetiminde gerçekleştirilen çalışmada, futbolculara hız ve zıplama testleri uygulanırken, ardından uzun süre koşu yapıldı. 
     Ayrıca, hız testi sırasında Hasan Şaş'ın sol dizindeki zorlanma nedeniyle biraz rahatsız olduğu gözlenmesine karşın, yıldız futbolcu çalışmayı ara vermeden sürdürdü. 
     Çalışmalarda, izinli olan futbolcular Bülent Korkmaz, Ergün Penbe ve Volkan yer almazken, gelişi dün beklenen Kongolu futbolcu Ali Lukunku'nun ameliyet olduğu öğrenildi. 
     Tatilini geçirdiği Belçika'da fıtık ameliyatı olduğu kaydedilen Lukunku'nun, hafta başında İstanbul'da olması bekleniyor. 
     Diğer yandan çalışma sonrası, Hakan, Arif, Xavier, Mehmet, Ömer, Sabri ve Sedat Bakırköy Acıbadem Hastanesi'nde sağlık kontrolünden geçti. 
     Galatasaray, akşam yapacağı antrenmanla yeni sezon hazırlıklarını sürdürecek. 
     
</TEXT>
</DOC>
