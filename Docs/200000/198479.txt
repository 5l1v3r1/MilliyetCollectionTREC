<DOC>
<DOCNO> 198479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sontur13.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram tatilinde, 20 bin tatilci, Abant'ı ziyaret etti... 
</HEADLINE>
<TEXT>

     Bolu'nun doğal güzellikleriyle ünlü Abant Gölü'nü Ramazan Bayramı'nda yaklaşık 20 bin tatilci ziyaret etti. 
     Milli Parklar ve Yaban Hayatı Koruma yetkilileri, ziyaretçilerin büyük bir bölümünü Abant'a günübirlik tatil için gelenlerin oluşturduğunu bildirdiler. 
     Abant'ta bulunan Abant Palace ve Büyük Abant Otel yetkilileri ise 30 Kasım'a kadar otellerinde boş yer olmadığını belirterek, ''3 günlük bayram tatili süresince otellerimiz yüzde 100 doluluk oranına ulaştı. Bazı müşteriler için odalara ek yatak koymak zorunda kaldık. Bu yoğunlukta Kartalkaya Kayak Merkezi'nde kar olmamasının da etkili oldu'' dediler. 
     Tatilcilerin araçlarını, Abant'taki Abant Palace ve Büyük Abant otellerinin otoparklarında yer kalmadığı için göl çevresine park etmeleri sonucu zaman zaman uzun kuyruklar oluştu. Tatilcilerin araçlarının ulaşımı olumsuz etkilememesi için jandarma trafik ekipleri, 3 gün boyunca aralıksız görev yaptı. 
     Bu arada, köylüler, tatilcileri 10 milyon liraya faytonla Abant Gölü çevresinde gezdirdiler. Faytoncu Mehmet Karagöz, aylardır yoğunluk olmadığını ifade ederek, ''Ramazan Bayramı boyunca bütün faytoncular, çifte bayram yaşadılar. Hepimiz hava kararıncaya kadar, tatilcilere at ve faytonlarla göl turu attırdık'' dedi. 
     Ramazan Bayramı'nda Abant'a tatil için gelenler, otomobillerden 4 milyon, minibüslerden 8 milyon ve otobüslerden girişte alınan 30 milyon liranın fazla olduğunu belirterek, ''Yetkililerin bayramı fırsat bilerek aldıkları bu paraların bir bölümünü, Abant'ın temizliğine ve çevre düzenlemesine harcamasını isterdik. Yıllardır Abant'ta hızla artan bir çevre kirliliği var'' diye konuştular. 
     
</TEXT>
</DOC>
