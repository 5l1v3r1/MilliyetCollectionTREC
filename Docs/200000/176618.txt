<DOC>
<DOCNO> 176618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/siyaset/siy10.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bizim şarkılarda teslimiyet yok 
</HEADLINE>
<TEXT>

   Güven Radyo'nun, "teslim ol" çağrısı yaparken Ahmet Kaya ve Ferhat Tunç'un şarkılarını kullanması tepkiye yol açtı 
   YAŞAR ÇAKMAK 

   
   Güven Radyo'nun dağlardaki PKK - KADEK militanlarına Ahmet Kaya, Ferhat Tunç ve Sezen Aksu şarkıları dinletip "Teslim ol" çağrısı yapması, Kaya'nın eşi ile Tunç'u şaşırttı. Ferhat Tunç, "Bu olay ne devlet ciddiyetiyle ne de devletin Kürt meselesine yaklaşımında beklenen samimiyetle bağdaşıyor" dedi. Tunç, şöyle konuştu 
   "Biz devletten, halkın bağrına bastığı sanatçısına özen ve saygı beklerken, o hem yasaklıyor, cezaevine koyuyor, hem de yasakladığı şarkılarla KADEK üyelerine 'pişman ol' çağrısı yapıyor. Kürt meselesinin öncelikli bir genel afla ve dil, kültür, kimlik ve yayın hakkı gibi temel hakların tanınmasıyla çözülebilceğini düşünen ve bu doğrultuda yıllardır çaba harcayan biriyim. Devletin benim, Ahmet Kaya'nın şarkılarını çalarak militanları pişmanlığa çağırmasını tanımlayacak bir kavram bulamıyorum. Bir komedi midir, bir şaka mıdır, yoksa devletin içine düştüğü bir çıkmaz mıdır " 
   Ahmet Kaya'nın şarkıları ile "Eve Dönüş Yasası"nın içeği arasında paralellik kuramadığını vurgulayan Kaya'nın eşi Gülten Kaya ise şunları söyledi "Ahmet Kaya'nın şarkıları gerçekten böyle bir şeye hizmet ediyorsa buna şaşırırım. Çünkü Ahmet Kaya'nın şarkıları içinde teslimiyet yok. Tam tersi coşku, demokratik yapılanmaya inanç var. Ahmet Kaya şarkıları bu ülkede 20 yıldır yasaklanıyor. Yasakladıkları ve yargıladıkları şarkıları bugün kendi amaçları için kullanmaları bana çok mantık dışı ve son derece çelişkili geldi. Çok şaşırdım. Ahmet, devletin kendi şarkılarını bu anlamda kullanmasına göbeğini hoplata hoplata gülerdi. Bir şarkı yüzünden sen adamı ölüme gönder. Bu durum benim gözümde budur. Sanatçının öngörüsünü algılama, bu şarkıların hayatı düzelteceğini algılama, iş işten geçtikten sonra da al bu şarkıları kullan. Resmen trajedi." 
   
   Radyodan çağrı Teslim ol    İçişleri Bakanlığı, Topluma Kazandırma Yasası'nın başarıya ulaşması için bölgedeki medya kuruluşlarıyla işbirliğine gidiyor. PKK KADEK militanlarının teslim olması için geçtiğimiz günlerde bildiri hazırlayan Bakanlık, Güneydoğu Anadolu ve Kuzey Irak'ta 101.3 frekansından yayın yapan ve devlete yakınlığıyla bilinen Güven Radyo aracılığıyla "teslim ol" çağrısında bulunuyor. Ahmet Kaya, Ferhat Tunç ve Sezen Aksu parçalarının ağırlıklı olarak çalındığı radyoda, Topluma Kazandırma Yasası'na ilişkin detaylı bilgiler aktarılıyor. 
   
   
</TEXT>
</DOC>
