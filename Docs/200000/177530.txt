<DOC>
<DOCNO> 177530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sontur39.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya Müftülüğü Her ay yangınlarla ilgili iki hutbe okutuyoruz 
</HEADLINE>
<TEXT>

     Marmara Üniversitesi M.Ü. İlahiyat Fakültesi Dekan Yardımcısı Prof. Dr. Sadrettin Gümüş, orman yakmanın İslamiyet'in temel ilkelerine aykırı olduğunu belirterek, ''İslam dinine göre ormanlarımızı, canımızı korur gibi korumamız lazım'' dedi. Antalya İl Müftü Yardımcısı Ahmet Uysal ise orman yangınlarıyla ilgili her ay iki hutbe okuttuklarını söyledi. 
     Prof. Dr. Sadrettin Gümüş, orman yakmanın İslam'ın ana ilkelerine aykırı olduğunu söyledi. İslamiyet'in 5 kavramı korumayı emrettiğini vurgulayan Prof. Dr. Gümüş, bu beş kavramı, dini, aklı, sağlığı, nesli ve malı koruma olarak sıraladı. 
     ''Mal'' kavramı içine ormanların da girdiğini bildiren Prof. Dr. Sadrettin Gümüş, ''Ormanlar bizim en değerli malımızdır. Ciğerlerimizdir, altından kıymetli olan malımızdır. İslam dinine göre ormanları, canımızı korur gibi korumamız lazım'' diye konuştu. 
     
     HER AY İKİ HUTBE 
     Antalya İl Müftü Yardımcısı Ahmet Uysal ise orman yangınlarıyla ilgili her ay iki hutbe okuttuklarını söyledi. Halkı orman yangınlarına karşı bilgilendirmeyi amaçladıklarını belirten Ahmet Uysal, art niyetliler ve bilinçsiz kişilerin orman yangınlarını çıkarmaya devam ettiklerini kaydetti. 
     Ayet ve hadislerde doğanın ne kadar önemli ve değerli olduğunun anlatıldığına dikkati çeken Uysal, ''Peygamberimiz, ormanlara verdiği önemi Kıyamet kopsa, elinde bir fidan varsa, gücünüz yetiyorsa o fidanı dikmekten vazgeçmeyin diyerek göstermiştir'' dedi. 
     
</TEXT>
</DOC>
