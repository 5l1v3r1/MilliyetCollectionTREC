<DOC>
<DOCNO> 163833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/spor/spo00.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü kapıyı açtı 
</HEADLINE>
<TEXT>

Barcelona Başkanı Joan Laporta, milli kalecimizi göklere çıkardı, "Dünya'nın en iyi kalecisini bonservis ücreti ödemeden aldık. Rüştü sayesinde diğer Türk futbolcularına da yol açıldı" dedi 
     MEHMET ÇİFTÇİ 

     Milliyet farkı 
     BARCELONA'NIN çiceği burnunda başkanı Joan Laporta, Türk basınında ilk röportajını Milliyet'e verirken, Rüştü'yü de göklere çıkardı. Dünya klasında bir kaleci olduğunu söylediği Rüştü'yü transfer etmekten büyük mutluluk duyduğunu belirten Laporta, "Menajeri Rüştü'yü bize takdim ederken, kendisini seçim kozu olarak kullanacağımızı bildirmiştik. Sonuçta ben seçildim, Rüştü de geliyor. İkimizin de rüyası gerçek oldu" dedi. 
     
     İmza Haziran sonu 
     RÜŞTÜ'NÜN Barcelona için büyük bir kazanç olduğunu da kaydeden Laporta, "Böyle bir kaleciyi bonservis bedeli ödemeden almak önemli bir başarı. Rüştü, Haziran'ın son haftasında Barcelona'da imza atacak. Kendisiyle zaten her konuda anlaştık. Sağlık kontrolü sonrası imza töreni yapılacak" dedi. Yeni başkan, teknik direktör konusunda görüşmelerin sürdüğünü, büyük ihtimalle Rüştü'nün yeni hocasının Guus Hiddink olacağını belirtti. 
     
     'Artık kapı açıldı' 
     İLK kez bir Türk futbolcunun Barcelona'da forma giyecek olmasını çok önemsediklerini belirten Laporta, "Rüştü'nün gelişiyle, Türk futbolcularına Barcelona'nın kapısı açılmış olacak" diye konuştu. Frank de Boer'in Fenerbahçe'ye transferi konusuna da değinen Barcelona Başkanı, "Bu futbolcunun sözleşmesi bitiyor. Ancak bizimle devam etmek istemediğini ve Fenerbahçe'den teklif aldığını belirtti" yorumunu yaptı. 
     
Beckham'dan çalım      BARCELONA Başkanı Joan Laporta'nın en büyük seçim kozu David Beckham, Real Madrid'e gidiyor. İspanya'nın önde gelen haber kuruluşlarından Radio Marca Yıldız futbolcunun 2 Temmuz'da 35 milyon Euro'ya 4 yıllık anlaşma imzalayacağını duyurdu. Barçalı taraftarlar Rüştü'den sonra Beckham'ın da alınacağını beklerken dün Manchester United ve Real Madrid kulüplerinin de onayladığı transfer haberinin İspanyol radyolarından duyurulmasıyla adeta şok oldular. Konuyla ilgili bir açıklama yapan Laporta,"Hayal kırıklığı yaşadığımı itiraf edebilirim" dedi. 
     

</TEXT>
</DOC>
