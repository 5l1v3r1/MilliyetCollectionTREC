<DOC>
<DOCNO> 165714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/ekonomi/eko02.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Prisma'ya vergi baskını 
</HEADLINE>
<TEXT>

Eğitim kuruluşu olduğu öne sürülen Prisma'ya baskın yapan İstanbul Defterdarlığı denetmenleri, kuruluşun Virgin adaları adresli şirket adına fatura kestiğini belirledi 
     NEDİM ŞENER 

     Çocuklar Duymasın dizisinin oyuncusu Pınar Altuğ'un boşanmasında etkili olduğu iddia edilen ve Maslak'ta Seba İş Merkezi'nde faaliyette bulunan Prisma adlı kuruluşun vergi cenneti olarak bilinen Virgin adalarına kayıtlı olduğu belirlendi. 
     Eğitim amaçlı bir kurum olarak tanıtılsa da örgütlenme ve gizlilik kurallarıyla bir tarikatı andıran Prisma'nın katılımcılardan seans başına aldığı 350 - 400 dolarlık ücret karşılığında Virgin adaları adresli şirket adına faturalar kestiği ortaya çıktı. 
     Ele geçirilen fatura örneklerinde adres, Prisma ICY Trident Chembers To Box Roadtown Tortola British Virgin Ireland olarak belirtiliyor. Eğitim hizmeti alan kişilerden alınan ücretlerin banka havalesi yoluyla Virgin adalarındaki bu şirkete gönderildiği öğrenildi. 
     Gazetelerde konuyla ilgili çıkan haberler üzerine harekete geçen İstanbul Defterdarlığı Denetmenleri Bürosu, kuruluşun merkezine baskın yaptı. Ele geçirilen belgeleri ve kesilen fatura koçanlarını alan denetim elemanları incelemelerine başladılar. Seans ücreti olarak alınan 350 - 400 dolar karşılığında şirketin Türkiye'de vergi verip vermediği ise araştırılmaya başlandı. 
     
     2 bin 500 kişilik liste 
     İlk incelemede Prisma adlı kuruluşa eğitim amacıyla gidenlerin sayısının 2 bin 500 civarında olduğu belirlendi. Eğitime gidenlerin isim listesini ele geçiren denetim elemanları bu kişilerin ödedikleri paraları da tespit etti. Prisma'nın Türkiye'de vergi mükellefi olmadığı ifade edilirken kuruluşa yer sağlayan bir kişinin vergi mükellefi olduğu ve Prisma'ya da hizmet faturaları kestiği anlaşıldı. Denetim elemanları Prisma'nın adlarına fatura kestiği kişilerden elde ettiği kazançları Maliye'ye beyan edip etmediği üzerinde dururken baskında ele geçen belgelerin, olayın başka yönlerden de sorgulanmasını gerektirebileceğini bildirdiler. 
     

</TEXT>
</DOC>
