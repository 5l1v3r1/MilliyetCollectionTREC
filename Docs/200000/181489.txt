<DOC>
<DOCNO> 181489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/soneko12.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası Başkanı Serdengeçti, ''Operasyonel Risk''i anlattı 
</HEADLINE>
<TEXT>

     Merkez Bankası Başkanı Süreyya Serdengeçti, finans sektörünün sağlıklı olabilmesi için, merkez bankasının da son derece sağlam ve akıllı bir risk yönetim modeline sahip olması gerektiğini belirterek, ''Harici ve dahili olaylar, ödemeler sisteminde dengesizliğe yol açabilir ya da ciddi bir operasyonel kayba yol açabilir. Bu da merkez bankasının imajını zedeler'' dedi. 
     Türkiye Bankalar Birliği TBB ve Uluslararası Finans Enstitüsü Institute of International Finance-IFF işbirliği ile düzenlenen ''Operasyonel Risk'' konulu seminerin basına açık bölümünde konuşan Serdengeçti, bütün finans kuruluşlarının operasyonel riske karşı hassas olduğunu vurguladı. 
     Serdengeçti, şunları söyledi 
     ''Merkez bankası için de bu geçerlidir. Ancak, merkez bankaları sermaye gerekliliklerine tabi değildir. Ama yine de bütün finans sektörünün sağlıklı olabilmesi için merkez bankasının da son derece sağlam ve akıllı bir risk yönetim modeline sahip olması gerekmektedir. Harici ve dahili olaylar, ödemeler sisteminde dengesizliğe yol açabilir. Ya da ciddi bir operasyonel kayba yol açabilir. Bu da merkez bankasının imajını zedeler. Merkez bankasının imajının zedelenmesi, finans sektörünü ilgilendireceği gibi ekonomide de buhrana yol açabilir. Onun için merkez bankası her zaman operasyonel riski yönetmekte dikkatli davaranmış, büyük bir önem vermiştir.'' İmajın zedelenmemesi ve kayıplara uğranılmaması için iyi yönetişimin de son derece önemli olduğunu vurgulayan Serdengeçti, Merkez Bankası'nın operasyonel süreçlerini ve usüllerini devamlı terfi ettirdiğini ve güncel tuttuğunu kaydetti. 
     
     ''YAPISAL DEĞİŞİKLİKLER OLDU'' 

     Bu çabalar neticesinde geçtiğimiz yıllarda Merkez Bankası'nda yapısal değişiklikler olduğunu anlatan Serdengeçti, 1998 yılında Piyasalar Bülümü çatısı altında ayrı bir Risk Yönetimi Bölümü kurulduğunu, böylece finansal ve operasyonel risklerin çok daha akıllıca yönetilir hale geldiğini söyledi. 
     Etkin bir risk yönetimi çerçevesinin oluşturulabilmesi için sürekli olarak risklerin yönetilmesinin son derece önemli olduğunu ve bankanın da bu konuya eğildiğini ifade eden Serdengecti, iç denetim süreçlerinin güncelleştirildiğini hatırlattı. 
     Bankanın iç denetim bölümünün yeniden yapılandırıldığını ve riske dayalı denetimlerin artık sürdürülür hale geldiğini belirten Serdengeçti, Bankanın ana operasyonel risklerinin tespit edilerek hafifletildiğini, bu yıl İç Denetim Departmanı'nın ilk denetimini gerçekleştirdiğini ve Merkez Bankası'nın da dış denetim kuruluşları tarafından 2000 yılı itibariyle denetlendiğini anlattı. 
     Süreyya Serdengeçti, operasyonel risklerle ilgili iş yönetiminin devam ettirilebilmesinin önemine işaret ederek, şunları kaydetti 
     ''Eylül 2001 yılında yaşadığımız felaketler neticesi mücbir sebeplerin de son derece önemli kayıplara bizleri götürebildiğini gördük. Bankalar tarafından acil durumların mutlaka sürekli yapılması, iş sürekliliği planlarının hazır olması son derece önemlidir. Merkez Bankası'nın işlevlerini devam ettirmesi gerekmektedir. Merkez Bankası geçtiğimiz yıllarda aldığı tedbirler sayesinde ödemeler sistemini devam ettirebilmiş, acil durumlarda bile mali sistemi koruyabilmiştir. 
     Acil durum planları ve yedekleme sistemleri kurulmuş, fiziksel altyapı temin edilebilmiştir. Acil durumlarda mevcut sistemlerin çökmesi durumunda hemen bu backup yedek sistemler hayata geçirilecektir. Merkez Bankası için elektronik fon transferi, elektronik menkul kıymetler transferi, rezerv yönetimi hizmetleri ve parasal, operasyonel sistemlerin hayatta kalması acil durumlarda son derece önemlidir.'' 
     
     BERABERİNDE BİRÇOK RİSK GETİRİYOR 

     Merkez Bankası Başkanı Süreyya Serdengeçti, son dönemlerde denetim kuruluşları ve bankacıları kaygılandıran bir konu olsa bile operasyonel riskin bankacılığın tarihine eş bir tarihe sahip olduğunu anlattı. 
     Serdengeçti, ''Geleneksel olarak bu, sektörde olmanın bir maliyeti olarak görülmüş ve operasyonel risk ferdi bir risk olarak yönetilmemiştir. Operasyonel risk genel bir risk olarak addedilmiş, kredi ve pazar riski dışındaki bütün konuları kapsayan bir risk olarak görülmüştür'' diye konuştu. 
     Günümüze kadar bankacı ve denetim kuruluşlarının daha ziyade finans sektörünün geleneksel riskleri olan kredi ve pazar risklerine odaklandıklarını dile getiren Serdengeçti, Basel Komitesi'nin gözetim ve denetimle ilgili çıkardığı yönetmelikte kredi riskini ön plana aldığını anlattı. 
     Serdengeçti, operasyonel riskin beraberinde birçok riskleri getirdiğine, diğer risklerin yönetilmesini zorlaştırabildiğine, dolayısıyla finans kuruluşlarının son derece vahim finansal kayıplara uğramasına ve imajlarının zedelenmesine yol açabildiğine dikkat çekerek, şunları kaydetti 
     ''Hem gözetim ve denetim kuruluşları hem de sektör uygulayıcıları şunu anlamışlardır ki operasyonel risk, beklenmedik derecede yüksek hatta felaketlerle neticelenebilecek kayıplara bizleri götürebilir, dolayısıyla operasyonel riski son derece basiretli bir şekilde pazar ve kredi riskleri kadar akıllıca yönetmek durumundayız.'' 
     
</TEXT>
</DOC>
