<DOC>
<DOCNO> 188762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/sondun16.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazze'de patlama 4 ölü 
</HEADLINE>
<TEXT>

     Gazze Şeridi'nde meydana gelen patlamada ölenler bulunduğu bildirildi. 
     Filistinli güvenlik yetkilileri, Gazze Şeridi'nde Erez geçiş noktası yakınlarında bir Amerikan diplomatik konvoyu yakınındaki patlamada en az 3 kişinin öldüğünü açıkladı. 
     Öte yandan, İsrail basını saldırıda 4 kişinin öldüğünü belirtti. 
     İsrailli kurtarma görevlileri, ölenler arasında Amerikalıların da bulunduğunu söyledi, ancak bu bilgi henüz doğrulanmadı. 
     Patlamaya yola yerleştirilen bir bombanın yol açtığı sanılıyor. 
     
     ÖLENLER ARASINDA ABD'LİLER VAR 

     Gazze Şeridi'ndeki Amerikan büyükelçilik konvoyuna düzenlenen bombalı saldırıda ölenler arasında Amerikalıların bulunduğu, büyükelçilik yetkilisi tarafından doğrulandı. 
     Büyükelçilik sözcüsü Paul Patin, ''Amerikalıların da zayiata uğradığını söyleyebilirim'' dedi. 
     İsrail radyosu, saldırıda güvenlik görevlisi 4 kişinin öldüğünü duyurmuştu. 
     İsrail ile Filistin arasındaki sorun çerçevesinde ilk kez Amerikalı yetkililerin hedef alındığı belirtilen Associated Press haberinde ise patlama sonucunda, Amerikalıların içinde bulunduğu diplomatik aracın havaya uçtuğu ve 3 Amerikalının öldüğü, 1 kişinin de yaralandığı bildirilmişti. 
     Saldırının sorumluluğunu henüz üstlenen olmazken, kanlı eylemi kınayan Filistin yönetimi, Amerikan konvoyunun, yol haritası çözüm önerisi çerçevesindeki uygulamaları incelemek üzere bölgeye giden denetim grubu olduğunu açıkladı. 
     Saldırının, Filistinlilerin, bölgeye daha çok inceleme grubu gönderilmesine ilişkin çabalarını baltalayabileceği belirtiliyor. 
     Gazze Şeridi'nde Erez geçiş noktası yakınında bulunan Beyt Hanun kasabası civarında TSİ 11.15 civarında düzenlenen saldırıya hedef olan Amerikan konvoyunun 3 araçtan oluştuğu ve Filistin polisinin eskortu eşliğinde hareket ettiği bildirildi. 
     İsrailli yetkililer, araçların zırhlı olduğunu belirtirken, yol kenarındaki bombanın, uzaktan kumanda cihazıyla patlatıldığının tahmin edildiği kaydedildi. 
     Patlama neticesinde, konvoydaki araçlardan birinin ikiye ayrıldığı ve kaldırımın kana bulandığı belirtildi. 
     Öte yandan, olay yerine gönderilen İsrail tanklarının, şüpheli bölgelere makinalı tüfeklerle ateş açtıkları bildirildi. 
     Görgü tanıkları, İsrail tanklarının, civardaki bir mayının patlamasının ardından ateş açmaya başladıklarını söylediler. 
     Mayın patlamasının, İsrailli 3 askerin yaralanmasına sebep olduğu kaydedildi. 
     
     ARAFAT KINADI 

     Filistin lideri Yaser Arafat, bugün Gazze şeridinde diplomatik Amerikan kafilesini hedef alan kanlı saldırıyı kınadı. 
     Ramallah'ta yayımlanan resmi açıklamada, Arafat'ın bombalı saldırıyı ''sert şekilde'' kınadığı belirtildi. Arafat, ''Barış ve güvenlik görevi için gelmiş olan Amerikalı gözlemcileri hedef alan bu cinayeti nefretle kınıyorum'' ifadesini kullandı. 
     Kafilede ölen ve yaralananların kimlikleri açıklanmadı. 
     
</TEXT>
</DOC>
