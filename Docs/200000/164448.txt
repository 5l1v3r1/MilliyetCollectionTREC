<DOC>
<DOCNO> 164448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sonspo33.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor, Selçuk ile gurur duyuyor... 
</HEADLINE>
<TEXT>

     A Milli Futbol Takımı'nın ABD'yi 2-1 yendiği maçta oynadığı futbolla beğeni toplayan Selçuk ile takımı İstanbulspor gurur duyuyor. 
     Menajer Sinan Dinler, yaptığı açıklamada, maçtan sonra milli oyuncuyu telefonla arayıp, tebrik ettiğini ifade ederek, ''İstanbulspor olarak onunla gurur duyuyoruz. Selçuk, Türk futbolunun gelecekteki yıldızlarından biri olacak. Dünkü oyunuyla kendini ispatladı'' dedi. 
     Selçuk'un çıkışının İstanbulspor ve Ümit Milli Takımı'nda başladığını anlatan Dinler, şunları söyledi 
     ''Selçuk, hırsını ve mücadelesini her sene daha da katlıyor. Ümit Milli Takımı'ndan sonra A Milli Takım'da da başarılı bir şekilde forma giydi. O artık İstanbulspor kabuğunu yırttı. Transferi konusunda görüşmeler sürüyor. Ancak henüz kesinleşmiş birşey yok.'' 
     
     ''YARIN CENK İLE GÖRÜŞECEĞİZ'' 
     Sinan Dinler, yarın iç transferde Cenk ile masaya oturacaklarını söyledi. 
     Transferde akılcı davrandıklarını anlatan Dinler, ''Transfer etmeyi düşündüğümüz oyuncularla görüşmelerimiz sürüyor. Kesin anlaşmaya varınca, isimlerini açıklayacağız. İç transferde ise yarın Cenk ile masaya oturacağız. Golcü futbolcuya çok teklif var ama O bizimle anlaşmak istiyor'' diye konuştu. 
     
</TEXT>
</DOC>
