<DOC>
<DOCNO> 156749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/siyaset/siy03.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoca'nın ricasına Erdoğan'dan ret 
</HEADLINE>
<TEXT>

     ABDULLAH KARAKUŞ 

     SP lideri Necmettin Erbakan, "çoluk çocuk" diye eleştirdiği Başbakan Recep Tayyip Erdoğan'a elçi göndererek, ceza aldığı "kayıp trilyon davasından" kurtulmak için Siyasi Partiler Yasası'nın SPY değiştirilmesini istedi. Erbakan'ın "kişisel ricasına" ret yanıtı veren Erdoğan ise, "Bu bizim prestijimizi zedeler. Üstelik Hoca da partimizi bölmek istiyor" dedi. 
     Erbakan, SPY'nin değişmesi yönündeki ricasını kurmayları aracılığıyla önce Adalet Bakanı Cemil Çiçek'e iletti, olumlu yanıt alamadı. Hoca, daha sonra kurmaylarını Başbakan Yardımcısı Abdullah Gül'e gönderdi. SP'li Şeref Malkoç ve Mustafa Kamalak, Gül'e "Kayıp trilyon davasında sizin de adınız geçiyor. Ancak dokunulmazlığınız var. Bununla ilgili bir düzenleme yapılması lazım" dedi. Gül'den net bir yanıt alamayan SP'liler, bu defa Erdoğan'ı ziyaret etti. 
     
     Anayasa Mahkemesi'ni önerdi 
     Kayıp trilyon davasından 2 yıl 4 ay hapis cezası alan ve bunun Yargıtay'dan onanmasını bekleyen, onaylanması halinde hem cezaevine girecek, hem de siyasi hayatı tamamen bitecek olan Erbakan, kurmayları aracılığıyla Erdoğan'a, "siyasi partilerle ilgili bütün davalara Anayasa Mahkemesi'nin bakması için Siyasi Partiler Yasası'nda bir değişiklik yapılmalı" mesajı gönderdi. Erbakan'ın kurmayları bu değişikliğin bir kişi için değil, tüm siyasetçiler için de yapılması gerektiği üzerinde durdu. Öneriyi reddeden Erdoğan'ın ise, "Bu bizim prestijimizi zedeler. Üstelik Hoca da partimizi bölmek istiyor" dediği öğrenildi. 
     

</TEXT>
</DOC>
