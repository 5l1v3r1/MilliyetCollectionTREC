<DOC>
<DOCNO> 192810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sondun08.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da hava bombardımanı Aynı aileden 8 kişi öldü 
</HEADLINE>
<TEXT>

     Afganistan'nın Nuristan ilinde bir hava bombardımanında bir aileden ilk belirlemelere göre 8 kişinin öldüğü bildirildi. 
     Nuristan polis şefi Gulammolla Nuristani, cuma gecesi yapılan bombardımanda ölenlerin, Arsent köyünün etkili aşiret lideri Gulam Rabbani'nin akrabaları olduğunu söyledi. 
     Nuristani, olayla ilgili ayrıntılı bilgi ve saldırıyı kimlerin yaptıkları konusunda bilgi vermedi. Ancak bazı kaynaklar saldırının ülke hava sahasını kontrollerinde bulunduran ABD öncülüğündeki güçlerce yapılmış olabileceğini belirttiler. 
     Arsent köyü, El Kaide ve Taliban militanlarının saklandığı ve faaliyette bulunduğunun sanıldığı komşu Kunar ilinin dağlık bölgesi yakınında bulunuyor. 
     Rabbani'nin, eski Sovyetler Birliği askerlerine karşı savaşan gruplardan Cemiyeti İslami'ye üye olduğu belirtiliyor. 
     Bu arada, ülkenin kuzeyinde Özbek general Abdürraşid Dostum ile Tacik komutan Muhammed Atta'ya bağlı milisler arasındaki çatışmada 2 sivilin öldüğü bildirildi. 
     Kohibstanat bölgesinde cuma günü başlayan çatışmaların bugün de devam ettiği, ölen sivillerin bir kadın ile bir çocuk olduğu belirtildi. 
     Taraflar arasındaki çatışmada dün en az 3 savaşçı ölmüştü. 
     
</TEXT>
</DOC>
