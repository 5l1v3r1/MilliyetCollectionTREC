<DOC>
<DOCNO> 164032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/siyaset/siy04.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Mayıs 2004'ten önce Kıbrıs'ta çözüm şart 
</HEADLINE>
<TEXT>

KKTC Cumhurbaşkanı Denktaş'la görüşen AB Komiseri Verheugen, Kıbrıs meselesinin ertelenemeyeceğini belirterek, "Bunun pazarlığı olmaz" dedi 
     AB Komisyonu'nun genişlemeden sorumlu üyesi Günter Verheugen, 2004 Mayıs'ına kadar Türkiye - Avrupa Birliği ilişkilerinin netleşmesini beklemenin Kıbrıs sorunu açısından "çok tehlikeli" olacağını belirterek, "Bizim için de, Türkiye için de, çok büyük zorluklar var. Kıbrıs meselesini de bunun üzerine koyarsak, her şey daha da zorlaşır. Bunun için Kıbrıs sorununu Mayıs 2004'ten önce çözmemiz gerekir. Bunun pazarlığı olamaz" dedi. Verheugen, çözüm için fırsat penceresinin h l açık olduğunu, birleşik bir Kıbrıs'ı Avrupa Birliği'nde görmek istediklerini söyledi. 
     Önceki gün Kıbrıs Rum kesimindeki temaslarının ardından Türk tarafına geçen Günter Verheugen, dün KKTC Cumhurbaşkanı Rauf Denktaş'la görüştükten sonra KKTC Meclisi'ndeki iktidar ve muhalefet partilerinin liderleriyle bir araya geldi. Adadan ayrılmadan önce yaptığı basın toplantısında Verheugen, siyasi duruma bakılmaksızın "Kıbrıs'ın Rum kesimi Mayıs 2004'te AB'ye üye olacağını söyledi. 
     KKTC'deki beş siyasi partinin yetkilileriyle yapıcı bir görüşme yaptığını belirten Verheugen, muhalefet partilerinin, Annan planını ve kendisinin görüşlerini kararlı bir şekilde savunduğunu, plan çerçevesinde görüşmelerin başlaması için ellerinden geleni yapacaklarını söylediklerini vurguladı. 
     Cumhurbaşkanı Denktaş'ın ise Annan planının masada olmadığını söylediğini belirten Verheugen, KKTC'nin hayat standartlarının yükseltilmesine katkıda bulunacak bir paket hazırladıklarını ve bu paketin uygulanmasını istediklerini söyledi. AB Komisyonu üyesi, KKTC'deki siyasi parti yetkilileriyle görüşmesinde, "Denktaş'ın by - pass edilmesinin gündeme gelip gelmediği" yolundaki bir soru üzerine, "Sayın Denktaş'ın konumunu gündeme getirmedik" dedi. 
     Bu arada, İngiltere'nin eski Kıbrıs Özel Temsilcisi Lord David Hannay, Türkiye'nin Avrupa Birliği üyeliğine hazır oluncaya kadar Kıbrıs sorununu çözümsüz bırakmasının büyük hata olacağını savundu. 
     
Büyükelçi'den ihlal rakamları"Yılda 250'den günde 145 ihlale çıktınız. Bu gerginlik, Türkiye'deki AB karşıtı çevrelerce kullanılabilir" 
     UTKU ÇAKIRÖZER Ankara 

     Yunanistan Büyükelçisi Michael Christides, Türkiye'nin Ege'de günde ortalama 145 hava sahası ihlali yaptığını ve Yunan sivil uçaklarının yanı sıra Singapur ve İngiliz sivil uçaklarını da taciz ettiğini iddia ederek "Ege'deki gerginliğin Türkiye'de AB karşıtı çevrelerce kullanılmasından endişe ediyorum" dedi. Basın mensuplarıyla öğle yemeğinde buluşan Christides hava ihlalleriyle ilgili şunları savundu "Eskiden Türk uçaklarının yılda 250 ihlal vakası yaşanırdı. 2000 yılında 447, 2001'de 974, 2002'de 3421'e çıktı. 2003 yılının ilk 5 ayında 2161 ihlal yaşandı. Geçen haftalarda bu rakam günde 145 hava sahası ihlaline kadar çıktı. Türk uçaklarının ihlallerinin üçte ikisi, son yıllarda ve haftalarda 0-6 mil arasında, yerleşim alanlarının üstünden ve silahlı gerçekleşiyor." 
     

</TEXT>
</DOC>
