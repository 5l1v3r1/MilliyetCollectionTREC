<DOC>
<DOCNO> 158550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/sontur15.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez sağda birliktelik yerel seçimlerde denenebilir 
</HEADLINE>
<TEXT>

     ANAP Genel Başkanı Ali Talip Özdemir, merkez sağda birleşme arayışları kapsamında öncelikle yerel seçimlerde aday bazında birlikteliğin denenebileceğini söyledi. 
     Özdemir, Antalya'da Kemer ilçesi ile ilçeye bağlı Beldibi ve Göynük beldelerinde etkinliklere katıldı. ANAP Kemer İlçe Başkanlığı'nda gazetecilerin sorularını yanıtlayan Özdemir, ''sit alanlarının yerleşime açılması'' tartışmalarına ilişkin bir soru üzerine, ''Hükümet bütün ihtiyaçlarını, sıkıntılarını, borçlarını ülkenin değerlerini satarak karşılamaya çalışıyor'' dedi. 
     Türkiye'nin elinde paha biçilmez değerler olduğunu ifade eden Özdemir, bunların, gelir amaçlı olarak imara açılıp satılması durumunda telafisi olmayan sıkıntıların doğacağını kaydetti. Özdemir, bir başka soru üzerine, kültür ve turizmin iki ayrı konu olduğunu belirterek, iki bakanlığın birleştirilmesini eleştirdi. Özdemir, yerel seçimlerde merkez sağda birliktelik olup olmayacağı sorusu üzerine, ''Eğer vatandaşın böyle bir talebi varsa, parti yetkili kurullarımız da onay verirse öncelikli olarak yerel seçimlerde aday bazında böyle bir birliktelik denenebilir. Biz, kavga eden liderlerden olmayacağız'' diye konuştu. 
     Özdemir, ''Yüce Divan yolunun açılması konusunda ne düşünüyorsunuz'' sorusuna ise şu yanıtı verdi 
     ''Yanlış. Hukuku siyasallaştırırsınız. O hukuk sonra döner sizi sorgular. Nasıl geçmiş dönemde iki parti lideri hukuku bir tarafa bırakıp birbirini siyaseten akladıysa...Hukuka gidilmiş olsa ben biliyorum ki Mesut Yılmaz ile ilgili bir şey olmayacak. Ama parlamento siyaseten akladı. Şimdi problem çıkıyor. Şimdi bu arkadaşlarımın da yaptığı yanlıştır. Ellerindeki gücü hukukun üstünlüğünün önüne koyuyorlar. Bırakın hukuk yapsın. Bizim bir teklifimiz vardı. En yüksek yargı organı Yargıtay bu konulara baksın. Varsa elinizde somut bir delil verin, yüksek mahkeme yargılasın. Ama siz parlamentoda çoğunlunuz var diye buna dönüp bakarsanız, yanlış yaparsınız. Dokunulmazlığı kaldırın o zaman, madem böyle bir gücünüz var. Kendi dokunulmazlığınızı da kaldırın.'' 
     
</TEXT>
</DOC>
