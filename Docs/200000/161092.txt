<DOC>
<DOCNO> 161092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sontur28.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolcu menajeri, dolandırıcılıktan gözaltına alındı... 
</HEADLINE>
<TEXT>

     Futbolcu Menajeri Bahadır Başak, turistleri dolandırdığı iddiasıyla tutuklandı. 
     Alınan bilgiye göre, Antalya Emniyet Müdürlüğü Yankesicilik ve Dolandırıcılık Büro Amirliği ekipleri, Hollanda ve Almanya uyruklu bazı turistlerin şikayeti üzerine soruşturma başlattı. Şikayetçi turistler, kaldıkları otellerde tanıştıkları ve iyi diyalog kurarak güvenlerini kazanan Bahadır Başak 35 adlı kişinin çeşitli yöntemlerle paralarını dolandırdığını iddia ettiler. 
     Soruşturmada, dolandırıcılık suçundan sabıkası bulunan ve İstanbul Emniyet Müdürlüğü'nce yine aynı suçlamayla arandığı bildirilen Bahadır Başak, Antalya Hırsızlık Büro Amirliği ekipleri tarafından Marmaris'te yakalandı. 
     
     FUTBOLCU MENAJERİ 
     Yetkililer, 3 dil bilen Bahadır Başak'ın bazı kadın turistlerle duygusal yakınlık içine girdiğini ve güvenlerini kazanarak paralarını çeşitli yöntemlerle dolandırdığının tespit edildiğini belirterek, sanığın ayrıca turistlerin kredi kartlarını çaldığının anlaşıldığını da bildirdiler. Sanığın, kendisinden Türkiye'den ev almak için yardım isteyen bir turiste ait 30 bin Euro'yu da internet bankacılığıyla suç ortağı olduğu ortaya çıkan bir arkadaşına havale yaptığının tespit edildiğini bildirilen yetkililer, adı açıklanmayan firari suç ortağının yakalanmasına çalışıldığını söylediler. 
     Sanık Bahadır Başak'ın kendini turistlere Deniz Altan, Deniz Başak ve Bahadır Altan isimleriyle tanıttığının belirlendiğini de bildirilen yetkililer, Başak'ın emniyetteki sorgusunda mesleğini ''Futbolcu menajerliği'' şeklinde beyan ettiğini belirttiler. 
     Sorgusunun ardından Adliye'ye götürülen Bahadır Başak, kendisini görüntülemeye çalışan gazetecileri tehdit ederek, saldırı girişiminde bulundu. 
     Bahadır Başak, 3 ayrı şikayet dosyası nedeniyle Nöbetçi Cumhuriyet Savcısı'na ifade verdikten sonra sevk edildiği Nöbetçi Mahkeme'ce tutuklanarak cezaevine gönderildi. 
     
</TEXT>
</DOC>
