<DOC>
<DOCNO> 168897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/spor/spo02.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
GECE YARISI BASKINI 
</HEADLINE>
<TEXT>

Aziz Yıldırım ile Daum, daha önce anlaşma sağlanan, ancak sözleşme için acele edilmeyen Hooijdonk'a, Galatasaray da devreye girince dün Hollanda'da apar topar imza attırdılar 
     YALÇIN TÜRK 

     Hareketli saatler 
     FENERBAHÇE'DE önceki gece hareketli saatler yaşandı. Hollandalı golcü Pierre van Hooijdonk ile her konuda anlaşmaya varan ve teminat mektubu sorununu da çözüme kavuşturan Sarı-Lacivertli yönetim, ünlü oyuncunun menajerinden gelen telefonla soluğu Hollanda'da aldı. Kulübü arayan Hooijdok'un menajeri, "Transfere müdahale ediyorlar. Galatasaray da devreye girdi" diye konuştu. 
     
     İki yıllık anlaşma 
     BAŞKAN Aziz Yıldırım ve Teknik Direktör Daum bunun üzerine sabaha karşı 05.00'te özel uçakla Amsterdam'a uçtular. Günün ilk ışıkları ile birlikte Hooijdonk'un yanına giden ikili hemen problemi çözdü ve Hollandalı yıldızın transferini kısa sürede bitirdi. İki yıllık sözleşme imzalayan Hooijdonk'un bugün özel uçakla İstanbul'a geleceği ve sağlık kontrolünden geçeceği belirtildi. 
     
     Fabiano pazarlığı 
     TEKNİK Direktör Daum'un ikinci bir santrfor olarak Brezilyalı Luis Fabiano'yu düşündüğü, ancak transferde büyük pürüzlerin bulunduğu ileri sürüldü. Sao Paulo takımında forma giyen 23 yaşındaki oyuncu için yüksek bir bonservis ücreti istendiği ve pazarlıkların sürdüğü öğrenildi. Alman hocanın, Fabiano'nun Almanya kampına katılması için yönetime baskı yaptığı belirtildi. 
     
Şampiyonluk sözü verdi      Fenerbahçe Başkanı Aziz Yıldırım ve Teknik Direktör Christoph Daum, Hollanda'da Pierre van Hooijdonk'a resmi sözleşmeyi imzalattılar. Golcü oyuncu, "Başkan ve Daum'un buraya kadar gelmesi beni çok duygulandırdı. Fenerbahçe camiası ve taraftarlarıyla karşı karşıya gelmek için sabırsızlanıyorum. Sarı - Lacivertli kulüpte tek düşüncenin şampiyonluk olduğunu biliyorum. Kimse merak etmesin şampiyon olacağız. Ben de elimden geleni yapacağım" diye konuştu. 
     
Marka olacağım      FENERBAHÇE'NİN Brezilya'nın Corinthians takımından transfer ettiği savunma oyuncusu Fabio Luciano dün gece geç saatlerde İstanbul'a geldi. Nihat Özdemir'e ait Neo adlı özel bir uçakla Sabiha Gökçen Havaalanı'na inen Luciano'nun bugün sağlık kontrolünden geçeceği ve saat 12.00'de kulüp binasında resmi sözleşme imzalayacağı açıklandı. Luciano "Marka olmaya geldim. Washington, Fenerbahçe seyircisini bana anlattı. Ateşli bir taraftarı olduğunu biliyorum. İki arkadaşım daha gelecek" dedi. 
     
Havamız değişti      GEÇTİĞİMİZ sezon ortası Gaziantepspor'dan transfer edilen Fenerbahçe'nin genç yıldızı Kemal Aslan gerçek gücünü bu yıl ortaya koyacağını söyledi. Kemal, "İlk düşüncem Fenerbahçe'de kalıcı olmak. Futbol nankördür. İyi çalışmıyorsan, sana nankörlük yapar. İyi çalışıyorsan, sana şöhret ve para kazandırır. Artık yeni bir sayfa açıyorum. Eski ve kötüyü düşünerek bir yere varılmaz" ifadesini kullandı. 
     TEKNİK Direktör Daum'un takımın havasını değiştirdiğine dikkat çeken genç yıldız, "Şampiyonluğa çok inanıyor. Bu inancı, bizi de kamçılıyor. Sadece hocanın inanması yetmez. Taraftar, yönetim ve biz de inanacağız, başaracağız" dedi. Futboldan büyük keyif aldığını belirten Kemal, "Bu yıl Kadıköy'den çıkış olmayacak. Rakiplerimiz evlerinden de çıkamayacaklar" diye konuştu. n YUSUF DURSUN 
     
Rebrov çıkmazı      YENİ sezon hazırlıklarını dün Roland Koch yönetiminde sürdüren Fenerbahçe'de dün Rebrov sürprizi yaşandı. Transferi için İngiltere'ye giden ve önceki günkü antrenmana katılmayan Ukraynalı oyuncu, hiçbir kulüple anlaşma zemini bulamayınca tekrar Türkiye'ye geldi. Sarı - Lacivertli takımın dünkü çalışmasına katılan Rebrov'un önümüzdeki günlerde yeniden arayışlarına devam edeceği belirtildi. 
     
Ağır idman      SAMANDIRA Tesisleri'nde sabah 1.5 saat süren ağır bir antrenman programı uygulayan antrenör Koch, koşu, istasyon ve pas çalışmasının ardından bire bir adam geçip gol çalışması yaptırdı. Antrenmanda kaleciler Volkan, Recep ve Bekir, bir süre kaleci antrenörü Eike Immel yönetiminde, sakatlığı bulunan İsmail ve Rus futbolcu Vladimir Beschastnykh ise Dr. Gunnar Gerisch yönetiminde ayrı çalıştılar. 
     
Fener'de kaybolmam      'Eksiklerim var' 
     MİLLİ Takım'ın genç yeteneği Selçuk dün Fatih Akyel ile yaptığı basın toplantısında Fenerbahçe'ye transferini değerlendirdi. Selçuk, "Konfederasyon Kupası'nda iyi bir çizgi yakaladığıma inanıyorum. Ancak eksiklerim var. Bunun üstüne çıkmalıyım. Hocam formayı verirse, ben de çalışırsam herşey güzel olacak. Ben, kendime güvendiğim için Fenerbahçe'ye transfer oldum" diye konuştu. 
     
     'Bize Daum lazımdı' 
     GENÇ yıldız, "Benden önce gelip de kaybolan yıldızları kendime örnek olarak almıyorum. Benim için her şey iyi gidecek" dedi. Fatih Akyel ise "Bu sene iyi çalışıp, taraftarımıza, camiamıza şampiyonluk armağan etmek istiyoruz. Geçen sezon tüm hata bizdeydi. Daum gibi bir hocanın takımın başına gelmesi çok iyi. Takımı ateşleyecek, bağıracak, çağıracak. Bize böyle bir hoca lazımdı" ifadesini kullandı. 
     
Hasagiç geldi      RÜŞTÜ'NÜN yerine yabancı kaleci arayan Fenerbahçe'de dün ilginç bir gelişme yaşandı. Sarı - Lacivertli takıma transferi gündeme gelen Bosnalı kaleci Hasagiç, yönetimin davet etmemesine rağmen dün aniden Türkiye'ye geldi. 
     FENERBAHÇE'NİN Bosnalı kaleci ile ilgilendiğini duyan menajeri, Hasagiç'i apar topar İstanbul'a getirdi ve Sarı - Lacivertli yönetime haber yolladı. Hasagiç'i basından da saklayan menajere "Biraz bekleyin" mesajı gönderildi. 
     

</TEXT>
</DOC>
