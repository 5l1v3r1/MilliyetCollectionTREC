<DOC>
<DOCNO> 198091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/siyaset/siy02.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye hazır, AB hazır mı ' 
</HEADLINE>
<TEXT>

   Verheugen, Türkiye'nin AB'ye yakın olması sebebiyle vurulduğunu belirterek, 'Sürekli Türkiye hazır mı diye soruyoruz. Artık AB de Türkiye'yi kabul etmeye hazır olup olmadığını tartışmalı' dedi 
      GÜVEN ÖZALP Brüksel 

   
   AB Komisyonu'nun genişlemeden sorumlu üyesi Günter Verheugen, Türkiye'nin radikal İslamcıların gözünde bir Müslüman ülkenin sahip olmaması gereken özelliklere sahip olduğu için terör eylemlerinin hedefi olduğunu belirterek, "Türkiye bizimle olduğu için vuruldu" diye konuştu. 
   Verheugen, Avrupa Parlamentosu Dışişleri Komisyonu'nda AFET yaptığı konuşmada, "Terör tehdidinin Türkiye'nin AB sürecini etkilediğini ya da etkileyeceğini söylemek doğru değil. Biz ne olursa olsun reformların devam etmesini istiyoruz. Teröristlerin reformların devamını engellemesi kötü olur" dedi. Terör tehdidinin yeni bir siyasi tartışma başlatmaması gerektiğini söyleyen Verheugen, Ankara karşıtı görüş bildirenlere Türkiye'nin terörün nedeni değil mağduru olduğunu hatırlattı. 
   Türkiye'deki reformların kendisini etkilediğini söyleyen Verheugen, gelinen aşamada halen bazı eksiklerin bulunduğuna dikkat çekerek "Sürekli Türkiye'nin hazır olup olmadığı tartışılıyor. Artık AB de Türkiye'yi içine kabul etmeye hazır olup olmadığını tartışmalı ve kararını vermeli" diye konuştu. Verheugen, Türkiye'nin katılımının normalin ötesinde bir etki yapacağını söyledi. Verheugen, AB'nin Türkiye'nin katılımıyla üstleneceği yeni jeopolitik sorumluluğa hazır olduğundan emin olmadığını ima etti. 
   
   
   Fischer ve Schröder yine Türkiye'yi övdü    Türkiye'ye gerçekleştirdiği "dayanışma ziyareti"ni Süddeutsche Zeitung gazetesine anlatan Fischer, Türkiye'nin Avrupa ve Avrupa'nın güvenliği için öneminin ortaya çıktığını belirtti. Fischer, "Modern bir Türkiye İslam'la modern yaşamın, hukuk devletinin, bu büyük kültürel geleneğin insan haklarıyla birleşebileceğinin kanıtı olacaktır" diye konuştu. Almanya Başbakanı Schröder de, Almanya'nın kendi çıkarları için Türkiye'deki reformları desteklemesi gerektiğini söyledi. 
   
   
   
</TEXT>
</DOC>
