<DOC>
<DOCNO> 155025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/yazar/pulur.html </URL>
<DATE> 2003/05/07/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Sayın bakanın "tesadüf" açıklaması... 
</HEADLINE>
<TEXT>

     Biz, o yazımızda, Sayın Bakan'ın "doktora" ve "doçentlik" jürisinde yer alan değerli iki hocasını, sınavlardan önce "referans" olarak bildirdiğini, sınavlarda ise, bu iki hocanın jüri üyesi olduğunu "tesadüf" olarak nitelemiştik. 
     Sayın Bakan şöyle diyor 
     "Zat - ı aliniz tecrübeniz ve usta kaleminizle Türk basınının duayeni bir gazeteci - yazarsınız. Ancak, 03.05.2003 tarihli Milliyet gazetesindeki köşe yazınızda, şahsımla ilgili gerçeğe dayanmayan iddiaların yer almış olması beni fazlasıyla üzmüştür. 
     Öncelikle şunu bilmenizi isterim ki, akademik ve siyasi hayatımın hiçbir aşamasında tesadüflerin yeri olmamıştır. 
     Köyümüzde okul olmadığı için ilk ve orta öğretimimin tamamını parasız devlet yatılı okullarında tamamladım. 
     Eğitim ve öğretim hayatımın bütün kademelerini birincilikle tamamladım. Buna, üzerimde çokça emeği bulunan hocalarım, sınıf arkadaşlarım ve devletin resmi kayıtları şahittir. 
     İstanbul Üniversitesi Edebiyat Fakültesi Türk Dili Edebiyatı bölümünden 1983'te mezun olurken de özellikle ihtisas alanım olan Yeni Türk Edebiyatı alanında emsallerime göre en iyi derece ile mezun oldum. İsimlerini zikrettiğiniz, Prof. Dr. Birol EMiL ve Prof. Dr. Zeynep KERMAN bölümündeki hocalarımdan idiler. Ben akademik kariyerimi sadece böylesine değerli bu gün de saygıyla andığım adı geçen hocalarla tesadüfen karşılaşmama değil, aynı zamanda kişisel gayret ve başarılarıma borçluyum. 
     Doktora jürimde başkan olarak yer alan Prof. Dr. Faruk AKüN, bu alanda herkesin ilminden derinliğinden emin olduğu bilim adamıdır. 
     
     DOÇENTLİK ünvanını, Prof. Dr. Olcay ÖNERTOY başkanlığındaki Prof. Dr. Bilge ERCİLASUN, Prof. Dr. Faruk HUYUGÜZEL, Prof. Dr. Birol EMiL ve Prof. Dr. Celal TARAKÇI'nın oluşturduğu jüriden aldım. 
     Bildiğiniz gibi, doçentlik jürileri Üniversiteler Arası Kurul tarafından bilgisayar ortamında tespit edilmektedir. Benim doçentlik sınavına girdiğim 1997'de Türkiye genelinde 12 yeni Edebiyat Profesörü vardı. Prof. Dr. Birol EMiL de bunlardan biri idi. Hal böyle iken 5 kişilik doçentlik jürisinde sayın EMiL'in yer alması zaten nerede ise yüzde 50'lik bir ihtimaldir. Doktora jürilerinde danışmanın yer alması yasal bir zorunluluktur. Prof. Dr. Birol EMiL benim doktora danışmanımdı. Doktora jürisinde bulunmasının neresi tesadüftür 
     
     BAŞTA master ve doktora tezlerim olmak üzere, akademik kariyerime esas olan bütün çalışmalarım basılmıştır. 
     Doktora tezim olan 800 sayfalık "Ali Suavi ve Dönemi" isimli eser 1994 yılında İletişim Yayınları arasında çıktı. Yerli ve yabancı bir çok otoritenin taktirine mazhar oldu. 
     Yurt içinde ve yurt dışında yaptığım bütün araştırmalarım, ulusal ve yerel basında çıkan yazılarım 15 adet kitap olarak basılmıştır. 
     Bunun dışında bilimsel ve popüler dergilerde çıkan yüzlerce makalem bulunmaktadır. KPDS Dil Sınavın'dan İngilizce aldığım B düzeyinde sertifikam bulunmaktadır. 
     Hakkımdaki her türlü detaylı bilgiye www.hüseyincelik.net adresindeki web sitemden ulaşabilirsiniz. 
     
     SAYIN Pulur, 
     Gerek çok zorlu ve başarılarla dolu eğitim hayatım, gerek akademik hayatım, gerekse de siyasi hayatımın hiçbir aşamasında tesadüflerin yeri olmamıştır." 
     
     Sayın Bakan'ın açıklaması burada bitti, lafımız ağzımızda kaldı, ilk fırsatta açığı kaparız. 
     
     

</TEXT>
</DOC>
