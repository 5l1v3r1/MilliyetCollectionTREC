<DOC>
<DOCNO> 187416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/spor/spo01.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarın geç olabilir 
</HEADLINE>
<TEXT>

   Beşiktaşlı Ronaldo, sözleşme yenilemek istiyor, yönetim ise "Hallederiz" diyerek işi ağırdan alıyor. Lucescu da, bu olay yüzünden Sambacı'nın Lazio maçında çok kötü oynadığını ileri sürüyor 
      ORHAN YILDIRIM - BÜNYAMİN OSMAN 

   
   Sadece sözlü garanti 
   BEŞİKTAŞ ile Ronaldo arasında yaşanan sıkıntı su yüzüne çıktı. Brezilyalı futbolcunun, ilk yarı sonuna kadar sözleşme yapılmaması durumunda kendisine gelen teklifleri değerlendireceğini söylediği öğrenildi. Siyah - Beyazlı yöneticiler ise Ronaldo'ya sözlü olarak garanti verdiklerini belirterek, sorun olmayacağını vurguladı. Ancak Lucescu'nun önceki akşam Rumen televizyon kanalı Antenna 1'de yaptığı açıklama da, olaydaki sis perdesini araladı. 
   
   Luce sitem etti 
   LAZİO maçı öncesinde yöneticilere sözleşme yenilemeleri konusunda ısrar ettiğini belirten Rumen teknik adam, "Ronaldo'nun bir ailesi ve üç kızı olduğunu, geleceğini düşündüğünü belirttim. Üstelik imza aşamasına da gelmişti" dedi. Beşiktaş Yönetimi'nin bu konuda uyarmasına rağmen bu işi halledilmediğini vurgulayan Lucescu, "İşte gördünüz, hayatında yapmadığı hataları bu maçta yaptı" ifadesini kullandı. 
   
   Göklere çıkardı 
   ANTENNA 1 Televizyonu'nda, Ronaldo olayına açıklık getiren Siyah - Beyazlı ekibin çalıştırıcısı, Beşiktaş'ı da yere, göğe sığdıramadı. "İmparator Luce" başlığıyla ekrana yansıtılan Lucescu, "Inter'den yeniden teklif alsan ne yaparsın " sorusuna ise şöyle cevap verdi "Beşiktaş, Inter kadar güçlü bir takım ve potansiyeli var. Gelecekte de Inter'den daha büyük bir takım olacak. Hepimiz bunun için çaba gösteriyoruz." 
   
   Beşiktaş penaltılarla 7-6    SİYAH - Beyazlılar, Romanya'daki İnteragro Kupası'nın ilk randevusunda Ploiesti'yi normal süresi 2 - 2 biten maçta, penaltı atışları sonunda 7 - 6 yendi. Kartal yedek ağarlıklı çıktığı karşılaşmanın ilk yarısını 3'te Ahmet Dursun, 31'de de Ahmet Yıldırım'ın attığı gollerle 2 - 0 önde bitirdi. İkinci yarıda ev sahibi takım 60 ve 77'de Orlando ile iki gol bulunca 90 dakika berabere sona erdi. Penaltı atışları sonunda rakibine üstünlük sağlayan Beşiktaş ilk maçından galibiyetle ayrılmış oldu. Dün Pave, Stancu ve Pacurest adında üç Rumen oyuncu deneyen Beşiktaş ikinci maçını yarın Rapid Bükreş ile oynayacak. 
   
   Maçın karnesi 
   HAKEMLER Serea Ionica, Adrian Vidan, Ispas Cojocaru 
   PLOIESTİ Olteanu 4 Bratu Dk.46 6 - Dobre 5 , Negoita 4 , Craciun 5 - Movila 6 Batranu Dk.84 , Dascalescu 4 İrimescu Dk.46 6 , Ghindaru 4 Orlando Dk.46 8 , Costescu 4 Dumitru Dk.46 6 , Mıhart 6 - Toporan 5 Bunea 4 Mihaleche Dk.46 4 
   BEŞİKTAŞ Ramazan 6 Mustafa Dk.72 5 - Gökhan 5 Hakan Dk.79 , Ronaldo 6 Zago Dk.46 6 , Ahmet Yıldırım 7 - Kaan 6 Stancu Dk.67 6 , Tayfur 6 Hüseyin Dk.67 5 , Yasin 5 Pacurest Dk.85 , Ümit Aydın 6 , Serdar 5 - Pave 3 Serdar Özkan Dk.32 4 Serkan Dk.81 3 , Ahmet Dursun 7 Ümit Dk.46 5 
   GOLLER Ahmet Dursun Dk. 3 , Ahmet Yıldırım Dk. 31 , Orlando Dk. 60 ve 77 
   PENALTILAR Atanlar Ahmet Yıldırım, Ümit Aydın, Zago, Hakan, Serdar Topraktepe Beşiktaş Negoita, Orlando, Mıhart, Toporan Ploıesti 
   Kaçıran Mihalache 
   
   İbrahim için Bastia ısrarı    İBRAHİM Üzülmez'i geçen yıl isteyen Fransız ekiplerinden Bastia, Beşiktaşlı futbolcuya yeniden kanca attı. Siyah - Beyazlılar'dan ayrılmayı düşünmediğini belirten İbrahim ise Avrupa'dan çok iyi bir teklif gelmesi durumunda kulübünün de buna anlayış göstereceğini söyledi. Başarılı oyuncu, milli maç sonrası durumunun netlik kazanacağını ancak takımıyla maddi, manevi hiçbir sorununun bulunmadığını vurguladı. 
   
   Özür diledi olay kapandı    İDMANA geç gelmesi nedeniyle Menajer Sinan Engin ile tartışan Ahmet Dursun özür diledi, sorun çözüldü. Aile içinde bunların her zaman olabileceğini belirten Engin, "Gerginlikler yaşansa da, bu içimizde kalır. Zaten Ahmet özür diledi ve olay kapandı. Problem yok" dedi. Engin, bu tip çıkışları ise forma yarışının hırsına bağladı. Bu arada daha önce Romanya'ya gitmeyeceğini belirten Sinan Engin takımı yalnız bırakmadı. 
   
   
</TEXT>
</DOC>
