<DOC>
<DOCNO> 155334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/soneko10.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Krueger 1 yıldan az zaman olsaydı, yeni anlaşmaya gerek olabilirdi 
</HEADLINE>
<TEXT>

     Uluslararası Para Fonu IMF Birinci Başkan Yardımcısı Anne Krueger, yeni bir Stand-by anlaşmasına gerek olmadığını vurgulayarak, ''Eğer Stand-by anlaşmasının bitmesine bir yıl ya da daha az zaman kalsaydı yeni bir anlaşmaya gerek olabilirdi, ama iki yıl uzun bir süre'' dedi. 
     Ankara'daki temaslarını tamamlayan Krueger, İstanbul'a hareketinden önce, Esenboğa Havalimanı'nda soruları yanıtladı. Krueger, mevcut Stand-by'ın, bu hükümet döneminden önce başlayan bir anlaşma olduğunu, ancak devamlılık arz ettiğini ifade etti. 
     İki yılın uzun bir süre olması nedeniyle yeni bir Stand-by'a gerek bulunmadığını söyleyen Krueger, ''hükümetler değişse bile Türkiye'nin yapacağı ödevlerin aynı, ekonomik programın amacının sürdürülebilir bir büyüme sağlayarak, Türk insanının refahını yükseltmek olduğunu'' kaydetti. 
     Ekonomik programın genel amacının belli olduğunu, bunun da şu andaki Stand-by ile belirlendiğini belirten Krueger, bunun, her yönetimde değişen bir şey olmadığını ifade etti. 
     ''İki yıl içinde yapılacak çok iş var. Bu süreç çok iyi değerlendirilmeli'' diye konuşan Krueger, Stand-by anlaşmasının sonuna kadarki süreçte, hükümetin taahhütlerini ve programını rahatça uygulama imkanına sahip olduğunu, bunun için de programın kararlılıkla uygulanması gerektiğini vurguladı. 
     
</TEXT>
</DOC>
