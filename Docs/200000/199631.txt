<DOC>
<DOCNO> 199631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/ekonomi/aeko.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
HSBC çalışanına terapi 
</HEADLINE>
<TEXT>

   Türk Psikologlar Derneği, HSBC çalışanları ve bombalı saldırılardan etkilenenlere yüz yüze görüşme, telefon hattı ve aile ziyaretleri ile destek veriyor 
      BARIŞ ERGİN 
   
   HSBC ve İngiliz Konsolosluğu önündeki bombalı saldırıların üzerinden iki haftaya yakın süre geçti. HSBC 600 çalışanı ile Esentepede'ki yeni binasında faaliyetlerine devam ediyor. Yeni binaya taşınırken, iş yaptıkları tüm şirketlerin dayanışma örnekleri sergilediği bankanın çalışanları, saldırı sonrası yaşadıkları 'korku', 'öfke' ve 'üzüntü' kelimeleri ile özetlenen psikolojik travmayla mücadelede yanlarında Türk Psikologlar Derneğini buldu. 
   Bombalı saldırının yapıldığı gün 'acil eylem planı' hazırlayan Türk Psikologlar Derneği'nin Travma ve İnsan Hakları Komisyonu 15 kişilik bir ekip oluşturarak hemen terör mağdurları ile irtibata geçti. Komisyon Başkanı Dr. Ayten Zara Page ilk anda hastanelere koştuklarını, daha sonra telefon hattı oluşturduklarını ve ardından da aile ziyaretlerine başladıklarını söyledi. 
   Bu ekibe Ankara'dan da 100 kişilik bir ekip destek verdi. Page, halen ev ziyaretleri, yüzyüze terapiler ve telefonla destek çalışmalarını sürdürdüklerini belirtirken, patlamalar sonrası gördükleri tepkilerin 'korku', 'üzüntü' ve 'öfke' olduğunu belirtti. 
   Page, "İnsanlarda bu tip bir eylem tekrar olabilir gibi bir korku hakim. En çok akut stres teşhisi koyuyoruz. Yoğun bir üzüntü var. Ayrıca teröristlere, bu işin sorumlularına ve devlete büyük bir öfke var" dedi. 
   
   100 kişilik grup terapisi 
   Fiziksel anlamda baş ağrıları, mide bulanması, kalp sıkışması ve titremeler gördüklerini belirten Page, psikolojik olarak da içe kapanma, dikkatte dağılma, kendine olan güvenin azalması ve korkunun hakim olduğunu söyledi. 
   İngiltere Konsolosluğu'ndaki bombalama eylemi sırasında vefat eden güvenlik görevlisinin ailesinden 12 kişinin geldiğini belirten Page, HSBC çalışanlarıyla pazar günü 100 kişilik bir grup terapisi de yapacaklarını belirtti. Page bundan sonraki amaçlarının performansı da etkilenen çalışanları hem gruplar halinde hem de aileleriyle ortak tedavi etmek olduğunu söyledi. Page ayrıca çocuklarda ve olay yerinde ceset parçalarını toplamak zorunda olan emniyet güçlerinde "uyuşmalar" tespit ettiklerini belirtti. 
   
   Yaşama daha güçlü sarılalım    Bombalama eylemlerinin sonucunda ilk birkaç günde psikolojik olarak şu etkiler ortaya çıktı 
   Duygusal olarak Geçici bir şok, korku, öfke, suçluluk, utanç, çaresizlik ve umutsuzluk duyguları hissetme ya da hiçbir şey hissetmeden 'donup kalma'. Zihinsel olarak Günü, saati, nerede olunduğunu bilememe ve kararsızlık, endişe, dikkati toplayamama, unutkanlık, gibi sorunlar.Fiziksel olarak Gerginlik, yorgunluk, uyuma güçlüğü, bedensel ağrı ve acılar, kalp atışlarında düzensizlik, bulantı, iştah artması ya da azalması, ani irkilmeler, tedirginlik vb. bedensel sıkıntılar.Sosyal olarak Sosyal hayatın her alanında sorunlar yaşandı. Huzursuzluk, güvensizlik, insanlardan uzaklaşma, kendini reddedilmiş ya da terk edilmiş gibi hissetme, aşırı yargılayıcı ve suçlayıcı olma ve genel olarak bir ilgi azalması gibi sorunlar. 
   Ancak, felaket yaşayan bir çok insan kısa bir süre sonra kendini toparlıyor. Bazıları büyük ölçüde kurtuluyor, hatta eskisine göre daha da güçleniyor. Bazıları ise travma sonrası stres bozukluğu, kaygı bozuklukları ve depresyon gibi sorunlar yaşayabiliyor. 
   Dr. Ayten Zara Page yapılması gerekenin, aile ilişkileri ve sosyal hayatın daha yoğun yaşanması ve tüm olanları gözden geçirip yeniden değerlendirmek olduğunu söyleyerek, yaşananların analizinin hayatın anlamını kavramayı ve yaşama tekrar sarılabilmeyi sağladığını belirtti. 
   
   Aşçılar yaralandı ama yemekleri yetiştirdiler    Bombalama eylemleri sırasında binada 12 elemanı bulunan Sardunya hazır yemek şirketinin iki elemanı binadan yaralı olarak çıkarılmış. Sardunya Hazır Yemek Yönetim Kurulu Başkanı Sedat Zincirkıran, "Biz HSBC'yle kurulduğundan bu yana çalışıyoruz. Bombalama olayları sırasında polislere ve diğer ekiplere de yemek dağıttık. Esentepe'deki yeni merkeze de en kısa zamanda yemek dağıtmaya başladık" dedi. 
   
   Yeni mobilyalar bir telefonla hazır    Nurus Genel Müdürü Güran Gökyay da bombalamaların ardından akşama doğru bir telefon aldığını ve 100 - 150 kişilik mobilya tedarik ettiklerini belirtti. Gökyay tüm mobilyaların cuma günü monte edildiğini belirterek bu iş için 8 - 10 kişilik bir ekibi görevlendirdiklerini ve ofislerin çalışmaya hazır hale getirildiğini söyledi. 
   
   'Ticari rakipler halk gibi kenetlendi'    HSBC'deki patlamalarda bilişim altyapıları da hasar aldı. Microsoft da HSBC'ye yazılım desteği veriyordu. Firmanın Genel Müdür Yardımcısı Ekrem Yener, "O gece ve ondan sonraki gecelerde tüm firmalar hatta ticari rakip olan firmalar da kenetlenerek hiçbir karşılık beklemeden elinden geleni yaptı. Bu tip olaylarda halkımızın kenetlendiği gibi ticari firmalarımız da kenetlendi ve çok duygulu anlar yaşandı" dedi. 
   
   
</TEXT>
</DOC>
