<DOC>
<DOCNO> 183292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/spor/spo03.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kral ucuz kurtuldu 
</HEADLINE>
<TEXT>

   Galatasaray, İtalya'da az daha Hakan Şükür'ü de kurban veriyordu. Juventus karşılaşmasında dirseği çıkan yıldız golcü, kritik derbide dirseklikle görev alacak 
      EROL DEMİRKOL 

   
   Yerine takıldı 
   SARI - Kırmızılı takım, İtalya deplasmanında aldığı şanssız yenilginin şokunu üzerinden atamadan maç sonrası ikinci bir darbe ile sarsıldı. Hakan Şükür'ün, karşılaşmanın son bölümünde Ferrara ile birlikte yükseldiği bir top sonrası yere düşünce, sağ dirseği çıktı. Sıcağı sıcağına bu durumu hissetmeyen tecrübeli oyuncu, soyunma odasında acılar içinde kaldı. İlk müdahaleyi yapan Doktor Mehmet Kurdoğlu dirseği yerine taktı. 
   
   Tedavisi sürüyor 
   YILDIZ oyuncu, dün İstanbul'a döner dönmez MR'ı çekilmesi amacıyla apar topar Bakırköy Acıbadem Hastanesi'ne götürüldü. Müdahale sırasında dirseğindeki yumuşak dokuda ödem tespit edilen Hakan'ın tedavisine hemen başlandı. Hakan Şükür, kendisini iyi hissettiğini, Fenerbahçe derbisinde mutlaka görev alacağını söyledi. Golcü futbolcunun, zorlu karşılaşmada dirseklik takarak, forma giyeceği öğrenildi. 
   
   Aslan'a durmak yasak    Fener'e motive 
   GALATASARAY, dün öğle saatlerinde İstanbul'a gelerek, ara vermeden Fenerbahçe derbisinin hazırlıklarına başladı. Bir grup taraftar, kafileyi "Bu forma herkese nasip olmaz" ve "Atatürk, Fener'e mezar olacak" şeklindeki sloganlarla karşıladı. Ayağının tozuyla Florya'da idmana çıkan takımda morallerin bozuk olduğu gözlendi. 
   
   Saat alıştırması 
   TEKNİK Direktör Fatih Terim yönetimindeki antrenmana MR'ı çekilen Hakan Şükür ile Lukunku ve Ömer katılmadı. Sakat olan Ümit Karan ve Orhan Ak ise ilk kez takımla düz koşuya çıktı. Juventus maçında 90 dakika görev yapanlar koşu sonrası çalışmayı bıraktı. Terim, derbinin 16.00'ya alınması nedeniyle bugünkü çalışmayı bu saate çekti. 
   
   Juve'nin duası Del Piero'ya    İTALYAN spor gazeteleri, Juventus'un Galatasaray karşısında kötü oynamasına karşın Del Piero sayesinde kazandığının altını çizdiler. Ayrıca Milan'ı çalıştırırken Torino'ya 1 - 0 yenilen Fatih Terim'in, Delle Alpi Stadı'nda ikinci acısını yaşadığı üzerinde duruldu. 
   
   La Gazzetta della Sport 
   "Juve'ye iki sihir. Del Piero, Juve'yi omuzlarında taşıdı ve Avrupa'nın başlangıcında Lippi'nin hata yapmasına izin vermedi. Alex'in gücü sayesinde Lippi, Terim'e karşı ilk zaferini kutlayabilir". 
   
   La Gazzetta 
   "Galatasaray'da Bülent, Mondragon ve Batista en iyilerdi. Terim, Delle Alpi'de ikinci acısını yaşadı". 
   
   Tutto Sport 
   "Alex, altın Juve. Juve'de korku ama Del Piero var. Siyah - Beyazlılar, Galatasaray karşısında zorlanıyorlar ama Del Piero onları galibiyete taşıyor ve ister istemez Altın Top'a aday oluyor. Bir köşe atışından fırsatı çok iyi değerlendiren Hakan Şükür'ün beraberlik golü büyük korku yaratıyor. Galatasaray'ın en iyisi Batista, en kötüsü De Boer'di". 
   
   Corriere della Sport 
   "Alex'ten 2'lik ve Juve devam ediyor. Hakan Şükür'ün beraberliğinden sonra Türkler ikinci yarının yarısına kadar baskı yapıyorlar". 
   
   La Repubblica 
   "Torino'da Türklere karşı zorlu mücadele. Juve, çözüm Del Piero'dan, Galatasaray'ı mağlup etmek için 2 gol". 
   
   Corriere della Sera 
   "Del Piero sürükleyici, Galatasaray batıyor. Juve, Del Piero'ya teşekkür ediyor". 
   
   
</TEXT>
</DOC>
