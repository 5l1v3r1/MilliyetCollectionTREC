<DOC>
<DOCNO> 164015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/guncel/gun02.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhtar ve belediyecilere AB böyle anlatıldı 
</HEADLINE>
<TEXT>
'AB bir inektir, yeter ki iyi sağın ' 
Avrupa Birliği'ni insanlara anlatabilmek için 'AB inektir' türünde basit benzetmeler yaptığını belirten Can Baydarol, toplumu acilen bilinçlendirmek gerektiğini söylüyor 
     AYTEN GÖRGÜN ÖZEL İstanbul 

     Dünya Yerel Yönetim ve Demokrasi Akademisi Vakfı'nın WALD Avrupa Birliği AB konusunda yerel yönetimlere yönelik başlattığı "bilinçlendirme seminerleri"nde, belediyecilerin ve muhtarların AB'yi iyi bilmedikleri ortaya çıktı. Belediyeci ve muhtarlar, "Muhtarlar AB'ye girebilir mi " gibi soruların yanı sıra, "Bizim paramız yok mu, g vurdan para alıyoruz", "Türkiye'yi bölmek istiyorlar" gibi görüşler de dile getirdiler. 
     
     'KAFALAR ÇOK KARIŞIK' 
     AB konusunda katılımcıların bilinçlendirilmesi, üyelik öncesi dönemde sürece hazırlanılmasının amaçlandığı "AB Sürecinde Yerel Yönetimler" adlı proje, Antalya, Diyarbakır, Çorum ve Nevşehir illerinde gerçekleştirildi. Seminerlere katılanların sayısı 150'yi buldu. WALD'ın eğitmeni Can Baydarol, AB'yi anlatırken, konuyu alfabesinden başlayarak ele almak zorunda kaldığını söyledi. AB konusunda kafaların karışık olduğunu belirten Baydarol, "Bir tane AB var, ama Türkiye'de bin tane AB tanımı var. Türk halkı AB'yi içine girdiği ekonomik girdaptan bir kurtuluş olarak görüyor" dedi. 
     Türkiye'deki AB konusundaki hatalı algılamalar ve ön yargılarıyla ilgili "Çarşıdan aldım bir tane, eve geldim bin tane" isimli bir kitap hazırlamayı düşündüğünü belirten Baydarol, "Seminerlerde basit ifadeler kullandık. 'AB bir inektir. Yeter ki iyi sağın' gibi. Yerel yöneticilere, AB'nin Hırıstiyanlar kulubü değil bir çıkar topluluğu olduğunu söylüyoruz. AB'ye elimizi kolumuzu sallayarak giremeyeceğimizi belirtiyoruz. Proje yapmamız gerektiğini söylüyoruz. Belediyeciler ve muhtarlar her türlü projeye çok açıklar ama yol yordam bilmiyorlar. Bir de özgüven sorunları var." şeklinde konuştu. 
     WALD yetkilileri, belediyeci ve muhtarların AB'yle ilgili önyargıları, soruları ve görüşlerinden örnekleri şöyle sıraladı "Biz Müslümanız onlar Hıristiyan", "AB şehre göç edenlerin köye göç etmeleri için kurulmuştur", "Bozkırdaki çiçekleri koruma projem için AB'den fon alabilir miyiz ", "Kokoreç yasak mı ", "Sevr Anlaşması hortladı", "AB yeni mi kurulacak ", "Muhtarlar AB'ye girebilir mi " 
     

</TEXT>
</DOC>
