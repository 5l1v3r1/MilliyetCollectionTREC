<DOC>
<DOCNO> 199414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/siyaset/siy05.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Benden buraya kadar' 
</HEADLINE>
<TEXT>

   ANAP Genel Başkanı Özdemir, kurmayları genel başkanlık yarışında rakibine destek verince, olağanüstü kongrede aday olmama kararı aldı 
      HAKAN ŞANLITÜRK Ankara 

   
   Mesut Yılmaz'ın politikayı bırakmasının ardından 11 Ocak'ta yapılan olağanüstü kongrede ANAP genel başkanlığına seçilen Ali Talip Özdemir, partisi için "Özal mezardan çıksa düzelmez" sözlerinin ardından 13 - 14 Aralık'taki olağan kongrede genel başkan adayı olmayacağını açıkladı. Özdemir'in kararında kendisine yakın isimlerin Nesrin Nas'a destek vermeleri etkili oldu. Ahmet Özal da hem MKYK üyeliğinden hem de partisinden istifa etti. 
   Özdemir, sürpriz kararını önceki akşam kendisini destekleyen üç Genel Başkan Yardımcısı ile yaptığı toplantıda aldı. İstanbul'da Mehmet Keçeciler, Şamil Ayrım ve Levent Mıstıkoğlu ile bir araya gelen Özdemir'in adaylıktan vazgeçmesinde Başkanlık Divanı üyelerinin tavrı etkili oldu. 
   Nihat Gökbulut, İbrahim Çebi, Ömer Ertaş'ın genel başkanlığa adaylığını açıklayan Nas'ın yanında yer alması, Ediz Hun ve Birkan Erdal'ın istifaları Özdemir'i etkiledi. 
   Toplantıda Ayrım da "Nefesimizi 4 - 5 seneye göre ayarlamalıyız. Zorlu bir süreç bizi bekliyor" dedi. 
   Genel Başkan seçildikten sonra bazı çevrelerden umduğu desteği göremeyen, maddi sorunlarla karşılaşan, yakın kurmayları rakip saflara geçince moral motivasyonu bozulan Özdemir de "Benden buraya kadar" diyerek aday olmama kararı aldı. 
   Özdemir, partisine onurlu bir şekilde hizmet ettiğini belirterek, "Mevcut konjonktürde partiye maddi ve manevi katkıda bulunmaya çalıştım. ANAP'ı merkezde adres parti haline getirmek için adımlar attım. Bunları zor ve imk nsız şartlarda gerçekleştirmeye çalıştım. Hayırlısı olsun" diye konuştu. 
   
   'Gönüllü nefer olacağım' 
   Özdemir, yazılı açıklamasında da "Türk siyasi tarihinde bir ilke imza atmak adına, genel başkanlık gücünü kullanmadan, gelecek olan arkadaşımın önünü açmak için yapılacak kongrede genel başkanlığa aday olmayacağım. Bir Türkiye sevdalısı olarak, ANAP'ın gönüllü bir neferi olarak yoluma devam edeceğim" şeklinde konuştu. 
   
   
   
</TEXT>
</DOC>
