<DOC>
<DOCNO> 153331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sontur16.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakem Muhittin Boşat, Beşiktaş ile mahkemelik... 
</HEADLINE>
<TEXT>

     Hakem Muhittin Boşat ile yardımcı hakem Evren Dölek'in, Beşiktaş Jimnastik Kulübü ile Başkanı Serdar Bilgili'den 25'er milyar lira tazminat istemiyle açtıkları 2 ayrı davanın görülmesine devam edildi. 
     Boşat'ın İstanbul 11. Asliye Hukuk Mahkemesi'nde açtığı davanın duruşmasına, Beşiktaş Jimnastik Kulübü'nün avukatı Ömer Bedük, Başkan Serdar Bilgili'nin avukatı Cüneyt Gülbaş ile Muhittin Boşat'ın avukatları Nilgün Fidan ve Murat Söylemez katıldı. 
     Duruşmaya Beşiktaş Kulübü'nün tanığı olarak çağırılan Ahmet Çakar, Türkiye 1. Süper Futbol Ligi'nde 14 Nisan 2002 tarihinde oynanan Beşiktaş-Fenerbahçe maçını yöneten hakem Muhittin Boşat'ın, çok kötü bir maç yönettiğini belirterek, ''Ancak, her hakemin hayatında böyle maçlar olur. Muhittin Boşat'ı iyi tanırım. Dürüst ve doğru bir insandır. Kötü niyetli olduğuna inanmıyorum'' dedi. 
     Söz konusu karşılaşmanın oynandığı dönemde Türk futbolunu sıkıntıya sokan ve DGM'ye intikal eden ''şike çetesi'' iddialarının ortaya çıktığını belirten Çakar, ''Ayrıca Fenerbahçe Başkanı Aziz Yıldırım'ın Merkez Hakem Kurulu Başkanı Bülent Yavuz'u tehdit ettiği iddiaları vardı. Yıldırım, bunu büyük oranda doğrulayan açıklamalar yaptı. 'Tehdit etmedim ama, aşırıya kaçmış olabilirim' şeklinde beyanatını okuduk'' dedi. 
     Davalı avukatları tarafından tanık olarak çağırılan Futbol Fedarasyonu Başkanı Haluk Ulusoy, Fenerbahçe Başkanı Aziz Yıldırım, Merkez Hakem Kurulu Başkanı Bülent Yavuz, spor yazarları Erman Toroğlu ve Haşmet Babaoğlu'nun duruşmaya gelmedikleri görüldü. 
     Bunun üzerine duruşma, dosyadaki eksikliklerin giderilmesi için ertelendi. 
     
     DAVA DİLEKÇESİ 
     Muhittin Boşat'ın avukatlarınca hazırlanan dava dilekçesinde, Türkiye 1. Süper Futbol Ligi'nde 14 Nisan 2002 tarihindeki Beşiktaş-Fenerbahçe maçı nedeniyle yapılan açıklamalarda Boşat hakkında asılsız iddialarda bulunulduğu ileri sürülüyor. 
     Dilekçede, Beşiktaş Jimnastik Kulübü ile Başkan Serdar Bilgili'den 25 milyar lira manevi tazminat alınarak Boşat'a verilmesi isteniyor. 
     Bu dava üzerine aynı mahkemeye başvuran BJK avukatları da kulübün yaşanan olaylar nedeniyle maddi ve manevi zarar gördüğünü belirterek, 750 milyar lira tazminat talebiyle karşı dava açmış, ancak sonra bu istemden vazgeçmişti. 
     
     YARDIMCI HAKEMİN DAVASI 
     Bu arada, aynı karşılaşmada yardımcı hakem olarak görev yapan Evren Dölek'in, yine BJK ve Başkan Serdar Bilgili aleyhine açtığı 25 milyar liralık tazminat istemli davaya da, İstanbul 10. Asliye Hukuk Mahkemesi'nde devam edildi. 
     Taraf avukatlarının katıldığı duruşma, dosyanın incelenmesi amacıyla ertelendi. 
     




</TEXT>
</DOC>
