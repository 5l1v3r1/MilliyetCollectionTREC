<DOC>
<DOCNO> 154383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/yasam/yas02.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'dan Yale'e 
</HEADLINE>
<TEXT>

Bursalı işsiz bir baba ile ev kadını bir annenin çocuğu olan Erkan Benim, ABD'nin önde gelen üniversitelerinden Yale'de okuyacak 
     PINAR AKTAŞ İstanbul 

     Erkan Benim, küçük yaşlarda atıldığı hayatta büyük adımlar atmış. İlkönce tek başına yuvadan burslu olarak kazandığı Özel Koç Lisesi'ne gitmek için uçmuş. Şimdi ise 18 yaşında, yine bileğinin hakkıyla, yine çalışarak Amerika'nın önde gelen üniversitelerinden Yale'e gidiyor. 
     
     Özel Koç'un burslusu 
     Erkan, 18 yıl önce Bursa'da dünyaya geldi. Babası Abdullah Bey ayakkabıcı, annesi Müşerref Hanım ise ev kadınıydı. 1996'da Özel Koç Lisesi'ne burslu olarak girmeye hak kazandı. İstanbul'da yatılı okuyacaktı. İlk kez o zaman evden ayrıldı. Erkan'ın babası Abdullah Bey, 1998'de yaşadığı kriz sonucunda ekmek kapısından oldu. Bir daha da çalışma fırsatı bulamadı. Ama bunlar Erkan'ı yıldırmadı. Üniversite zamanı geldiğinde kafasında tek bir hayali vardı. Amerika'da okumak... 
     
     Tam burslu oldu 
     Maddi yetersizliği nedeniyle yine burslu okumak istiyordu. Amerika'nın en aristokrat okullarından Yale, Harvard, Princeton, Dartmouth'un tüzüklerinde "Hiçbir öğrenci ekonomik nedenlerle reddedilemez" diye bir madde gördü. Ve bu dört okula başvurdu. Yale ve Dartmouth, Erkan'a tam burs verdi. Harvard'dan ise cevap bekleniyor. Ama Erkan Yale'e gitme kararı aldı. 
     
     Ailesine bakacak 
     Erkan, gelecekteki hayalini ise şöyle açıklıyor "Mühendislik tabanının üzerine ekonomi eğitimi almış bir işadamı olmak istiyorum. Kendime iş açıp ailemi, sülalemi geçindirmeyi düşünüyorum. 10 yıl sonra kendimi, aileme kol kanat germiş bir durumda hayal ediyorum. Anne ve baba tarafım çiftçi olduğu için çok zorluklar yaşıyorlar. Onları rahatlatmak istiyorum." 
     
     

</TEXT>
</DOC>
