<DOC>
<DOCNO> 198239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sontur29.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Başesgioğlu Emekli maaşlarında eksik ödeme söz konusu değil 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, Bağ-Kur ve SSK emeklilerine eksik maaş ödenmesinin söz konusu olmadığını söyledi. 
     Bakan Murat Başesgioğlu, bayram tatilini geçirdiği Kastamonu'da düzenlediği basın toplantısında, Bağ-Kur ve SSK emeklilerine eksik maaş ödendiği şeklindeki haberlere açıklık getirdi. Başesgioğlu, ''Kesinlikle böyle bir şey söz konusu değildir. 1999'da yürürlüğe giren 4447 sayılı yasa uyarınca, emekli aylıkları Bağ-Kur'da Bakanlar Kurulu'nca tespit edilen gelir cetvelleri, SSK'da ise sigorta primi esas alınarak, kazanç baz alınarak hesaplanmaktadır'' dedi. 
     Söz konusu yasayla getirilen sistem nedeniyle emeklilerin aylıkları arasında farklılıklar meydana gelebildiğine dikkat çeken Başesgioğlu, ''SSK ve Bağ-Kur'lu emekli vatandaşlarımıza aylıkların ödenmesinde, kurumlarımızın uygulamalarından kaynaklanan herhangi bir yanlışlık söz konusu değildir'' diye konuştu. 
     ''Büyük Sosyal Güvenlik Sistemi ve Reform'' çalışmalarının son aşamaya geldiğini de bildiren Başesgioğlu, şunları kaydetti 
     ''Tek çatı sistemi dediğimiz sistem ile tüm bu karmaşıklıklar ortadan kalkacaktır. Uluslararası norm ve standartlardaki sistemi dikkate alacağız. Biz mümkün mertebe kazanılmış hakları koruyarak çalışmalarımızı yapıyoruz. Sisteme yeni girişler ve yasanın uygulamaya başlandığı tarihten itibaren çalışmalarımızı sürdürüyoruz. Kimsenin kafası karışmasın.'' 
     
     MEMUR SENDİKALARINA YENİ DÜZENLEME 

     Başesgioğlu, bir gazetecinin, ''Memur Sendikaları Yasası'nın ihtiyaca cevap verip, vermediği'' şeklindeki sorusuna da şu karşılığı verdi 
     ''Şu anda kesinlikle ihtiyaca cevap vermemektedir. Yasanın uygulamadaki aksaklıklarını tespit ettik. Yeni bir yasa hazırlığını tamamlamak üzereyiz. Kamu çalışanlarının ihtiyacına cevap vereceğini umduğumuz bir yasa hazırlığı içerisindeyiz. Memur sendikaları ile de görüşerek AB normlarına uygun yeni bir yasa tasarısı taslağı hazırladık. Yeni Memur Sendikaları Yasa Tasarısı, 2004 yılı başlarında TBMM'ye sevk edilecek.'' 

     
</TEXT>
</DOC>
