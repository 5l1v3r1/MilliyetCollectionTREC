<DOC>
<DOCNO> 195107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sontur18.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı 2004'te sıkı bütçeye devam .. 
</HEADLINE>
<TEXT>

     Maliye Bakanı Kemal Unakıtan, 2004 yılının kayıt dışı ekonomiyle mücadele yılı olacağını belirterek, yeni yılda vergi kaçıranları zor günlerin beklediğini söyledi. 
     Unakıtan, Maliye Bakanlığı bütçesini TBMM Plan ve Bütçe Komisyonu'na sunarken, önümüzdeki yıl enflasyon muhasebesine geçileceğini, bu şekilde reel kazançlar üzerinden vergi ödenmesinin sağlanacağını bildirdi. Unakıtan, uygulama nedeniyle gelir ve kurumlar vergisi tahsilatlarında bir miktar gerileme yaşanabileceğine de işaret etti. 
     
     MTV'DE SİSTEM DEĞİŞECEK 
     Motorlu Taşıtlar Vergisi'nde de sistem değişikliğine gidileceğini anlatan Unakıtan, bu şekilde sistemin daha adaletli hale getirileceğini vurguladı. 
     Maliye Bakanı, bankacılık sektöründeki aracılık maliyetlerinin azaltılması amacıyla, bankacılık işlemlerinden alınan Damga Vergisi'nin yıl başında kaldırılacağını, Kaynak Kullanımı Destekleme Fonu'nda da 2004 yılı Temmuzundan itibaren iyileştirme yapılacağını belirtti. 
     Teşviklere ilişkin tasarının da en kısa sürede TBMM'ye sunulacağını dile getiren Unakıtan, şöyle devam etti 
     ''Bakanlık olarak, müşteri, mükellef odaklı, vatandaş memnuniyetini esas alan bir hizmet anlayışının hayata geçirilmesi, vergi idaresinin güçlendirilmesi, sistemde etkinlik ve verimliliğin sağlanması ile kayıt dışı ekonominin kayıt altına alınıp vergi tabanının genişletilmesi hedeflerine odaklı bir stratejik plan hazırladık. Bu somut adıma ilişkin ayrıntıları yakında kamuoyuna açıklayacağım.'' 
     
     KAYIT DIŞIYLA MÜCADELENİN TAM ZAMANI 
     Unakıtan, 2004'de kayıt dışı ekonomiyle mücadeleye ağırlık verileceğini de bildirerek, mali miladın kaldırılarak ekonominin önünün açılması, vergi barışında tahminlerin ötesinde başarı elde edilmesi ve enflasyon muhasebesi imkanı sonrası, kayıt dışıyla kapsamlı ve etkin mücadeleye girişmenin ''Tam zamanı'' olduğunu belirtti. 
     Maliye Bakanı, kayıt dışı ekonomiyle mücadele konusunda şu açıklamalarda bulundu 
     ''Artık ülkemizin vergi kayıp ve kaçağına tahammülü olmadığı gibi, vergi kaçırmanın hiçbir haklı nedeni de kalmamıştır. 2004'de vergisini zamanında ve tam ödeyenleri huzurlu, vergi kaçıranları ise zor günler beklemektedir. Bakanlığımın ve devletin bütün çaba ve imkanlarının kayıt dışı ekonomiyle mücadele yönünde kullanılacağını açıkça duyuruyorum. 
     Bir ülkenin ekonomisi kayıtlı olmadıkça, istikrarlı ve güçlü olamaz. Artık Türkiye'nin beklemeden, oyalanmadan kayıtlı ekonomiye geçmesi şarttır.'' 
     
     MALİ DİSİPLİN DEVAM EDECEK 
     Konuşmasında, sürdürülebilir bir büyüme ve reel faiz oranlarındaki gerilemenin devamı ile gerekli güven ve istikrar ortamının sağlanması için bütçe hedeflerinin gerçekleştirilmesi gereğinin de altını çizen Unakıtan, hedeflere gelir arttırıcı tedbirlerden çok, harcamalarda israfı önleyici önlemler sayesinde ulaşılacağını kaydetti. 
     Bu nedenle 2004 yılında da mali disiplinin devam edeceğini ve sıkı bütçe uygulamalarının sürdürüleceğini belirten Unakıtan, şöyle konuştu 
     ''Hedefimiz, ekonomik istikrarı sağlamış, rekabetçi bir piyasa yapısı oluşturmuş, sürdürülebilir bir kalkınma ortamını yakalamış ve bunun nimetlerini adil bir şekilde dağıtan, yoksulluğun ve yolsuzluğun giderildiği, özgür ve müreffeh insanların barış içinde yaşadığı, çağdaş dünya ile entegre olmuş demokratik bir Türkiye misyonunu gerçekleştirmektir. Hedef güçlü Türkiye'dir, bunun için de güçlü ekonomi şarttır.'' 
     
     NELER YAPILDI, NELER YAPILACAK 
     Unakıtan, konuşmasında Bakanlığının bütçe ve mali sisteme ilişkin çalışmaları hakkında da bilgi verdi. 
     Analitik bütçeye geçiş çalışmalarının tamamlandığını ve, 2004 yılı genel ve katma bütçelerinin yeni kod yapısına göre hazırlandığını anımsatan Unakıtan, yeni bütçe kod yapısının aşamalı olarak bütün kamu sektörüne yaygınlaştırılacağını söyledi. 
     Unakıtan, uluslararası standartlara uygun olarak kamu mali yönetiminde saydamlık ve hesap verebilirliği arttıracak olan Kamu Mali Yönetimi ve Kontrol Kanunun Tasarısının da yakında komisyonda görüşülmeye başlanacağını ifade etti. 
     Performans esaslı bütçelemeye yönelik çalışmaların devam ettiğini bildiren Maliye Bakanı, genel ve katma bütçeli idarelerde önümüzdeki yıl, diğer kamu kuruluşlarında ise 2005 yılında tahakkuk esaslı muhasebe sistemine geçileceğini belirtti. 
     Unakıtan, Bütçe Kanunlarında yer alan, ancak Bütçe Kanunu'nu doğrudan ilgilendirmeyen maddelerin ilgili kanunlara taşınması amacıyla hazırlanan tasarının da yıl bitmeden Meclis'e sevkedileceğini sözlerine ekledi. 
     
</TEXT>
</DOC>
