<DOC>
<DOCNO> 199995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/soneko11.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı Holding CEO'su Metin Daha da büyüyeceğiz 
</HEADLINE>
<TEXT>

     Sabancı Holding CEO'su Dr. Celal Metin, değişen ve küreselleşen dünyanın ekonomik koşullarının daha da büyümeyi gerektirdiğini belirterek, ''büyüğüz, daha da büyüyeceğiz. Bu misyonumuzu gerçekleştirebilmek için olumlu bir konjonktür yakalamış durumdayız'' dedi. 
     Celal Metin, Sabancı Topluluğu'nun yayın organı Habersa'da yayınlanan değerlendirmelerinde, global bazda dünya ekonomilerinin büyüme trendine girdiğini, ABD'de büyüme konusunda olumlu ve iyimser bir beklenti varolduğunu, bu atmosferin ABD ile ticaret yapan Uzakdoğu ve Güney Amerika ülkelerini de olumlu etkileyeceğini vurguladı. 
     Bu yıl dibe vuran büyümenin, ivmesi ve eğilimi değişiklik gösterse de 2004-2006 yılları arasında canlanacak gibi göründüğünü bildiren Metin, şunları kaydetti 
     ''Netice olarak 2004-2006 büyüme trendinden azami ölçüde yararlanıp ona paralel büyüme 2007-2010 döneminde meydana gelmesi beklenen küçülme fazına hazır olma hedefimiz vardır. Olumlu global konjonktürle eş zamanlı olarak Türkiye'de de politik ve ekonomik istikrarın yakalandığı bir dönem içindeyiz. Ülke olarak, Sabancı Topluluğu olarak bu gelişmeleri en iyi şekilde değerlendirmek mecburiyetindeyiz.'' Avrupa Birliği üyeliğinin Türkiye ve Sabancı Topluluğu için çok önemli bir olgu olduğuna işaret eden Celal Metin, ancak Türkiye'yi çevreleyen Balkanlar, Karadeniz havzası, Ortadoğu, Türk Cumhuriyetleri, Kafkasya gibi bölge ülkeleriyle de ikili anlaşmalar yapmanın çok önemli olduğuna inandığını, dünya nüfusunun yüzde 55'inin yaşandığı Uzakdoğu'nun da ihmale edilemeyeceğini vurguladı. 
     
     TÜRKİYE'DE İŞ ANLAYIŞI DEĞİŞTİ 
     Türkiye'de iş anlayışının değiştiğini anlatan Metin, şu görüşleri dile getirdi 
     ''Geçmişte pek çok şirket, finansal manipülasyonlarla, tahvil alarak para kazanmış ve asli işi olan verimli üretmeyi ve rekabetçi yapısını güçlendirmeyi ihmal etmiş. Sadece düşük kur oyunlarıyla bir yere gitmek mümkün değil. Doğru olan ölçek ekonomisi yaratmak, tesisleri doğru coğrafyada kurmak, ürüne, markaya yatırım yapmak ve en önemlisi düşük maliyetle üretmek, vaktimizi, nakitimizi ve enerjimizi odaklaştıracağımız unsurlar olmalıdır. 
     İçinde bulunduğumuz bölgede en kaliteli malı, en düşük maliyetlerle üreten dünya çapında yüksek kaliteli tesisler yarattığımız takdirde ciddi büyüme potansiyeli yakalarız.'' Celal Metin, Sabancı Topluluğu'nun büyüme için yol haritasının hazır olduğunu belirterek, perakendecilik, gıda, kimya ve enerji, telekom ve bilgi teknolojileri alanlarında büyüme yolunda ciddi adımlar attıklarını bildirdi. 
     CEO Metin, genel amaç ve stratejilerinin lider oldukları sektörlerde liderliği sürdürmek, diğerlerinde ise lider olmak olduğunu belirtti. 
     Topluluğun mevcut kaynaklarını ve gücünü, sinerji yaratacak şekilde kullanma yolunda çalışmalar başlattıklarını da duyuran Metin, kaliteli ve modern bankacılık ve sigortacılık ürün ve hizmetlerinin topluluk şirketlerince öncelikli kullanılmasının ilave katma değer yaratacağını kaydetti. 
     
</TEXT>
</DOC>
