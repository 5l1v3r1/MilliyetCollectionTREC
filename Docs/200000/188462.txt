<DOC>
<DOCNO> 188462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/spor/spo02.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener kapısı kapalı 
</HEADLINE>
<TEXT>

   Sarı-Lacivertliler, takıma dönmek isteyen Alpay'ı kabul etmeyeceklerini belirtti. Yöneticiler, "Bizden kaçan birisi bizim dönemimizde forma giyemez" dedi 
      YUSUF KOBAL 

   
   Haber gönderdiler 
   ASTON Villa ile sorunlar yaşayan, 2003 yılı sonunda sözleşmesi sona erecek olan Alpay Özalan, ara transferde Fenerbahçe'de oynamak istediğini açıklamıştı. Ancak Sarı - Lacivertli yönetim, milli futbolcuya kapıyı kapadı. Bu oyuncunun dönmesinin imkansız olduğunu söyleyen yöneticiler, "Bu formayı sırtından çıkarıp, İngiltere'ye kaçan birisi bizim dönemimizde Fenerbahçe'nin kapısından içeri giremez" diyerek Alpay'a haber gönderdi. 
   
   Daum da istemiyor 
   AZİZ Yıldırım ve yönetimi, genel kurulun şubat ayında yapılacak olması nedeniyle ocak ayındaki ara transferi de yönetecek.Bu yüzden Alpay'ın transfer şansının kalmadığı belirtildi. Bu arada Teknik Direktör Christoph Daum da savunmasındaki istihdam fazlalığı nedeniyle Alpay gibi bir transfere değil kaleci, forvet ve orta saha oyuncusuna ihtiyaç duyduğunu yöneticilere iletti. 
   
   Bursa mesaisi başladı    BURSASPOR maçının hazırlıklarına bir günlük iznin ardından dün yaptığı iki saatlik idmanla başlayan Fenerbahçe'de Daum'un daha önce yedeklerle çalıştırdığı Rebrov'u as takımda oynatması dikkat çekti. Pas, orta saha ve kanat organizasyonlarını artırmaya yönelik antrenman çift kale ile son bulurken sakat olan Servet ve Tomas ısınma hareketlerinin ardından salonda çalıştılar. Bu iki oyuncunun hafta sonuna yetiştirilmesi için çaba harcanıyor. 
   
   Serhat'ın iddiası    KONYASPOR maçında gollerde imzası bulunan Serhat, Bursaspor karşısında asistlerin kendisinden, gollerin de Van Hooijdonk'tan geleceğini söyledi. Artık deplasman korkuları kalmadığını ifade eden Sarı - Lacivertli futbolcu, "İki haftadır suskun olan Hooijdonk ustanın golleriyle çıkışımızı sürdüreceğiz" dedi. 
   
   Potada isyan    BASKETBOLCULARIN Galatasaray karşısında aldığı yenilgi, Fenerbahçe'de ortalığı karıştırdı. Coach Murat Özgül ile basketbolculara tepki gösteren Sarı - Lacivertliler, "Kadro çok güçlü değil ama rahat kazanacağımız maçı da kaybettik" dedi. Potada teknik heyet değişikliğinin de gündemde olduğu ifade edildi. 
   
   
</TEXT>
</DOC>
