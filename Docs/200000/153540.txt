<DOC>
<DOCNO> 153540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sonspo13.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayserispor Konyaspor ile final maçına çıkıyor... 
</HEADLINE>
<TEXT>

     İkinci Futbol Ligi A Kategorisi takımlarından Kayserispor'da, teknik direktör Mustafa Çapanoğlu, bu hafta sonu cezaları nedeniyle Ankara'da yapacakları Konyaspor maçının kendileri için final maçı niteliğinde olduğunu söyledi. 
     Mustafa Çapanoğlu, yaptığı açıklamada, geçmişte yitirilen puanlar nedeniyle kredilerinin tükendiğini ve bundan sonraki tüm karşılaşmaları kazanarak rakiplerinin puan yitirmesini bekleyeceklerini söyledi. 
     Fikstür avantajına sahip olduklarını ifade eden Çapanoğlu, ''Final maçımızı Konyaspor ile yapacağız. Daha sonraki haftalarda yapacağımız Yimpaş Yozgatspor, İstanbul Büyükşehir Belediyesi ve Çanakkale Dardanelspor karşılaşmaları o kadar zor olmayacaktır. Yine de tedbiri elden bırakmayacağız'' dedi. 
     Çapanoğlu, cezaları biten Orhan ve Seyit'in bu hafta sonu takımdaki yerlerini alabileceklerini, Barış'ın ise sarı kart cezalısı olduğunu sözlerine ekledi. 
     




</TEXT>
</DOC>
