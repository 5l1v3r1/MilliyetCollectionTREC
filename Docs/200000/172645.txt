<DOC>
<DOCNO> 172645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/ekonomi/eko01.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Mavi Akım'da tahkim askıya alındı 
</HEADLINE>
<TEXT>

   Enerji Bakanı Güler, Ruslarla yapılan doğalgaz görüşmelerinde indirim konusunun haftaya kaldığını söylerken, tahkim sürecinin de askıya alındığını açıkladı 
      ANKARA Milliyet 
   
   Enerji Bakanı Hilmi Güler, Mavi Akım gazındaki tahkim sürecinin askıya alındığını bildirdi. Rusya'dan alınan doğalgazın fiyatındaki indirimiyle ilgili görüşmeler dün Enerji Bakanlığı'nda gerçekleşti. Türk heyetine Güler başkanlık ederken, Rus heyetinin başkanlığını Gazprom Başkan Yardımcısı Yuri Kamarov yürüttü. Toplantıya Rusya Büyükelçisi Petr Stany de katıldı. 
   Toplantının ardından bir açıklama yapan Güler, fiyatla ilgili çalışmaların gelecek hafta Botaş ve Gazprom uzmanları arasında görüşüleceğini söyledi. Güler, "Burada varılan en önemli sonuç Türkiye'nin gaz alım şartları diğer Rusya'dan gaz alan diğer ülkelerden daha kötü olmayacak" dedi. Bir gazetecinin "Bu indirim olacağı mı anlamına geliyor " diye sorması üzerine Güler, "Öyle diyebiliriz" yanıtını verdi. Teknik heyetlerin yapacağı görüşmelerde diğer ülkelerin anlaşma koşullarını gözden geçirileceği söyleyen Güler, "Bu mahremiyet içinde yapılacak. Bir ortalama söz konusu olacak. Sınır teslim fiyatları dikkate alınacak" dedi. 
   Görüşmelerin iyi niyetle sürdüğünü söyleyen Güler, "Bu nedenle tahkim sürecini görüşmeler sonuçlanıncaya kadar karşılıklı olarak askıya almaya karar verdik" dedi. Türkiye 1 Ağustos'ta Mavi Akım gazını tekrar almaya başlayacağı için ödemenin nasıl yapılacağının sorulması üzerine Güler, "Ödeme mevcut anlaşmayla yapılacak. Daha sonra belirlenecek formüle göre de ödeme koşulları değişecek" dedi. 
   
   Turusgaz'a yeni statü 
   Güler, fiyat görüşmelerinin Turusgaz ve batı hattını da kapsadığını söyledi. Turusgaz'ın statüsü konusunda bir uzlaşmaya varılıp varılmadığının sorulması üzerine Güler, "Bu konu görüşüldü. Statüsü değişecek" diye konuştu. 
   Kamarov da yaptığı açıklamada, "Dostça karara varıldı. Görüşmeler sürecek. Haftaya sonuç çıkmasını bekliyorum" dedi. 
   
   
</TEXT>
</DOC>
