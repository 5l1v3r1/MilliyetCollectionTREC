<DOC>
<DOCNO> 182303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/son/sontur03.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Şoförler Odası Okul yolu kan gölü olmasın 
</HEADLINE>
<TEXT>

     Türkiye Şoförler ve Otomobilciler Federasyonu TŞOF Yönetim Kurulu Üyesi Kazım Barışık, okul trafiğinde kazalara karşı dikkatli olunması ve trafik kurallarına uyulması konusunda uyarıda bulunarak, ''Okul yolu kan gölü olmasın'' dedi. 
     Barışık, yeni eğitim-öğretim yılının başlaması nedeniyle yaptığı açıklamada, trafik kazalarının Türkiye gündemindeki en büyük sorunlardan biri olmaya devam ettiğini, geçen yıl meydana gelen 407 bin kazanın, 2 bin 885 kişinin ölümüne, 93 bin kişinin de yaralanmasına neden olduğunu kaydetti. 
     Yayaların karıştığı trafik kazalarında yaş gruplarına göre ilköğretim çağındaki çocukların sayılarının fazla olmasına dikkat çeken Barışık, şunları söyledi 
     ''Çocukların trafik kazasına karışmaları, trafik güvenliği konusunda yeterli bilgi ve becerinin zamanında kendilerine verilmemesinden kaynaklanıyor. Trafik kazalarının sigortası sabır, dikkat, hoşgörü ve kurallara uymaktır. Kurallara uymak, çözümün önemli bir bölümünü oluşturmaktadır. Kuralların refah, huzur ve güvenlik için olduğunu akıllardan çıkarmamak gerekir. Her sürücü, milyonlarca çocuğun şehir trafiğinde olduğunu düşünerek, daha dikkatli hareket etmeli. 
     Çocuklarımızı kazalardan korumak, araçlarla iç içe sağlıklı bir şekilde yaşama alışkanlığı kazandırmak, hepimizin kaçınılmaz görevidir. Çocuklarımızın acısını görmemek, onların sağlıklı yaşamına katkı sağlamak aynı zamanda bir insanlık ödevidir.'' 
     
     DAHA ÇOK DİKKAT 
     Barışık, tüm kişi ve kurumların üzerine düşen görevi yerine getirmesiyle trafik terörüne ''dur'' denilebileceğini ifade etti. Barışık, ''Trafik kurallarına harfiyen uyalım, çocuklarımıza trafik kurallarını öğretelim ki çiçek gibi burcu burcu kokan yavrularımız, hayatlarının baharında solmasın, sakat kalmasın, hayatlarını tekerlekli sandalyelerde, yataklarda geçirmesin'' diye konuştu. 
     Okulların açılması ile birlikte yoğunlaşacak trafikte, en büyük görevlerden birinin de sürücülere düştüğünü anlatan Barışık, ''Kesinlikle alkollü araç kullanılmamalı, trafik kurallarına ve işaretlerine titizlikle uyulmalı. Özellikle okul önlerinde ve yakınlarında, yaya geçitlerinde çok daha dikkatli ve yavaş araç kullanılmalı'' dedi. 
     Barışık, çocukların emanet edildiği servis şoförlerini de uyararak, şöyle devam etti 
     ''Bu arkadaşlarımız, çocuklarımıza iyi örnek olacak davranış sergilemeli. Direksiyon başında sigara içmemeli, aracında müzik çalmamalı, araç içinde veya dışında çevreyi rahatsız edecek biçimde resim veya yazı bulundurmamalıdır. Öğrencilerimiz de özellikle servis araçlarında yolculuk süresince ayağa kalkmamalı, şoför amcalarının dikkatini dağıtabilecek davranışlardan uzak durmalı, pencereden sarkmamalıdır. Hayat hepimiz için çok değerlidir. Bu canlara sahip çıkalım. Okul yolunu kan gölü yapmayalım.'' 
     
</TEXT>
</DOC>
