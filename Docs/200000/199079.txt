<DOC>
<DOCNO> 199079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sonspo34.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe son saniye basketiyle kazandı 73-71 
</HEADLINE>
<TEXT>

     Türkiye Basketbol Ligi'nde Fenerbahçe, Aras İTÜ'yü 73-71 yendi. 
     Karşılaşmaya hızlı başlayan Aras İTÜ, Harun'un üçlükleri ve Lett'in pota altından bulduğu basketlerle 5. dakikayı 14-5 önde kapadı. Aras İTÜ, savunmada etkisiz kalan ve hücumda da top kayıpları yapan Fenerbahçe karşısında, son dakikasına 17 sayı farkla 25-8 önde girdiği ilk periyodu 25-10 önde kapadı. 
     İkinci periyoda Lett ve Harun'suz başlayan Aras İTÜ hücumda zorlanırken, iyi mücadele etmeye başlayan Fenerbahçe, Umut Yenice'nin basketleriyle farkı kapamaya başladı. Dört dakika boyunca rakibine sayı imkanı tanımayan sarı-lacivertliler, 14. dakikada farkı 8 sayıya 25-17 indirdi. Etkili oyununu sürdüren Fenerbahçe, ikinci periyodun son dakikasında Altan'ın üç sayılık basketiyle, karşılaşmada ilk kez 34-33'le öne geçti. Sarı-lacivertli ekip ilk yarıyı da 37-35 önde tamamladı. 
     Karşılıklı basketlerle geçen 3. periyotta, Fenerbahçe Rasim'le, Aras İTÜ ise Halloway ve Lett'le sayılar üretti. Bu periyot 57-56 Fenerbahçe'nin üstünlüğüyle geçildi. 
     Karşılaşmanın son periyodu büyük çekişmeye sahne oldu. Son 40 saniyeye 71-71 beraberlikle girilirken, Fenerbahçe'de King, kullandığı iki serbest atışı da sayıya çevirip takımını 73-71 öne geçirdi. Aras İTÜ, son hücumdan Harun ile yararlanamadı ve karşılaşma 73-71 Fenerbahçe'nin galibiyetiyle sona erdi. 
     
     HAKEM DEĞİŞTİ 
     Karşılaşmanın baş hakemi Ufuk Akyüz gelmeyince, hakem değişikliği yapılmak zorunda kalındı. 
     Saha komiseri Emin Balcı, başhakem Ufuk Akyüz'e ulaşamayınca, tesadüfen salonda bulunan Emin Moğulkoç'tan karşılaşmayı yönetmesini istedi. Moğulkoç, evinden eşyalarını getirttikten sonra karşılaşmayı yönetirken, bu nedenle maç 20 dakika geç başladı. 
     Ufuk Akyüz'ün, maçın 16.00 olan başlama saatini 18.00 olarak bildiği için geç kaldığı bildirildi. 
     
</TEXT>
</DOC>
