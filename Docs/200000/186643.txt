<DOC>
<DOCNO> 186643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/sontur09.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yönetmelikler 7. Uyum Paketi'ne uyuyor mu İşte yanıtlar... 
</HEADLINE>
<TEXT>

     Başbakanlık İnsan Hakları Başkanlığı görevini yürüten Doç. Dr. Vahit Bıçak, kamu kurumlarının, çıkarılan 7 uyum paketine uygun yönetmelik ve genelgelerini çıkarırken, bunların kanunu tam karşılamasına dikkat etmeleri gerektiğini ifade ederek, ''Yönetmeliğin içeriğinin, kanunun ruhuna uygun olması lazım'' dedi. 
     Bıçak, insan hakları konusunda yürütülen çalışmalarla ile ilgili olarak A.A muhabirine yaptığı açıklamada, Başbakanlık'ta, Avrupa Birliği Reform İzleme Grubu RİK adını verdikleri 3 bakan ile bürokratlardan oluşan bir birim oluşturduklarını söyledi. Dışişleri Bakanı ve Başbakan Yardımcısı Abdullah Gül başkanlığında toplanan, İçişleri Bakanı Abdülkadir Aksu ve Adalet Bakanı Cemil Çiçek ile bazı büroktratlar ve Avrupa Birliği Genel Sekreterliği'nin katıldığı RİK'in bünyesinde, başkanı RİK üyesi olan Danışma Kurulu'nun yer aldığını ifade eden Bıçak, 2004'te Avrupa Birliği'nden AB tarih alınabilmesi için çabuk ve seri hareket edilmesi gerektiğini kaydetti. 
     İlk toplantılarını yaptıkları 18 Eylül'de, çıkarılan 7 uyum yasasının hayata geçirilebilmesi için ne gibi tedbirlerin alınması gerektiği konusunu ele aldıklarını belirten Bıçak, şöyle konuştu 
     ''Bizim sistemimizde kanunu değiştirmek sorunu çözmüyor. Uyum yasalarına parelel olarak da çıkarılması gereken birtakım yönetmelikler, genelgeler, kanun hükmünde kararnameler ve tüzükler var. Uygulayıcıyı daha çok bunlar ilgilendiriyor. Örneğin bir nüfus müdürünün faaliyetini, kanundan ziyade genelge belirliyor. Dolayısıyla kanunda siz iyileştirme yapsanız da genelgelere ve yönetmeliklere yansıtmadığınız zaman ulaşmak istediğiniz amaca ulaşamıyorsunuz. 7 uyum yasasında getirilen yenilikleri karşılamak için 10 yönetmeliğin çıkması gerekiyor. Bunlardan 3 tanesi çıktı. 
     Kurumlar, yönetmelik ve genelgelerini çıkarırken, bunların kanunu tam karşılamasına dikkat etmeleri gerekiyor. Burada böyle bir risk var. Kanundaki tam amacı karşılamayan yönetmelikler olabilir. Yönetmeliğin içeriğinin kanunun ruhuna uygun olması lazım. Yönetmeliklerin içeriğinin kanuna uygun olabilmesi için bu yönetmelik taslaklarının kamuoyunda tartışılması lazım. Öyle de oluyor zaten. RİK, bunları takip ediyor. Yönetmeliklerin zamanında gecikmeden ve içeriklerinin uyum yasalarına uygun olarak çıkmasını takip ediyor.'' 
     
     YENİ BİR UYUM YASASINA İHTİYAÇ YOK 
     Vahit Bıçak, 7 uyum paketi ile ilk etapta, acilen çıkarılması gereken yasaların çıkarıldığını ifade ederek, bundan sonra yasaların bir fıkrasını değiştirmek yerine, temel kanunları toptan değiştirme çabası içinde olunduğunu söyledi. Bıçak, yeni bir uyum yasasına ihtiyaç olmadığını da belirtti. 
     RİK'in ilk toplantısında, nüfusta çocuklara isim koymanın güçlüklerinin gündeme geldiğini dile getiren Bıçak, bu zorluğun neden kaynaklandığının araştırıldığını ve buna bir genelgenin sebep olduğunun ortaya çıktığını kaydetti. Bıçak, bunun üzerine, İçişleri Bakanı Abdülkadir Aksu'nun bir genelge yayınlayarak bu yasağı kaldırdığını, dolayısıyla RİK'in ilk faaliyetinin isim yasağını ortadan kaldırmak olduğunu bildirdi. 
     Bıçak, Türkiye'nin AB süreci içerisinde önemli mesafaler kaydettiğini, fakat bu sürecin bitmediğine, devam ettiğine işaret ederek, ''2004'te üyelik için tarih almayı talep ediyoruz. Dolayısıyla tarih aldıktan sonra da müzakereler devam edecek ve o sürede de reformlar yapılacak'' diye konuştu. 
     Bıçak, RİK'in bakanlar düzeyinde ayda bir, bürokrat düzeyinde ise haftada bir toplandığını ifade ederek, 32 sivil toplum örgütünün temsilcisinin de yer aldığı alt oluşum olan danışma kurulunun ise 4 ayda bir toplandığını bildirdi. 
     
     İHLAL İDDİALARINI DİKKATLE İNCELİYORUZ 
     Sivil toplum örgütlerinin insan hakları ihlallerini içeren raporlar yayınladıklarını ve İnsan Hakları Başkanlığı olarak bu ihlal iddialarını dikkatle incelediklerini kaydeden Bıçak, şöyle devam etti 
     ''İlgili bakanlıklardan konu hakkında bilgi alıyoruz. İl ve ilçelerde 940 tane kurulumuz var. İnsan haklarını merkezden çözelim diye bir düşüncemiz yok. Bu kurulları daha aktif hale getirmek istiyoruz. Bu kurulların iddiaları araştırmak ve sonuca bağlamak yetkileri var. İhlal, il ve ilçe kurullarının çözebileceği boyuttaysa olaya onlar bakıyor, çok ciddiyse bir müfettiş gönderiyoruz ve ihlalleri yerinde araştırıyoruz. Sonuçlarını da daha sonra sivil toplum örgütüne aktarıyoruz. 
     İnsan hakları ihlallerini yüzde yüz ortadan kaldırabilmek mümkün değil. Engellemek ve azaltmak için kararlılıkla iddiaların üzerine gidiyoruz.'' Vahit Bıçak, saydamlığa çok önem verdiklerini de söyledi. İl ve ilçe kurullarının her ay İnsan Hakları Başkanlığı'na düzenli olarak faaliyetleri ile ilgili raporlar gönderdiklerini ifade eden Bıçak, bu raporları standart hale getirip kamuoyuna açıklamayı düşündüklerini kaydetti. Bıçak, ''Hiçbir ihlal iddiası lafta kalmayacak. Bunları araştıracağız, ciddi olup olmadığına bakacağız. Ciddiyse sonuca bağlayacağız. Sonuca bağladığımızı da rakamsal olarak kamuoyuna açıklayacağız'' diye konuştu. 
     Bıçak, insan hakları ile ilgili olarak 100 bin poster bastırıp tüm yurda dağıtacaklarını dile getirerek, yapacakları yayın faaliyetleri ile de kamuoyunda bir bilinç artırma yoluna gitmeyi hedeflediklerini söyledi. 
     
</TEXT>
</DOC>
