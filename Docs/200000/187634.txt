<DOC>
<DOCNO> 187634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/ekonomi/eko07.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
1001 Gece Masalları'ndan, çöküşe... 
</HEADLINE>
<TEXT>

   Manager - Magazin adlı ekonomi dergisinde, "Soyguncu Türk şovalye" başlığı ile yer alan yazıda Uzanlar'ın 'çöküş'ten önceki hayatı 1001 Gece Masalları'na benzetildi 
      ŞENOL ÇALABAKAN 
   
   Almanya'da, iş dünyasına yönelik en önemli dergilerden biri olan Manager - Magazin, Uzan ailesinin çöküşüne geniş yer verdi. Uzanlar'ın, yatlar, sayısız villalar, helikopterler, özel jetler ve daha başka birçok mallarıyla yeni yetme zenginlerin hayalini süsleyen bir yaşam sürdüğünü belirten dergi, ailenin yükselişini 1001 Gece Masalları'na benzetti. 
   Dergide, bir dönem büyük bir siyasi ve ekonomik güce sahip olan 'aile imparatorluğunun', dolandırıcılık ve skandallardan sonra çöktüğü ve şimdi aile üyelerinin firarda olduğu vurgulandı. Malvarlığıyla ABD'li borsa milyarderi Bernie Ebbers'le kıyaslayan Uzanlar'ın, 'İmar Bankası'nın içini boşaltarak ve Motorola gibi dünya devlerini dolandırarak elde ettiği serveti bol kepçeden nasıl harcadığını' da ele alan dergi, Bayan Uzan'ın Whitney Houston'u dinlemek istediğinde kendisinin ABD'den Türkiye'ye getirildiğini, bir şarkı söyledikten sonra birkaç bin dolar zenginleyerek ülkesine geri uçtuğunu yazdı. 
   
   5.2 milyar dolar gitti 
   Dergi Uzanlar'ın, Motorola davasında New York'taki bir mahkeme tarafından 4.25 milyar dolar cezaya çarptırılmasının ardından gelen davalar üzerine, Cem Uzan'ın dokunulmaz zırhına bürünmek için siyasete atılması kararının, ailenin çöküşünü hazırladığını belirtti. 
   Dergi ayrıca, Financial Times'a dayanarak, İmar Bankası'nda iç edilen paranın miktarının 5.2 milyar dolar olduğunu ve bu rakamın Türkiye'nin gayri safi milli hasılasının yüzde 3'üne tekabül ettiğini vurguladı. 
   
   
</TEXT>
</DOC>
