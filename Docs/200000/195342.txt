<DOC>
<DOCNO> 195342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sontur05.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Okullar ile meyhanelerin arası "100" metreye indi 
</HEADLINE>
<TEXT>

     Meyhane, kahvehane, bar ve elektronik oyun merkezleri gibi yerlerle, bazı eğitim-öğretim kurumları arasında en az 200 metre uzaklık bulunması koşulunu kapıdan kapıya 100 metreye indiren ve okullar haricindeki özel öğretim kurumları için bu şartı kaldıran yasa tasarısı, TBMM Genel Kurulu'nda kabul edildi. 
     Tasarının TBMM Genel Kurulu'nda görüşülmesi sırasında CHP Grubu adına söz alan Yalova Milletvekili Muharrem İnce, tasarıya CHP olarak olumlu oy vereceklerini belirterek, AK Parti milletvekillerine, ''Arada sırada iyi şeyler yapıyorsunuz. Bakın bugün iyi bir şey getirdiniz ve biz de destek veriyoruz'' dedi. AK Parti iktidarına yönelik kadrolaşma iddiaları konusunda haksızlık yapıldığını ve bu eleştirileri yapan CHP'li milletvekillerine katılmadığını ifade eden İnce,''Çünkü AKP kadrolaşma değil akrabalaşma yapıyor. Kadrolaşmayı ideolojik anlamda yapsa bunu saygıdeğer bulabiliriz ama bu tür bir uygulamayı saygıdeğer bulmak mümkün değil'' dedi. 
     
     ''GİZLİ ÖRGÜT'' 
     Muharrem İnce, konuşması sırasında, ziyaret ettiği CHP Yalova İl Örgütü ile ilgili bir konuyu aktarırken AK Parti sıralarından ''Hangi örgüt'' diye söz atıldı. İnce de bu sözler üzerine, ''Gizli örgüt itirazın mı var Senin ki Rabıta mı yoksa Hizbullah mı Ama sizinkisi teşkilattır'' diye yanıt verdi. Konuşması sırasında meyhane ile ilgili bir fıkra anlatan Muharrem İnce'ye AK Parti sıralarından ''meyhaneye giden hangi partidenmiş'' diye laf atılınca da İnce, ''Sizin partidenmiş, gizli gizli içiyormuş'' diye konuştu. 
     CHP Adana Milletvekili Tacidar Seyhan da konuşmasında, Milli Eğitim Bakanlığı tarafından gönderilen genelge ile bazı özel kurs eğitmenlerinin siyasi partilere üyeliğinin yasaklandığını belirterek, bu uygulamanın demokrasi adına utanç verici bir uygulama olduğunu söyledi. Seyhan, ''Bu ülkede saz öğreten, bale öğreten, biçki dikiş kursu veren eğitmenlerin bu hakkını elinden alırsanız Yarın seçilemeyip de evinize döndüğünüzde size bu kursu verecek insan da bulamazsınız'' dedi. 
     CHP Denizli Milletvekili Mustafa Gazalcı da konuşmasında Türkiye'de eğitime bir yılda 25 katrilyon lira para harcandığını ve bunun ancak 7,5 katrilyonunun devlet tarafından harcandığını söyledi. Eğitime harcanan paranın yüzde 73'ünün en zengin 3 milyon aile tarafından yapıldığını ifade eden Gazalcı, yüzde 23'ünün ise 13 milyon aile tarafından harcandığını kaydetti. Mustafa Gazalcı, ''Bakın siz bizim yapamadığımızı yapıp yoksul halktan oy aldınız. Ama şimdi yüzde 98'i bırakıp yüzde iki ile uğraşıyorsunuz'' diye konuştu. 
     İlköğretim ve Eğitim Kanunu ile Özel Öğretim Kurumları Kanunu'nda Değişiklik Yapılmasına İlişkin Tasarı, meyhane, kıraathane, bar, elektronik oyun merkezleri gibi umuma açık yerler ile alkollü içki satılan yerlerin, okul binalarından en az 100 metre uzaklıkta bulunmasını zorunlu kılarken, turizmin yoğun olduğu yörelerdeki okulların tatil dönemlerde 100 metre şartının aranmamasını öngörüyor. 
     Yasa ile özel eğitime muhtaç bireylerin devam ettikleri öğretim kurumları ile okullar dışındaki diğer özel öğretim kurumlarında dersane ve kurslar 100 metre şartının aranmayacağı hükmü de getiriliyor. 
     
</TEXT>
</DOC>
