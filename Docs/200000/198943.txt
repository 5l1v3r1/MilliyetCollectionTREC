<DOC>
<DOCNO> 198943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/spor/ymese.html </URL>
<DATE> 2003/12/01/ </DATE>
<TIME>  </TIME>
<AUTHOR> Bilal MEŞE  </AUTHOR>
<HEADLINE>
Kaliteli derbi 
</HEADLINE>
<TEXT>

   
   Bazı söylemler vardır ki, kolay kolay unutulmaz... Sözüne ve özüne inandığımız Lucescu, geçtiğimiz sezon, Sergen ve Tümer konusunda "İkisi bir arada olmaz" diyerek, kamuoyundaki iddialara yanıt vermişti Lucescu bu sözünü unutmuş olacak ki, dünkü derbide, iki sol ayaklı oyuncuyu sahaya sürdü, her maçta banko oynayan Pancu'yu yedeğe çekti. Aslında, ikisinin de bir arada oynayabileceğini dün bir kez daha gördük. Beşiktaş'ın attığı iki gol de frikiktendi. Her ikisi de Sergen ve Tümer imzalıydı. 
   Benim asıl kafamı karıştıran, Lucescu'nun böylesine zorlu bir derbi öncesinde bu değişikliği yapmasıydı. Pancu'yu sürekli oynattığı için, takım içinde Lucescu'ya tepkiler olduğunu biliyoruz. Temennimiz, Lucescu'nun bu sürpriz kararında, bu tepkilerinin olmamasıdır 
   Şükrü Saracoğlu'ndaki derbi, futbol adına güzelliklerle doluydu. Bu derbi, iki takım için, farklı anlamlar taşıyordu. Avrupa yorgunu Beşiktaş, Fenerbahçe'yi yenip zirvedeki yarışta arayı açmak istiyordu. Fenerbahçe ise dertli ve sıkıntılıydı. Sarı - Lacivertliler için bu 90 dakika, "olmak veya olmamak" idi. Fenerbahçe'nin bu maçtan alacağı üç puan, bir anlamda zirve yarışındaki iddiasını sürdürme adına önemliydi. Sergen'in muhteşem frikik golüyle şoka giren Fenerbahçe, Van Hooijdonk'un iki şık golüyle öne geçmesine rağmen galibiyeti koruyamadı. Kim ne derse desin, dünkü derbinin tabelaya yansıması ancak beraberlik olabilirdi. 
   Fenerbahçe'yi geçmiş maçlara oranla daha diri ve istekli gördük. Fenerbahçe dünkü futbolunu, kalan lig maçlarında sürdürürse, yukarıyı zorlayabilir. Ama soru işaretleriyle devam ediyor. 
   Fenerbahçeli taraftarlar, ilginç bir pankart hazırlamışlar. Tribüne her tarafı yara bere içinde bir Kartal posteri asan Sarı - Lacivertliler'in yazdığı mesaj hayli ilginç geldi bize "Haddinizi bilin. Asla büyük olamazsınız." Elbette büyük olmak kolay değil... Ama herkesin kabul ettiği bir gerçek var ligdeki konumuyla, Beşiktaş büyüklüğünü kanıtladı. Yorgun olmasına karşın, zorlu derbiden öyle veya böyle bir puanla ayrılmasını bildi Beşiktaş ve fazla bir şey kaybetmedi. Sadece keseden yedi, hepsi o kadar. 
   Beşiktaş cephesinde tek sıkıntı forvette. İlhan Mansız geçmiş başarılı günlerinden bir hayli uzakta. Gerçek gücünü hala yakalayamadı. Allah korusun Sergen Yalçın'a bir şey olursa, pozisyonları kim yaratacak, golleri kim atacak Aslında yedek kulübesinde gol adamları var. Örneğin Ahmed Hassan... Ufak tefek boyuna rağmen attığı kafa golü Lucescu'nun her halde dikkatini çeker... 
   
   
</TEXT>
</DOC>
