<DOC>
<DOCNO> 169988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/soneko13.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa mahkemesi'nden meclis lojmanlarının satışına fren 
</HEADLINE>
<TEXT>

     Anayasa Mahkemesi, milletvekili lojmanlarının satışına vize vermedi. 
     Anayasa Mahkemesi, 2003 yılı bütçe yasasında ''TBMM lojmanlarının satışında Maliye Bakanlığı'nı yetkili kılan'' düzenlemenin de aralarında bulunduğu bazı hükümlerin yürürlüğünü durdurdu. 
     Anayasa Mahkamesi Başkanvekili Haşim Kılıç, CHP'nin 2003 yılı bütçe yasasının bazı hükümlerinin iptali istemiyle açtığı davada, 11 maddenin bazı hükümlerine yönelik ''yürürlüğün durdurulması'' istemini karara bağladıklarını söyledi. 
     Kılıç, 2003 yılı bütçe yasasının 31. maddesinin g ve ı , 35. maddenin e , 51. maddenin f , n fıkrasının son paragrafı, p , v , y fıkralarının ve 50. maddenin yürürlüğünün durdurulmasına karar verildiğini bildirdi. 
     Kılıç, diğer madde ve bazı hükümlere yönelik yürürlüğün durdurulması isteminin ise reddedildiğini kaydetti. 
     Kılıç, yürürlüğü durdurulan 50. maddenin, TBMM lojmlanlarının satışında Maliye Bakanlığı'nı yetkili kıldığını hatırlattı. 
     Anayasa Mahkemesi, CHP'nin açtığı davada 15 maddenin bazı hükümlerinin iptal istemini ise daha sonra karara bağlayacak. 
     
     ARINÇ KARAR TEKNİK OLARAK DOĞRU 

     TBMM Başkanı Bülent Arınç, Anayasa Mahkemesi'nin 2003 Yılı Bütçe Kanunu'nun bazı maddeleri için verdiği yürütmeyi durdurma kararının ''teknik olarak doğru'' olduğunu söyledi. 
     Arınç, TBMM'de gazetecilerin konuya ilişkin sorularını yanıtlarken, kararın CHP'nin başvurusu üzerine alındığını anımsatarak, şunları kaydetti 
     ''Alınan karar teknik olarak doğrudur. Çünkü Anayasamızda bazı hükümler var Bütçe Kanunu'nda yer almaması gereken düzenlemeler Bütçe Kanunu'nda yapılırsa müracaat üzerine iptal edilebilir. 
     Gerekçesi açıklanmamakla birlikte, Anayasa'daki bu maddeye dayanarak yürürlüğü durdurulmuş olmalı. Meclis lojmanlarının satışıyla ilgili düzenleme ayrı, özel yapılması gereken bir düzenleme olarak görülmüştür zannediyorum. 
     Dolayısıyla Anayasa'daki bu hüküm karşılığında verilen kararı tartışmak doğru değildir. Karar teknik olarak doğrudur. Hükümet, yeni bir düzenlemeyle bu işi ayrı, müstakil bir kanun olarak Meclis'e sevk edebilir.'' 

     
</TEXT>
</DOC>
