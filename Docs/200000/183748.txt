<DOC>
<DOCNO> 183748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/son/sondun22.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Letonya'da "AB'ye evet" sevinci... 
</HEADLINE>
<TEXT>

     Letonya'da, AB üyeliği referandumundan ''Evet'' kararının çıkması, ülkede sevince ve kutlamalara neden oldu. 
     Başbakan Einars Repse, başkent Riga'daki eski şehir meydanında, yaklaşık 2000 gençle birlikte oylama sonucunu kutladı. Devlet Başkanı Vaira Vike-Freiberga da, televizyondan yayınlanan konuşmasında ''Bu doğru karar ve başarı için herkesi kutladığını'' söyledi. 
     Ülkede yayınlanan en büyük gazete olan ''Diena'', erken baskı yaparak, ''Letonya Avrupa'ya dönüyor'' başlığını attı. 
     SSCB'den bağımsızlığını kazanmasının üzerinden yaklaşık 13 yıl geçtikten sonra 1,4 milyon Letonyalı seçmen, dün ''Letonya'nın Avrupa Birliği'ne girmesini destekliyor musunuz '' sorusuna yanıt vermek üzere sandık başına gitmişti. 
     Merkez Seçim Komisyonu, halkın yüzde 67'sinin ''Evet'', yüzde 32'sinin ''Hayır'' cevabını verdiğini, yaklaşık yüzde 1'lik bir oy oranının geçersiz sayıldığını açıkladı. 
     
</TEXT>
</DOC>
