<DOC>
<DOCNO> 174244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/soneko25.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Başkanı Arınç, 1983'te bağcılıkla ilgilenmiş... 
</HEADLINE>
<TEXT>

     Türkiye Büyük Millet Meclisi TBMM Başkanı Bülent Arınç, Manisa'da çiftçilerle biraraya geldi. Arınç, 20 yıl önce, 4-5 dönümlük arazisinde bağcılık yaptığını söyledi. 
     Manisa Ticaret Borsası'na yılın ilk kuru üzümünün getirilmesi dolayısıyla düzenlenen törende konuşan Bülent Arınç, bereketli ve hayırlı bir yıl geçirilmesini diledi. Manisalılarla birlikte olmaktan büyük memnuniyet duyduğunu belirten Arınç, 1983 yılında Horoz Köyü'nün alt kesimlerinde 4-5 dönüm bağ aldığını, bir taraftan Adliye'deki görevini sürdürürken, bir taraftan da bağcılık yaptığını anlattı. 
     Devletin son yıllarda tarım sektörü ile pek ilgilenmediğini, çiftçinin ihmal edildiğini belirten Arınç, şöyle dedi 
     ''Çiftçi günden güne fakirleşti, mahsulünün karşılığını alamadı. Nüfusumuzun yarıya yakın kısmı çok zayıfladı, fakirleşti, yoksullaştı. Türkiye'de siyaset yapıyoruz, siyasetçilerin bir kısmı tarım sektörünü bir kenara koyalım, önce sanayileşelim, sanayileşme devrimini biz çok geç yaptık, bunu geliştirelim demekteler. Bu bir tercih olabilir. Bunun yanlışlığına inandım. Beni kınayanlar, dar görüşlüler oldu. Bu memleketin toprağı var, yılda 3 mahsul verecek kadar bereketli topraklarımız var. Böyle bir tarım ülkesi fakir olmamalı. Kendi kendine yeter 10-15 ülkeden birisi idik, artık her şeyi ithal etmekteyiz.'' Yıllardır tarım sektörünün ihmal edilmemesi, desteklenmesini doğru bulduğunu belirten Arınç, şöyle devam etti 
     ''Seçim öncesi kurucusu olduğum partinin seçim beyannamesinin hazırlanmasında Avrupa ve ABD'de gördüğüm, çiftçinin mutlaka desteklenmesi gerektiğinde ittifak ettik. Çiftçi desteklenmelidir, üretim artırılmalıdır, üretime verimlilik ve kalite getirilmelidir. Bu tohumculuktan başlar, doğrudan gelir desteği ile tarlaya yapılan destek halinde devam eder, alternatif ürünlerle çiftçimiz zenginleşir. Devlet burada sadece yol gösterme, destekleme, teşvik etme fonksiyonunu ifa eder.'' Üzüm üreticilerinin ihtiyacı olan soğuk hava deposunun yapılması gerektiğini, ancak bunun devlet tarafından yapılmasının yanlış olduğunu belirten Bülent Arınç, şunları kaydetti 
     ''Devletin iki görevi var, bir adaleti sağlamak, bir de güvenliği sağlamaktır. Devletin başka bir fonksiyonu olmamalıdır. Devlet küçülür mü, büyür mü tartışmasına girmiyorum. Devletin güçlü ve onurlu olması gerekir. Ama devlet artık soğuk hava deposu işletmemelidir. Devletin görevine devlet gölge etmeyecek. İnsanının arkasında olacak, ona engel olmayacak, onun yolunu açacak.'' 
     
     ''GÜVEN VE İSTİKRAR GELDİ'' 

     Türkiye'de artık güven ve istikrarın geldiğini, yatırımların önünün açıldığını belirten Arınç, iş sahalarının her geçen gün arttığını dile getirdi. Dar bütçe imkanları ile yatırım yapmanın mümkün olmadığını, yabancı yatırımcıların önünün açıldığını söyleyen Arınç, ''Artık formaliteler kaldırılıyor. Yabancı sermaye eskiden 715 imza ve paraf atarak yatırım yapabiliyordu, artık tek imzaya düşürüldü. Yabancı sermaye için biz uluslararası tahkimi gerçekleştirdik. Türkiye 650-700 milyon dolarlık yabancı sermaye ile 52. sırada. Güven ve istikrar artınca, Türkiye'nin sırası da yükselecektir'' dedi. 
     
</TEXT>
</DOC>
