<DOC>
<DOCNO> 169774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/soneko17.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
2003 Bütçesi yılın ilk yarısında 24.7 katrilyon lira açık verdi... 
</HEADLINE>
<TEXT>

     Konsolide bütçe, yılın ilk yarısında 24 katrilyon 758 trilyon 935 milyar lira açık verdi. 
     Altı ayda bütçede faiz dışı fazla ise 10 katrilyon lirayı aştı. 
     Maliye Bakanlığı Kamu Hesapları Bülteni'ne göre, Ocak-Haziran döneminde bütçeden 69 katrilyon 448 trilyon 384 milyar lira harcama yapıldı. 
     Bunun 14 katrilyon 329 trilyon liralık bölümünü personel, 2 katrilyon 99.2 trilyon liralık bölümünü diğer cari, 1 katrilyon 356 trilyon liralık bölümünü de yatırım harcamaları oluşturdu. 
     6 aylık dönemde transfer harcamaları için de bütçeden 51 katrilyon 663.9 trilyon lira çıktı. Söz konusu harcamanın 34 katrilyon 852.8 trilyon lirası da faiz ödemeleri için yapıldı. 
     
     SOSYAL GÜVENLİK AÇIKLARI 
     Sosyal güvenlik kuruluşlarının açıkları, bütçeyi bu dönem de zorlamaya devam etti. 
     Mayıs sonu itibarıyle Emekli Sandığı'na 3 katrilyon 272 trilyon lira, SSK'ya 2 katrilyon 722.8 trilyon lira, Bağ-Kur'a 2 katrilyon 255.7 trilyon lira, İşsizlik Sigortası Fonu'na da 112.7 trilyon lira aktarıldı. Böylece sosyal güvenlik kuruluşları için bütçeden çıkan toplam kaynak, 8 katrilyon 363.4 trilyon lirayı aşmış oldu. 
     Tarımsal destekleme için 1 katrilyon 525.2 trilyon lira ödeme yapılan yılın 6 aylık döneminde, KİT'lere yapılan transfer tutarı ise 402.6 trilyon lira şeklinde belirlendi. 
     
     BÜTÇE GELİRLERİ 
     Bu yılın Ocak-Haziran döneminde, bütçe gelirleri ise 43 katrilyon 616 trilyon 15 milyar lira oldu. Bunun 37 katrilyon 110 trilyon 540 milyar liralık bölümü vergi gelirlerinden meydana geldi. 
     Vergi dışı normal gelirler 4 katrilyon 91.2 trilyon lira, özel gelir ve fonlar 2 katrilyon 414.3 trilyon lira, katma bütçe gelirleri ise 1 katrilyon 73.4 trilyon lira olarak gerçekleşti. 
     
     6 AYDA CEZA ÖDEMELERİ 509.8 TRİLYON LİRA 
     Bu arada 6 aylık dönemde vatandaşlar, 349.6 trilyon lirası vergi cezaları ve gecikme zammı, 108.3 trilyon lirası para cezası, 51.8 trilyon lirası da trafik cezası olmak üzere, toplam 509.8 trilyon lira ceza ödedi. 
     Böylece Haziran sonu itibarıyle bütçedeki faiz dışı harcama tutarı 34 katrilyon 595.5 trilyon lira olurken, faiz dışı fazla ise 10 katrilyon 93 trilyon 867 milyar lira olarak belirlendi. 
     
</TEXT>
</DOC>
