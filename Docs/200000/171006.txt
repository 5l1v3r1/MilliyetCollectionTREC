<DOC>
<DOCNO> 171006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sontur20.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
SP Genel Başkan Yardımcısı "Türk askerini kalkan yapmayın" 
</HEADLINE>
<TEXT>

     SP Genel Başkan Yardımcısı Temel Karamollaoğlu, ''Türk askerinin ABD askerine kalkan yapılmaması gerektiğini'' belirterek, Irak'a asker gönderilmesinin, Türkiye'nin, komşularıyla ve Ortadoğu ülkeleriyle ilişkilerini bozacağını söyledi. 
     Karamollaoğlu, SP Genel Merkezi'nde düzenlediği basın toplantısında, ABD'nin, Irak'ta Türk askerlerine yapılan saldırıdan dolayı Türkiye'den özür dilemesi gerektiğini, şu ana kadar bu yönde bir açıklama yapılmadığını belirtti. 
     ABD'nin Irak'ta batağa saplandığını ifade eden Karamollaoğlu, şöyle konuştu 
     ''ABD askerleri, tedirginliğin verdiği korkuyla Irak halkına baskı yapıyorlar. ABD, Iraklı askerler yerine ölmek üzere başka ülkelerden asker istiyor. Bu ülkeler arasında Türkiye de var. Hükümet, ABD Türkiye'den özür dilememişken, ABD'nin Türkiye'den asker istemesini bir dostluk işareti olarak takdim edebiliyor. Türk askeri, bataklığa götürülemez. Türk askeri, ABD askerine kalkan yapılmamalıdır. Bu durum, hiç gerek yokken, Türkiye'nin komşularıyla ve Ortadoğu ülkeleriyle ilişkilerini bozar.'' ABD'nin kendi yol haritasını belirlediğini, tüm Ortadoğu'nun tehdit altında olduğunu savunan Karamollaoğlu, sıranın Türkiye'ye gelmesinden endişe ettiklerini kaydetti. 
     Genelkurmay Başkanlığı'nın açıklamalarının, bu konunun ciddi bir şekilde ele alındığının bir göstergesi olduğunu ifade eden Karamollaoğlu, Genelkurmay Başkanı Orgeneral Hilmi Özkök'ün, bugün dost olunan ülkeler ile yarın çatışmaya girilebileceği endişesini dile getirdiğini söyledi. 
     Karamollaoğlu, bir soru üzerine, ''eve dönüş yasası''nı olumlu bulduklarını bildirdi. 
     
</TEXT>
</DOC>
