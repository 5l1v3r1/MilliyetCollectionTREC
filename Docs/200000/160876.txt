<DOC>
<DOCNO> 160876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/ekonomi/eko03.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gözünüzü kara toprak doyurur' 
</HEADLINE>
<TEXT>

Tarım Bakanı Güçlü, buğday alım fiyatını beğenmeyen çiftçileri eleştirdi İnsanoğlunun gözünü az da çok da doyurmaz, kara toprak doyurur 
     ANKARA Milliyet 

     Tarım ve Köyişleri Bakanı Sami Güçlü, açıklanan buğday alım fiyatlarına tepki gösteren çiftçilere, "İnsanın gözünü ne doyurur bilir misiniz Karatoprak doyurur" diye karşılık verdi. 
     Hububat alım fiyatlarına tepkiler üzerine basın toplantısı düzenleyen Güçlü, geçen yıl 153 dolar ton olan alım fiyatının, bu yıl 218 dolar düzeyinde gerçekleştiğini kaydetti. 
     
     'Özür dilemem, ayıp birşey yok' 
     Geçen yılın 40 - 50 dolar üzerinde fiyat verdiklerini söyleyen Güçlü'nün, "Kilo başına 310 bin lira yerine 350, 400, 500 versek üreticiler memnun olur, insanoğlu böyle. Gözünü az da, çok da doyurmaz. Ne doyurur biliyor musunuz Karatoprak doyurur" demesi şaşkınlık yarattı. 
     Adanalı çiftçilerin özür dilemesini istediğinin hatırlatılması üzerine de şöyle konuştu "Bana 'sizi dinlemek istemiyoruz. Siz tarımın aleyhine konuşuyorsunuz' dediler. Ben de 'o zaman çıkabilirsiniz' dedim. Özürü gerektirecek bir şey yok, ayıp yok. Dinlemesini bilmeyenlere başka ne yapılır bilmem ki " 
     Buğdayda bu yıl dış alıma gidilmeyeceğini bildiren Güçlü, buğday fiyatlarındaki artışın ekmek fiyatlarına 'nisbi olarak' yansıyacağını da söyleyerek, "Buğdayın ekmek maliyetindeki payı yüzde 25 - 30. Yansıma olabilir, olmayacak nasıl deriz " ifadesini kullandı. 
     

</TEXT>
</DOC>
