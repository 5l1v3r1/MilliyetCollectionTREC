<DOC>
<DOCNO> 151407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sonspo22.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaykur Rizespor'da yenilgi şoku... 
</HEADLINE>
<TEXT>

     İkinci Futbol Ligi A Kategorisi'nde, Sakaryaspor'a uzatma dakikalarında yediği golle 1-0 yenilen Çaykur Rizespor'un futbol şube sorumlusu Osman Avcı, ''Hak etmediğimiz bir yenilgi aldık'' dedi. 
     Avcı, Sakaryaspor maçına iyi başladıklarını belirterek, ''İlk 45 dakikada Yunus, Okan, Recep ve Şener ile bizi galibiyete taşıyacak pozisyonlar bulduk. Fakat bu gollük pozisyonları lehimize çeviremedik. Ligin en fazla gol atan takımlarından biri olarak, bu pozisyonlardan birkaçını değerlendirmemiz gerekirdi'' diye konuştu. 
     İkinci yarının ilk 30 dakikasında da gol pozisyonları yakaladıklarını kaydeden Avcı, ''Ancak sonuca giden vuruşları yapamadık. Sakaryaspor maçın son 10 dakikasında daha baskılı oynadı, pozisyonlar buldu, saha avantajını da iyi kullandı. Uzatma dakikalarının son saniyelerinde attıkları golle, sahadan galip ayrılmayı başardılar'' dedi. 
     Sakaryaspor'un karşılaşmadan 3 puanla ayrılmasının, Çaykur Rizespor ile aralarındaki 4 puanlık farkı 1'e indirdiğini dile getiren Avcı, ''Sakaryaspor yarışta bize ortak oldu, biz avantajı kaybettik. Bundan sonra kalan 5 maçımıza bakacağız. Bu hafta, zirve mücadelesi veren takımların maçlarının kendi aralarında olması bizim için avantaj olabilir'' diye konuştu. 
     





</TEXT>
</DOC>
