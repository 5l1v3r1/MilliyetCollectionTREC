<DOC>
<DOCNO> 179024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sontur32.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatma Özpamuk Sınavlara seneye yeniden gireceğim... 
</HEADLINE>
<TEXT>

     Erciyes Üniversitesi EÜ Beden Eğitim ve Spor Yüksekokulu BESYO sınavında, koşu testini ayağı kırıldığı için sürünerek geçen Nevşehirli Fatma Özpamuk, sporu sevdiğini, gelecek yıl sınavlara yeniden gireceğini söyledi. 
     Özpamuk, geçen yıl Anadolu Üniversitesi Açık Öğretim Fakültesi Halkla İlişkiler Bölümü'nden mezun olduğunu belirtti. 
     İki yıl tekvando yaptığını ve çeşitli müsabakalara katıldığını anlatan Özpamuk, şöyle devam etti 
     ''Sporu seviyorum. Bunun için beden eğitimi öğretmen olmak istemiştim. Sınavlara da ocak ayından beri hazırlanıyordum. Ancak, son 2 ay yoğun tempoda çalıştım. Varış çizgisine birkaç adım kala yere düştüm. Sağ bacağımda hafif bir ağrı hissettim ama, kırıldığı aklıma gelmedi. Tekrar kalkmak istememe rağmen geri düştüm. Kalkamayınca da sürünerek biraz ilerledim ve elime fotosel cihazından geçirerek yarışı tamamladım. Koşu öncesi dizimde hafif bir ağrı vardı ama, bunun kırılan bölgeyle bir alakası olduğunu sanmıyorum.'' Fransa'da yapılan Dünya Atletizm Şampiyonası'nda mücadele eden Avrupa Şampiyonu milli atlet Süreyya Ayhan gibi başarılı bir sporcu olmak istediğini ifade eden Özpamuk, ''Süreyya Ayhan'ın tüm yarışlarını takip ediyorum. Tekvando branşıyla uğraşmama rağmen atletizmi de seviyorum. Süreyya Ayhan gibi başarılı bir atlet olmak istiyorum. Bunun için yılmadan çalışacağım. Ayağım şuan alçıda ama, birkaç ay sonra sağlığıma kavuşacağım. Bundan sonra en kısa zamanda antrenmanlara başlamayı düşünüyorum'' dedi. 
     Özpamuk, babasının emlakçı olduğunu, ablasının Anadolu Üniversitesi İşletme Fakültesi 4. sınıf öğrencisi, küçük kardeşinin de ilköğretim okulu öğrenci olduğunu belirtti. 
     
     PROF. DR. SÜER'İN DEĞERLENDİRMESİ 

     BESYO Müdürü Prof. Dr. Cem Süer de toplam 40 kişinin alınacağı Beden Eğitimi Öğretmenliği ve 30 kişinin alınacağı Antrenörlük Bölümleri için 117'si bayan 429 kişinin başvurduğunu bildirdi. 
     Baraj sınavında bayan adayların 100-800 metre, erkek adayların ise 100-1500 metre testlerinden geçirildiklerini belirten Süer, ''Sporun temeli atletizmdir. Bu nedenle koşu testlerinden oluşan barajı geçen adayları dikey sıçrama ve kondisyon sınavlarına alıyoruz. Eğer adaylar beden eğitim öğretmeni ya da antrenör olacaklarsa mutlaka atletizm testini geçmek zorundalar'' diye konuştu. 
     Süer, sınavlardaki sakatlanmaların adayların yetersizliğinden kaynaklandığını ifade ederek, şunları anlattı 
     ''Sporun her branşında sakatlanma riski vardır. Yıllardır spor yapıyor olsanız da sakatlanabilirsiniz. Ancak, Beden Eğitim ve Spor Yüksekokulu sınavlarına giren öğrencilerin bir çoğu çok kısa bir sürede hazırlanıyorlar. Bunun nedeni ÖSS ile herhangi bir fakülteye yerleşemeyen öğrenci son olarak şansını denemek için özel yetenek sınavlarına giriyor. Bu nedenle de sakatlanmalar çok sık olabiliyor. Fatma Özpamuk da 100 metre testinden sonra alındığı 800 metre testinin varış noktasında sakatlandı. Zaten daha önceden bir sakatlık geçirmiş. Koşu testine başlarken de ayağında sargı vardı. Buna rağmen iyi bir derece elde etti. 3 dakika 30 saniye olan varış barajına birkaç adım kalan ayağı kırıldığı için yere düştü ve sürünerek çizgiyi geçti. 800 metreyi 3 dakika 19 saniyede geçti. Dereceleri iyiydi. Sakatlanmasaydı, sınavı kazanabilirdi. Gelecek yıl yeniden sınava girmesini tavsiye ederim.'' Süer, Özpamuk'un barajı geçerek bugün yapılan dikey sıçrama ve kondisyon testlerine girmeye hak kazandığını ancak, sakatlanmasının şanssızlık olduğunu ifade etti. 
     
</TEXT>
</DOC>
