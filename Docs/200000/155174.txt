<DOC>
<DOCNO> 155174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sontur10.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Erken yaz turisti sevindirdi... 
</HEADLINE>
<TEXT>

     Antalya'da hava sıcaklıklarının artmasıyla sahiller ve havuzlar Antalyalıların ve turistlerin akınına uğradı. Güneşte 42, gölgede 36 dereceye kadar çıkan hava sıcaklığını fırsat bilen turistler havuzlara akın ederken, yerli turistler de dünyaca ünlü Konyaaltı Sahili'nde denizin tadını çıkardı. 
     Son günlerde artan hava sıcaklığı, Antalya'da yazın erken gelmesine neden oldu. Güneşli havayı fırsat bilen yüzlerce yerli ve yabancı turist havuz ve denizlere akın ederken, Konyaaltı Sahili'nde alışık olduğumuz görüntüler ortaya çıktı. Rengarenk deniz şemsiyelerinin açılıp, şezlongların kurulduğu Konyaaltı Plajı, yerli turistlerin akınına uğradı. Önce denize girip sahilde güneşlenen turistler, daha sonra deniz bisikletiyle mavi sularda tur attı. 
     Turistik kentin havuz ve plajlarını dolduranları görenler, 'Antalya kışı çabuk unuttu' yorumunda bulundu. 
     
</TEXT>
</DOC>
