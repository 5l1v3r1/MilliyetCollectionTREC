<DOC>
<DOCNO> 189246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sondun10.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Azerbaycan... Hükümetten, muhalefete ağır eleştiri var... 
</HEADLINE>
<TEXT>

     Azerbaycan İçişleri Bakanlığı ve Cumhuriyet Başsavcılığı, ülkede meydana gelen şiddet olayları nedeniyle muhalefeti şiddetle eleştirdi. 
     İçişleri Bakanlığı ve Cumhuriyet Savcılığı'ndan yapılan ortak açıklamada, ''Kendi hırsları ve belirli bazı yabancı devletlerin çıkarları için çalışan bölücü muhalefet, ülkede vatandaş itaatsizliği yaratma ve yönetim organlarına karşı gelme niyetini bir kez daha açıkça gösterdi'' ifadeleri yer aldı. 
     Müsavat Partisi üyelerinin seçim gecesi parti binası önünde yaptıkları eylemlerden sonra polisin aldığı önlemle asayişin sağlandığı belirtilen açıklamada, söz konusu parti yönetiminin asayişin bozulmayacağını taahhüt etmesine rağmen diğer radikal muhalefet gruplarıyla birlikte 16 Ekim'de, yerel saatle 14.00'ten itibaren Bakü'nün çeşitli kesimlerinde yasadışı eylem girişiminde bulundukları anlatıldı. Müsavat Partisi'nin yanı sıra Demokratik Parti ADP ile Ümit Partisi üyelerinin yer aldığı ve toplamı 3 bini aşan grubun Tarih Müzesi eski Lenin Müzesi önünde toplanıp, bu bölgede görevli polislere saldırarak yaraladıkları ifade edilen açıklamada, grubun daha sonra tüm uyarılara rağmen Azadlık meydanına doğru yürüyüşe geçtiği, bu sırada özel ve kamuya ait bazı mülklere ve otomobillere zarar verilmesi gibi yasadışı eylemleri kitlesel olarak gerçekleştirdiği kaydedildi. 
     Olayların kentin nüfus yoğunluğu fazla olan bölümünde meydana geldiğine işaret edilen açıklamada, vatandaşların can güvenliğinin korunması amacıyla polisin sert önlemler almaktan kaçındığı, sorunu diyalog yoluyla çözmeye ağırlık verdiği, ancak bu çabalardan yüz bulan göstericilerin eylemlerinin dozunu artırdıkları ifade edildi. 
     ''Önceden hazırlanan plan doğrultusunda hareket eden bu bölücü güçler, daha sonra Azadlık meydanına girdi. İçişleri birliklerinin yardımıyla meydandan çıkarılan grup, daha küçük gruplar halinde dağılarak, kentin çeşitli kesimlerinde suç içeren eylemlerini sürdürmüşler, şehir sakinlerine zarar vermişlerdir'' denilen açıklamada, göstericilerden birinin diğerlerinin ayakları altında kalarak hayatını kaybettiği belirtildi. 
     Açıklamaya göre gösteriye katılanlardan 196 kişi gözaltına alınırken, olaylar sırasında 64 güvenlik görevlisi de yaralandı. 
     Gerekli önlemlerin alınarak olayların başlamasından 4 saat sonra asayişin tam olarak sağlandığı belirtilen açıklamada, soruşturma başlatıldığı da kaydedildi. 
     
</TEXT>
</DOC>
