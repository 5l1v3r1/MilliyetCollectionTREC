<DOC>
<DOCNO> 156178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/soneko31.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin yakıtı Türkiye'den... 
</HEADLINE>
<TEXT>

     ABD'nin Ankara Büyükelçiliği, 59 kamyonluk bir konvoyun, dün Kuzey Irak'a yemek pişirmede kullanılan yakıt götürdüğünü bildirdi. 
     Büyükelçilik'ten yapılan yazılı açıklamada, konvoyun, ençok yakıt sıkıntısı çeken Musul'a gideceği belirtilirken, daha sonraki günlerde gelecek kamyonlarla birlikte, buradan, diğer şehirlere dağıtım yapılacağı belirtildi. 
     Türkiye'nin, araçların geçişine yardımcı olarak, Irak Halkı'na insani yardımda ABD ile işbirliği yaptığının belirtildiği açıklamada, yakıtın Türk firmalarından alındığı, bunun da Türkiye ekonomisine katkıda bulunduğu kaydedildi. 
     Türk şoförler tarafından kullanılan kamyonların, Türkiye'den kiralandığının belirtildiği açıklamada, ABD'nin bu çerçevede bir ay içinde, mutfak amaçlı propan ve kamyonların yakıtı için 40 milyon dolar kadar harcayacağı bildirildi. 
     Büyükelçilik açıklamasında, bu operasyonun, Irak'ın refahı, demokrasisi ve güvenliğinin yeniden inşasında, Türkiye ile ABD arasında devam eden işbirliğinin bir başka örneğini oluşturduğu vurgulandı. 
     
</TEXT>
</DOC>
