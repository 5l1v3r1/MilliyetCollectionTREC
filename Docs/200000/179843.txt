<DOC>
<DOCNO> 179843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sontur19.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK KADEK ''Ateşkes bitti'' 
</HEADLINE>
<TEXT>

     Eskiden PKK diye anılan KADEK örgütü, Türkiye'de Kürtlere daha fazla siyasi ve kültürel haklar tanınmadığı gerekçesiyle, ateşkese son verdiğini duyurdu. BBC'nin Türkçe sitesinin haberine göre Mizgin Şen, Abdullah Öcalan'ın yakalanması ardından tek yanlı ilan ettikleri ateşkesi sürdürme imkanları kalmadığını çünkü çözüm önerilerine hükümetin olumlu cevap vermediğini, örgüte karşı operasyonların yoğunlaştığını söyledi. 
     KADEK sözcüsü, yaklaşık otuz bin kişinin ölümüne yol açan ve on beş yıl süren çarpışmaların yeniden başlamasını değilse de, düşük yoğunluklu çarpışmaların başlayacağını beklediğini söyledi. 
     AB "Panik ve güçsüzlük işareti" 
     Avrupa Birliği kaynakları, terör örgütü PKK KADEK'in ''ateşkese son verdiği'' yolundaki açıklamasının, ''panik ve güçsüzlük işareti'' olabileceğini belirttiler. 
     AB Komisyonu sözcüleri, örgütün ''ateşkese son verdiği'' yolundaki açıklamasına resmi tepki ve değerlendirmede bulunmazken, bu gelişmeden sonra ''beklemek ve görmek gerektiğini'' söylediler. 
     Terör örgütünün açıklamasının bir ''panik ve güçsüzlük işareti'' olabileceği, bu konuda süratli değerlendirmelerin yanlış ve istenmeyen sonuçlar getirebileceği, Türkiye'nin sert tepkilerine muhatap olunabileceği, PKK'nın AB terör listesinde yer aldığı belirtiliyor. 
     ''Terör örgütünün yaptığı bir açıklamanın değil, bunun pratikteki sonuçlarının önemli olduğunu'' anlatan kaynaklar, olumsuz gelişmeler yaşanmamasını umduklarını ifade ettiler. 
     AB kaynakları, terör örgütünün ateşkes ilanının Türk devleti tarafından hiçbir zaman dikkate alınmadığını, bu örgütün muhatap görülmediğini, ateşkes ilanına rağmen çatışmaların sürdüğünü hatırlattılar. 
     Aynı kaynaklar, Türk hükümetinin bir pişmanlık yasası çerçevesinde girişimlerde bulunduğunu, bunun sonuçlarının da izlendiğini belirttiler. 
     

     
</TEXT>
</DOC>
