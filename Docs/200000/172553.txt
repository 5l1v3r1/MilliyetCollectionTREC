<DOC>
<DOCNO> 172553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/soneko19.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Çağlayan Ankara'da bir kıpırdanma var ama yine ihtiyatlıyız... 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, Ankara sanayinde ciddi bir kıpırdanma olduğunu belirterek, ''ancak bu gelişmeleri abartmamak, ihtiyatlı bir iyimserlikle tedbiri elden bırakmamak gerekir'' dedi. 
     ASO'nun aylık Oda Meclisi toplantısında konuşan Başkan Çağlayan, ekonomik durum ile ilgili değerlendirmelerde bulunurken, ASO'nun düzenlediği ''Haziran 2003 Sonu İtibariyle ASO Üyeleri Durum Tespit Anketi'' ile İSO'nun 500 büyük sanayi kuruluşu listesinde yer alan ASO üyelerine ilişkin açıklamalarda bulundu. 
     Çağlayan konuşmasında, hükümetin 2004 yılı sonu için tüketicide hedeflediği enflasyonun yüzde 12 olduğunu belirterek, eğer büyük bir terslik olmazsa enflasyondaki düşüş eğiliminin 2004'de de devam edeceğini kaydetti. 
     Herkesin düşen enflasyon döneminde artan stok maliyetlerini hesaba katmasında yarar olduğunu belirten Çağlayan, ''önümüzdeki aylarda doların yeniden değer kazanması muhtemeldir. Hepimizin böyle bir gelişmeye karşı hazırlıklı olması ve planlarını buna göre yapmasında yarar vardır'' dedi. 
     Yüksek büyüme hızına rağmen işsizlikteki artışın devam ettiğini belirten Çağlayan, bu konudaki son verilerin Cumhuriyet tarihinin en yüksek oranına ulaşıldığını gösterdiğini vurguladı. 
     Konuşmasında kamu borçlarının çevrilebilirliği üzerindeki riske dikkati çeken Çağlayan, ''ekonomi yönetiminin hiçbir rehavete kapılmadan popülist baskılara boyun eğmeden ekonomik dengeleri yerine oturtmak için çaba göstermesi gerekir'' diye konuştu. 
     
     İSO'NUN ANKETİ 
     İstanbul Sanayi Odası'nın İSO 500 büyük sanayi kuruluşu listesinde yer alan ASO üyeleri hakkında da bilgi veren Çağlayan, Türkiye'nin 500 büyük sanayi kuruluşu sıralamasına bu yıl, 7'si kamu, 24'ü özel olmak üzere 31 ASO üyesinin girdiğini kaydetti. Çağlayan buna göre, ASO üyesi özel kuruluşların Türkiye'nin en büyük özel sanayi kuruluşları içindeki ağırlığının da arttığını kaydetti. 2001 ve 2002 yıllarında Ankara sanayi olarak büyük sıkıntılar çektiklerini, ancak Ankara sanayinin krizde ağır darbeler almasına rağmen büyük bir azim ve gayretle ayakta kalmayı başardığını bildiren Çağlayan, ''umarız ekonomi yönetimi ekonomideki bu iyiye gidişin rehavetine kapılmaz ve dileriz ki dış ilişkilerde yeni bir kriz, ekonominin geleceğini karartmaz'' dedi. 
     
     DURUM TESPİT ANKETİ 
     Çağlayan ''Haziran 2003 Sonu itibariyle ASO Üyeleri Durum Tespit Anketi''ni de değerlendirirken Ankaralı sanayicilerin ekonomi ile ilgili iyimser düşüncelere sahip olduğunun belirlendiğini kaydetti. Çağlayan, ''ancak bu gelişmeleri abartmamak gerekir. İhtiyatlı bir iyimserlikle tedbiri elden bırakmamak gerekiyor'' dedi. 
     Çağlayan'ın verdiği bilgiye göre, ankete 978 denek firmadan 115'i katıldı. Ankete göre, 113 firmada, 2002 yılı Aralık ayı itibariyle 26 bin 442 kişi çalışırken bu sayı 2003 yılı Mart ayı sonu itibariyle ortalama yüzde 3.4'lük bir azalışla 25 bin 547 kişiye inmişti. 2003 Haziran ayı sonu itibariyle, bir önceki döneme göre ise bu sayı binde 4'lik bir artışla 25 bin 660 kişiye çıktı. 
     Ankete cevap veren firmaların 19'unda, 2003 yılının ikinci çeyreğinde, ekonomik nedenlere bağlı olarak, toplam 582 kişi işten çıkarıldı. 
     Ankete cevap veren firmaların yüzde 40.7'si üretimlerinin arttığını, yüzde 38'i aynı, yüzde 21.3'ü ise azaldığını belirtirken, aynı dönemde firmaların yüzde 41.2'si iç satışlarının arttığını bildirdi. 
     Firmaların yüzde 30.4'ü dış satışların arttığını ifade ederken, yüzde 41.5'i yeni siparişlerin yükseldiğini kaydetti. 
     Yine ankette istihdamın arttığını belirten firmaların oranı yüzde 24.7 olurken, yüzde 50.5'i aynı kaldığını, yüzde 24.7'si de azaldığını bildirdi. 
     Bu yılın Haziran ayı sonu itibariyle firmaların yüzde 25.5'i ücretlerin arttığını, yüzde 70.6'sı aynı kaldığını, yüzde 3.9'u ise azaldığını ifade etti. 
     
</TEXT>
</DOC>
