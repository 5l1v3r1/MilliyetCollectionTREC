<DOC>
<DOCNO> 182201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/spor/aspo.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Zaferin yolu bir 
</HEADLINE>
<TEXT>

   Konyaspor 10 kişi kaldı, ancak haftalardır güçlükle kazanan Galatasaray'a şans tanımadı, usta ayağı Zafer Biryol'un golüyle rakibini evine eli boş yolladı 
      HALİL ÖZER 

   
   Bu doksan dakikanın en güzel özeti, maç sonunda çalınan "Gördün mü, gördün mü" şarkısıydı. Öyle bir 90 dakika düşünün ki, Galatasaray gibi bir takımın oyunun her anında bu kadar acizliğe düşmesi olası değil. 
   Futbol kötülüğünün doruklarına çıkan Terim ve ekibi, şu maçı sabahtan akşama kadar oynasa bile, değil üç puanı, çeyrek puanı hak etmezdi. Çünkü ne sahaya çıkan kadro, ne oyuncular, ne de kulübeden verilen garipliğin ötesindeki futbol taktiği, Galatasaray'ın puan almasına olanak vermiyordu. 
   Sahaya 3 - 4 - 1 - 2 dizilişiyle çıkan ve Ergün ile Batista gibi lokomotifleri Juventus maçını düşünerek tribüne çıkaran Terim'in sahada kurduğu zincirin her halkası kopuktu. Nasıl bir taktikse, Hasan Şaş, Bratu ile Hakan'ın yanına çakıldı, oyun bir anda 3 - 4 - 3'e döndü. Ve 45 dakika Hasan böyle oynadı. Topu taşıması gerekirken top bekledi. Orta alandaki boşluklar Konya'ya yaradı. 
   İlk sinyali 3. dakikada Yasin verdi. Ve bir parantez, bu Yasin'e dikkat... Bu dakika sağdan sarktı, çok sert vurdu, Mondragon kurtardı. 
   23. dakikada Niyazi, Zafer'e verdi, bu futbolcu, Cenk yerine şut çekmeyi tercih etti. Bunu da kaleci kurtardı. 
   44. dakika dönüm noktasıydı. Ömer, top oyunda yokken karambolde Hakan'a vurdu, bir tek yardımcı hakem gördü. Metin Tokat kırmızı kartı gösterdi. İlk yarı böyle bitti. Bu kırmızı kartın Galatasaray'ı harekete geçirmesi gerekiyordu. Hatalar alenen belliydi. Ancak ikinci yarıda hiçbir araştırıcılığı yapmayan Galatasaray, futbolun en demode sistemi olan doldur - boşaltla gitmeyi düşündü. 
   46. dakikada Prates'in kornerinden doğan karambolde Bratu kaleciyi geçemedi. 
   Galatasaray'ın her hattı, 10 kişilik rakibi karşısında dökülmeye başladı. Bu takımı ilk kez gören, ya "Hiç çalışmıyorlar" ya da "Çalışmayı abartmışlar" der. Çünkü bunun başka izahı yok. 75'te olanlar oldu. Altan, yoktan yarattığı pozisyonda yine sağdan bindiren Yasin'i gördü. Zafer Biryol'a çıkardı. Golcü futbolcu güçlü fiziğiyle savunmanın arasından sıyrıldı, plasesiyle golü bıraktı. 
   Galatasaray'ın maç boyunca en net pozisyonunu 88'de Hakan Şükür kaçırdı. Yeni transferler Bratu ve Petre hiç göze batmadı. Bratu mücadeleyi sevmiyor, kapalı savunmada kilitleniyor, Petre de aman aman bir silah değil. 
   Elbirliğiyle bu kadar hatanın yapıldığı maçta kimsenin kimseye kızmaya hakkı yok. Bu kafayla bu şarkı daha çok çalınır. 
   
   Maçın adamı    Zafer Biryol 
   GALATASARAY savunmasıyla tek başına savaştı. 90 dakika boyunca durmak bilmedi. Koştu, pozisyon aradı ve rakibi sürekli rahatsız etti. Attığı golle iş bitirici özelliğini en iyi şekilde kanıtladı. Performansıyla Konyaspor'u galibiyete taşıdı. 
   
   Maçın hakemi    Metin Tokat kötü günündeydi 
   90 dakika boyunca kötü bir yönetim gösterdi. Kırmızı kart kararı karanlıkta kaldı. Sarı kartlarını yeterli şekilde çıkarmadı. İkinci yarıda Tayfun'un son adam Baliç'i düşürmesi kesin kırmızı karttı. Kolay maçı zora soktu. Oyunun kontrolünü eline geçiremedi. 
   
   Terim'den ceza    Yenilginin faturasını futbolculara çıkardı. Takımı gece geç saatlerde kampa alarak sert bir şekilde uyardı 
   
   Revizyona gidecek 
   KONYASPOR yenilgisi sonrası futbolcularını eleştiren Galatasaray Teknik Direktörü Fatih Terim gece geç saatlerde İstanbul'a dönen takımı sürpriz bir şekilde kampa aldı. Eve gitmeye hazırlanan futbolcular Terim'in bu kararı karşısında büyük şaşkınlık yaşadı. Terim, daha sonra Florya'da futbolcularla bir toplantı yaparak sert uyarılarda bulundu. Tecrübeli teknik adamın Juventus maçının kadrosunda da revizyona gideceği öğrenildi. Cim - Bom bu sabahki çalışmayla Juventus maçının hazırlıklarına başlayacak. 
   
   Gözdağı verdi 
   FATİH Terim, Konyaspor karşısında oynanan futboldan memnun olmadığını açıkladı. Terim, "Yiğidin hakkını yiğide vermek gerekir. Konyaspor iyi oynadı ve galibiyeti hak etti. O eski Galatasaray'ı istiyorum ve özlüyorum. Şu andan itibaren artık koşan ve mücadele eden oyuncular forma giyecek. İsim - cisim artık önemli değil" dedi. Oyuncularının mertliğine güvendiğini belirten başarılı hoca, "Ortada suçlu varsa o da benim. Sahaya hangi on birle çıkarsak çıkalım Konya'yı yenecek gücümüz olmalı" ifadelerini kullandı. 
   
   Krallar ölmez    Türk futbolu ve Galatasaray'ın unutulmaz golcüsü, gazetemiz yazarı Metin Oktay, ölümünün 12. yılında mezarı başında anıldı 
   
   TÜRK futbol tarihine Galatasaray formasıyla altın sayfalar açan, gazetemiz yazarlarından Metin Oktay, 12. ölüm yıldönümünde kabri başında anıldı. Topkapı Kozlu Mezarlığı'ndaki törene Oktay'ın ailesi ve Galatasaray camiasının önde gelen isimleri katıldı. Divan Başkanı Semih Haznedaroğlu yaptığı konuşmada, "Metin Oktay futbolculuğu yüzünden değil, sportmenliği, efendiliği, iyi insan olmasıyla öne çıktı ve bu yüzden unutulmaz oldu" dedi. 
   
   
</TEXT>
</DOC>
