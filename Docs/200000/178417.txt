<DOC>
<DOCNO> 178417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sondun20.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Angelina Jolie, Çeçen bir çocuğu evlat edinecek... 
</HEADLINE>
<TEXT>

     Birleşmiş Milletler'in güzel gönüllüsü sinema yıldızı Angelina Jolie, bir Çeçen çocuğu evlat edinmek istiyor. Jolie, Çeçenler'in barındığı mülteci kamplarını ziyaretinden sonra yetkililere bu isteğini ilettti. 
     Internetteki ''imdb'' sitesinin haberine göre, Birleşmiş Milletler Mülteciler Yüksek Komiserliği'nin iyi niyet elçisi olan aktris, Kafkaslar'daki Çeçen mülteci kamplarını ziyaret ettikten sonra bir çocuk hastanesini de gezdi. 
     Çeçen mültecilerin barındığı İnguş Cumhuriyeti'ndeki kampları gezen ''Lara Croft'' filminin yıldızı, ziyareti çerçevesinde gittiği çocuk hastanesinde bir Çeçen çocuğu evlat edinmek için yetkililerle saatler süren görüşmeler yaptı. ''Catherine The Great'' adlı filminin çekimleri için şu günlerde Rusya'da bulunan Jolie'nin yetkililerden gelecek yanıtı beklediği ifade edildi. 
     Ünlü aktris Angelina Jolie, geçen yıl da Kamboçyalı bir çocuğu evlat edinmişti. İki yaşındaki evlatlığı Maddox'a çok düşkün olan güzel oyuncu, ''Ben evlat edinmeyi tercih ediyorum. Çünkü evlat edindiğimiz her çocuk bir yuvaya kavuşuyor ve yetimler yurdundan kurtuluyor'' açıklamasında bulunmuştu. 
     
</TEXT>
</DOC>
