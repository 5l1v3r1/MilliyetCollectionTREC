<DOC>
<DOCNO> 193955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/yazar/uras.html </URL>
<DATE> 2003/11/07/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Bozcaada'da "rüzgar bahçesi 
</HEADLINE>
<TEXT>

   
   Bozcaada'da Türkiye'nin en büyük "rüzgar bahçesi" var. Rüzgar bahçesinde 17 adet dev "rüzgar pervanesi" elektrik üretiyor. Rüzgardan elektrik enerjisi elde etmek için bugüne kadar sadece 3 rüzgar bahçesi kuruldu. 
   Bunların ikisi İzmir Alaçatı'da. İlk rüzgar bahçesi yatırımını Demirer Grubu yaptı. İlk bahçede 3 rüzgar pervanesi var. İkinci rüzgar bahçesi yatırımını İzmirlilerin Güçbirliği Grubu yaptı. O bahçede de 12 rüzgar pervanesi enerji üretiyor. Koskoca Türkiye'de topu topu 32 pervane dönüyor. Rüzgar pervaneleri, 44 metrelik bir direğin tepesine takılıyor. Pervaneler 3 kanatlı. Her kanat 900 kg. ağırlığında ve 20 m. boyunda. Rüzgar pervaneyi döndürünce direğin tepesinde pervanenin arkasında bulunan her biri 35 tonluk jeneratörler elektrik üretiyor. Bu elektrik ülkenin genel elektrik iletim hatlarına aktarılıyor. 
   Bozcaada'daki 17 rüzgar pervaneli "rüzgar bahçesi" yatırımı yap - işlet - devret modeli kapsamında gerçekleştirilmiş. 13 milyon dolarlık bir yatırım. 20 yıl sonra devlete devredilecek. İlk 7 yılda yatırımın kendini amorti edeceği hesaplanıyor. Şimdilik elektriğin kwh'ı devlete 8 centten satılıyor. On yıl sonra kwh ücreti 2 cente düşecek. Bozcaada'daki 17 rüzgar pervanesi için yatırımcının devlete her yıl 30 milyon kwh elektrik verme taahhüdü var. Birinci yıl 35 milyon kwh, ikinci yıl 38 milyon, üçüncü yıl 34 milyon kwh enerji üretilmiş. İşletme müdürü Kerim Kılavuz'un verdiği bilgiye göre, rüzgarın süresine ve gücüne göre bir rüzgar pervanesinin yıl boyu üretim kapasitesi dünyada yüzde 44 - 46, Bozcaada'da 2002 yılında yüzde 43, 2003 yılında yüzde 38 imiş. 
   Bozcaada'daki 17 rüzgar pervanesi 300 bin kişinin elektrik ihtiyacını karşılayacak güçte üretim yapıyor. Rüzgar bahçesinin girişinde bir tabela var. Tabelada şunlar yazılı "Bozcaada'daki rüzgar enerji santralının ürettiği, enerjiyi üretecek kömür santralı, kömür yakarken ağaçlardan havaya verilen oksijeni de yakıyor. Her bir rüzgar pervanesi kömür yakan santrala göre 82 bin ağaca eşdeğer oksijen tasarrufu sağlıyor. Açık anlatımıyla 1 rüzgar pervanesi dikmek 82 bin ağaç dikmek ile aynı şey. 17 rüzgar pervanesi, 1 milyon 400 bin ağaçlık bir ormana eşdeğerde oksijen enerjisinin "yok olmasını önlüyor". 
   Bozcaada'nın Çanakkale bağlantısını Geyikli - Bozcaada arasında işleyen feribot sağlıyor. Çanakkale Geyikli karayolu üzerinde Mahmudiye beldesinin hemen yakınında Akçimsa'nın Çanakkale çimento fabrikası var. Mahmudiye'den geçerken evlerin, okulların, tüm binaların çatılarının bembeyaz çimento tozu ile kaplı olması insanı şaşırtıyor. Günümüzde bacalara takılan filtre ile toz sorununun çözülebildiğine göre, ya bu tozlar eskiye ait, ya çimento fabrikasının filtresi yok, ya da çimento fabrikasının filtresi arızalı. Mahmudiye'deki çevre kirliliği, Bozcaada'daki çevre temizliği ile tezat teşkil ediyor. 
   
      
   
</TEXT>
</DOC>
