<DOC>
<DOCNO> 160263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/ekonomi/eko01.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Petkim 10 yıl yatırım ister' 
</HEADLINE>
<TEXT>

     AÇIK KOYU SOHBETLER 
EYLEM TÜRK 

     Bu yıl 50. yıl dönümünü kutlayan Zorlu Grubu, son olarak 6 Haziran'da sonuçlanacak Petkim ihalesi için Sanko'yla yaptığı ortaklıkla gündeme geldi. 
     Zorlu Grubu, geçtiğimiz hafta diğer teklif sahibi Sanko Kimya'nın yüzde 48.7'sini alarak, ihalede revize teklif vermeyeceğini açıklamıştı. 
     Petkim'de ihale sonrasında yenileme yatırımlarına ihtiyaç olduğunu söyleyen Zorlu Holding Yönetim Kurulu Başkanı Ahmet Zorlu, "Petkim'in 10 yıl devamlı yatırıma ihtiyacı var. Yatırım yapılmazsa üç beş yıl sonra Petkim diye bir şey kalmaz. Asıl iş bundan sonra. Şirkete altı yedi yıl içinde 2.5 milyar dolarlık yenileme yatırımı gerekiyor" diyor. 
     Zorlu ile Petkim ihalesi öncesinde, şirketle ilgili hedeflerini, Vestel Manisaspor'u ve diğer yatırımlarını konuştuk. 
     
Petkim konusunda Sanko ile ortaklığa nasıl karar verdiniz 
     Sanko Kimya'nın yüzde 48.7 oranında hisseleri alındı. Şirkette en büyük hisseler Sanko ve Zorlu'nun oldu. İhalede biz Zorlu olarak revize teklif vermedik. Şimdi Sanko Petrokimya'da ortaklık yapıyoruz. Güçleri birleştirirsek daha iyi olur diye düşündük. İnşallah nasip olursa daha güçlü bir Petkim yaratacağız. Dünya devlerine baktığımız zaman biz karıncayız. Biz de iki karıncayı birleştirelim atlı karınca olalım dedik. Petkim'in yatırım yapılarak güçlenmesi lazım. Güçleri birleştirirsek daha güçleniriz diye düşündük. Ülkemiz için büyük bir sinerji çıkacak. Binlerce çalışanımız var. 
     
Zorlu Grubu'nun, teklifini revize etmemesi ihaleyi nasıl etkileyecek 
     Revize etmediğimiz için çekiliyoruz diye bir durum yok ama diğer şirketler fiyat verecekler. Biz orada girmiyoruz. Haliyle elenecek. Biz bu konuda açık ve şeffaf olduk. Revize tarihinden bir gün önce açıklama yaptık. Olması gereken buydu. Diğer türlü dürüstçe olmazdı. 
     
Gündeminizde diğer özelleştirmeler de var mı 
     Şu anda hayır. Öncelikle birini alalım, onu piste koyalım, koşmaya başlasın. Petkim'in 10 sene devamlı yatırıma ihtiyacı var. Yatırım yapılmazsa üç - beş yıl sonra Petkim diye bir şey kalmaz. İş bundan sonra başlıyor. Altı yedi sene içinde 2.5 milyar dolarlık yatırım gerekiyor. Yenilemezsen iki sene gider. Aldık bitti, yok böyle bir şey. Bu ülkeye hizmet vermek için çalışıyoruz. Cephenin ucunda çalışıyoruz. Karşı taraftan ne gelirse gelsin ilk gelen bizim alnımıza. Artık savaş ticarette, sanayide. Bu nedenle güçlü kurumlar yaratmamız lazım. 
     
Bu yıl Zorlu Grubu'nun diğer sektörlerdeki yatırım planları neler 
     Manisa'da VestelCity yatırımımız var. Rusya'daki televizyon fabrikamız ağustosta üretime geçecek, eylülde de ihracata başlayacak. Şu anda 7 milyon adetlik üretim kapasitemizi 11 milyona çıkaracağız. Hedefimiz 15 milyon televizyon. İran'daki tekstil fabrikamızda da montajlar başladı. Eylül, ekim ayında üretime geçecek. Tüm bu yatırımların tutarı 250 milyon dolar olacak. 
     
     Satışlar yüzde 30 arttı 
Grubun yurtiçi ve yurtdışı satışları ne durumda 
     2003'e iyi başladık. Geçen yıla göre ihracat olsun iç pazarda olsun artış kaydettik. İç pazarda payımızı beyaz eşyada yüzde 10, televizyonda da yüzde 30 artırdık. Televizyonda iç pazardaki payımız yüzde 43, beyaz eşyada yüzde 20'yi zorluyoruz. İlk dört ayda geçen yıla göre satışlar yüzde 30 artış gösterdi. Yılsonu için ciro hedefimiz 2.5 milyar dolardı. İhracat hedefimiz de 600 milyon dolardı. Dört aylık hedeflerimiz tuttu. Ciro hedefimizi aşacak gibi görünüyoruz. 
     
'Kürşat Tüzmen kadar iyi yüzemem'Vestel Manisaspor, Süreyya Ayhan olsun uzun bir süredir sporla gündemdesiniz. Siz spor yapıyor musunuz 
     Biz Vestel Manisa Spor'u üç yıldır destekliyoruz. Üçüncü ligdeydi, ikinci lige çıkardık. Mustafa Denizli'yi teknik direktör olarak başına getirdik. Önümüzdeki sene inşallah daha da başarılı olacak. Benim sporculuğuma gelince ben her gün 80 dakika düzenli olarak yüzüyorum. 
     
Bakanlarımız da yüzmeyi seviyor... 
     Evet. Devlet Bakanımız Kürşat Tüzmen ile de tesadüfen bir otelin havuzunda karşılaştık. Beraber yüzdük. Kendisi çok iyi bir yüzücü. Ben onun kadar iyi yüzemem. 
     
'Süreyya Ayhan'lar yetiştireceğiz'Süreyya Ayhan'lı reklamlar satışlarınızı nasıl etkiledi 
     Çok olumlu etkilendik. Sponsorluk nedeniyle dışarıdan da olumlu tepkiler alıyorum. Yolumu çevirenler, tebrik mesajları gönderenler oldu. Ağlayanlar bile oldu, sahip çıktık diye. Sahip çıkmaya da devam edeceğiz. 
     Şu anda arazi araştırmalarına girdik. İstanbul'da atletizm pisti, spor alanları, teknik okulu kapsayan bir kompleks kuracağız. Çocuklar burada hem okuyacak, hem spor yapacak. Kabiliyetli çocukları teşvik edeceğimizi düşünüyorum. Bunun temellerini inşallah bu sene atacağız. Yeni Süreyya Ayhan'lar yetiştireceğiz. Artık grup olarak eğitim, kültür ve spora daha ağırlık vereceğiz. İnşallah Süreyya Ayhan da bu işin başında olacak. Dünyaya başarılı sporcular yetiştireceğiz. 
     
Ev tekstili konusunda yatırımlarınız ne durumda 
     Şu anda yurtdışında mağazalar açıyoruz. Romanya, Çek Cumhuriyeti, Ukrayna'da mağaza açtık. Polonya'da da görüşmelerimiz devam ediyor. Şu anda 74 mağazaya ulaştık. Bunların 10 tanesi yurtdışında. Bu yıl sonunda 15'i yurtdışında, 85 tane yurtiçinde mağazamız olacak. 2004 yılında da Almanya, Fransa, İtalya gibi ülkelerde mağaza açmayı planlıyoruz. Hedefimiz hanımları Linenskolik yapmak. 
     

</TEXT>
</DOC>
