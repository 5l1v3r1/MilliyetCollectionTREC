<DOC>
<DOCNO> 157362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sontur41.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'den Kılınç'a örtülü cevap... 
</HEADLINE>
<TEXT>

     ''Siyasetin Yeniden yapılanması Bağlamında Yönetim Sistemleri'' konulu oturum, 2000'li Yıllarda Türkiye Stratejik Sosyal ve Ekonomik Araştırmalar Vakfı-''Vakıf 2000'' tarafından Ankara Hilton Oteli'nde gerçekleştirildi. 
     Oturumda siyasetçilere suçlamalarda bulunan MGK Genel Sekreteri Org. Tuncer Kılınç'a, AKP'den cevap üstü örtülü geldi. AK Parti Genel Başkan Yardımcısı Dengir Mir Mehmet Fırat, yönetilenlerle yöneticilerin arasındaki temel unsurların ortaya konulması gerektiğini ifade ederek, ''Halkın hep yanlış yapacağı konusunda hareket edersek, yanlış düşünmüş oluruz'' dedi. 
     Fırat, Türkiye'nin Anayasası'na bakıldığında demokratik bir ülke olduğunu, ancak işleyiş tarzına bakıldığında böyle olmadığının görüldüğünü savundu. 
     Mir Dengir Mehmet Fırat, devlet bütçesinde adalete binde 8 pay ayrıldığı zaman orada hukuk devletinden bahsetmenin zor olacağını dile getirerek, ''Siz, güvenliğiniz için bütçenin yüzde 30-40'ını ayırıyorsanız, o zaman halktan kopuk bir sistem var demektir. Siz kendinizi kimden koruyorsunuz, halktan mı koruyorsunuz '' diye konuştu. 
     
     TRENE HALKI BİNDİRMEK 

     1921 Anayasası'nın, halkın trende birinci sınıfta oturduğu, 1924 Anayasası'nın ikinci sınıfta oturduğu, 1961 Anayasası'nın ise üçüncü sınıfta oturduğu anayasalar olduğu görüşünü savunan Fırat, ''1982 Anayasası ile halk ıssız bir istasyonda terk edilmiştir. Bugün yapılan mücadele, treni durdurup o giden trene halkı bindirmektir. Bunun için önce kafa yapımızı değiştirmemiz lazım. İster sivil, askeri bürokrat olsun, herkesin halkın hizmetinde olması lazım'' diye konuştu. 
     
</TEXT>
</DOC>
