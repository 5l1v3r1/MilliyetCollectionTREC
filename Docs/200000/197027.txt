<DOC>
<DOCNO> 197027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sondun30.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD de vatandaşlarına 'Türkiye'ye gitmeyin' uyarısında bulundu 
</HEADLINE>
<TEXT>

     ABD Dışişleri Bakanlığı, İstanbul'daki son bombalı saldırıların ardından Amerikan vatandaşları ve çıkarlarına yönelik şiddet ve terörist eylem riskinin devam ettiğini belirterek, zorunlu olmadıkça Türkiye'ye seyahat edilmemesi uyarısında bulundu. 
     ABD Dışişleri Bakanlığı'ndan yayınlanan seyahat uyarısında, Ankara'daki büyükelçilikle İstanbul, Adana ve İzmir'deki konsoloslukların Amerikan vatandaşlarına hizmet vermeye devam edeceği belirtildi. 
     Uyarıda ayrıca, Amerikan vatandaşlarına yönelik bütün dünyada geçerli uyarının halen sürdüğüne dikkat çekildi. 
     Öte yandan, Macaristan da vatandaşlarına seyahat uyarısında bulunarak, İstanbul'daki konsolosluğunu geçici olarak kapattı. 
     
</TEXT>
</DOC>
