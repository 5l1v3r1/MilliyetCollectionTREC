<DOC>
<DOCNO> 187612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sontur25.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkentte fırtına, hayatı etkiledi... 
</HEADLINE>
<TEXT>

     Başkentte şiddetli fırtına, hayatı olumsuz etkiledi. Bazı okullar ve evlerin çatısı uçarken, ağaçlar kırıldı, yerinden çıkan reklam panoları hayati tehlike yarattı, bir bir caminin de minaresi yıkıldı. 
     Emniyet ve itfaiye yetkililerinden alınan bilgiye göre, Eryaman 3. Etap'ta bulunan Güzelkent İlköğretim Okulu, Batıkent Kooperatifler İlköğretim Okulu, Gazi Üniversitesi Eczacılık Fakültesi, Kurtuluş Cebeci Pazarı, SSK Dispanseri ve Armada Alışveriş Merkezi'nin çatı kaplamaları ile bazı semtlerde evlerin çatıları uçtu. 
     
     ÖĞRENCİLER BÜYÜK TEHLİKE ATLATTI 
     Fırtına nedeniyle Eryaman Güzelkent İlköğretim Okulu'nun aydınlık olarak tabir edilen bölümünün çatısının düşmesi üzerine, Milli Eğitim Müdürlüğü, okulu tahliye kararı verdi. Okulda bulunan bin 14 öğrencinin tahliyesi sırasında, çatının ana bölümü de ilkokulun ön bahçesine uçtu. Bahçede bulunan resmi bir otomobil çatı altında kalırken, öğrenciler büyük tehlike atlattı. Sivil savunma ve itfaiye ekipleri olay yerine gelerek, çatının kalan bölümünü tehlike yaratmaması için sökmeye başladı. 
     Bahçelievler, Emek ve Çankaya'da rüzgarın etkisiyle kırılan bazı ağaçlar, araçlarda hasara neden oldu. Yerlerinden çıkan reklam panoları da hayati tehlike yarattı. 
     Siteler C. Esat Arseven Caddesi'nde bulunan bir caminin minaresinin yıkıldığı fırtınada, Çankaya'da bir caminin alemi de bir otomobilin üzerine düşerek hasar verdi. 
     Dikimevi, Örnek Mahallesi ve Sincan'da da bazı evlerin çardakları ile çatıları uçtu. 
     
     KOPAN ELEKTRİK TELLERİ, OTLARI TUTUŞTURDU 
     Ankara'nın büyük alışveriş merkezlerinden Armada'nın alüminyum çatı kaplamaları fırtınanın etkisiyle uçarken, yakınında bulunan doğalgaz dolum istasyonunun çevresinde fırtına etkisiyle kopan elektrik telleri de otları tutuşturdu. Tehlike, tutuşan otların itfaiye tarafından söndürülmesiyle önlendi. 
     Hasar bildirilen yerlere itfaiyenin anında müdahale ettiği bildirildi. Fırtına sonrasında beklenen etkili yağış nedeniyle, ilgililer ve vatandaşlar muhtemel sel baskınlarına karşı uyarıldı. 
     
</TEXT>
</DOC>
