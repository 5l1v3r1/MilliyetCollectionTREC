<DOC>
<DOCNO> 186507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/ekonomi/eko03.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Halis Toprak ağır cezalık 
</HEADLINE>
<TEXT>

   Toprakbank'ın eski sahibinin, "nitelikli dolandırıcılık" suçundan ağır ceza mahkemesinde yargılanması isteniyor 
   İSTANBUL Milliyet 
   
   El konulan Toprakbank'ın eski sahibi Halis Toprak ve iki çocuğunun da aralarında bulunduğu 20 kişinin "nitelikli dolandırıcılık" suçundan ağır ceza mahkemesinde yargılanmaları istendi. 
   Şişli Cumhuriyet Başsavcılığı tarafından İstanbul Nöbetçi Ağır Ceza Mahkemesi'ne gönderilen fezlekede, Halis Toprak, oğlu Ahmet Toprak ve kardeşi Mehmet Toprak'ın, banka ve offshore şirketi aracılığıyla şirketlerine kredi aktararak haksız kazanç sağladığı öne sürüldü. 
   Fezlekenin ilk bölümünde, Toprak'ın kızı Ayla Toprak Zengin, Toper Çağlayan, Salih Yardımcı, Doğan Sevim, Taner Berksoy, Veysel Bilen ile Ertuğrul Kumcuoğlu'na yöneltilen suçlamada, "Toprakbank A.Ş.'nin kaynaklarının Offshore Bank üzerinden h kim sermayedar gruba aktarmasına yönelik depo limit taksitlerine ilişkin karara imza atmışlardır" denildi. 
   
   Azmettirdiler 
   Toprak'ın kardeşi ve oğluyla birlikte diğer sanıkları da "nitelikli dolandırıcılık" ve hizmet nedeniyle emniyeti suiistimale azmettirdikleri vurgulanan fezlekede, Meral Necmiye Altınok, Ayşe Hande Güven, Dinç Erkmen, Fetullah Açıl, Recai Alper Tunga, Zeki Ünal, Ömer Özbay, Ahmet Başgıcılar, Haydar Sezerli, Yusuf İzzettin Bahadır'ın, Toprakbank Offshore Şirketi adına kredi tahsis kararlarını veren banka kaynaklarını ve banka kaynaklarının h kim sermayedar gruba aktarılmasını sağlayan kredi tahsis kararlarını imzalayarak suça iştirak ettikleri anlatıldı. 
   Fezlekede adı geçenler hakkında 4 yıldan 10 yıla kadar ağır hapis cezası isteniyor. 
   
   
</TEXT>
</DOC>
