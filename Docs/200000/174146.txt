<DOC>
<DOCNO> 174146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/spor/spo01.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Nanni hazır kıta 
</HEADLINE>
<TEXT>

   Beşiktaş, Arjantinli yıldızı ikna etti, kulübü Velez Sarsfield ile yapılan kıran kırana pazarlıklar sonunda anlaşma için geri sayıma geçildi 
      ORHAN YILDIRIM 

   
   48 milyara 'evet' 
   SİYAH - Beyazlı yönetim, Arjantin seferinin ilk gününde hedefi buldu. Tam yetki verilerek, Güney Amerika'ya gönderilen Menajer Olgun Aydın, Nanni ile yaptığı ilk görüşmeden olumlu sonuç aldı. Aynı zamanda Arjantinli golcünün menajeriyle de ortaklığı bulunan Aydın, Nanni'yi maç başı 30 bin Euro'ya ikna etmeyi başardı. Bu anlaşmanın ardından da Velez Sarsfield ile kıran kırana pazarlıklar başladı. 
   
   Fark 800 milyar 
   ARJANTİN Kulübü, aracılarla yapılan ön görüşmelerde olduğu gibi yine kapıyı 4 milyon Euro'dan açtı. Menajer Aydın, bu öneriyi Beşiktaş yönetimine bildirip, karşı tarafa 3 milyon Euro teklif etti. Velez yöneticileri ise teklife olumlu yaklaştı. Dönüşünü erteleyen Aydın, bugün 3.5 milyon Euro'ya çıkarak, transferi mutlu sonla noktalamaya çalışacak. Lucescu da işin bir an önce çözülmesini istiyor. 
   
   Nanni kimdir 
   Yaşı 22, Boyu 1.89, Kilosu 82 
   Oynadığı takım Velez Sarsfield 
   
   Karnesi 2000 - 2001 4 gol 2001 - 2002 15 gol 2002 - 2003 15 gol 
   
   Sergen'e ret    SAKATLIĞI yüzünden riske edilmemek için Samsunspor maçının kadrosundan çıkarılan Sergen Yalçın'ın, kafileyle birlikte gitmek için yaptığı talebe olumsuz yanıt verildi. Yıldız futbolcu, dün sabah teknik heyete takımla birlikte Samsun'a gitmek istediğini söyledi. Ancak Sergen'e İstanbul'da kalıp, çalışmalarına devam etmesi karşılığı verildi. 
   
   Rumenlere milli davet    UKRAYNA ile 20 Ağustos'ta özel maçta karşı karşıya gelecek Romanya Milli Takımı'na, Beşiktaşlı Daniel Pancu ve Galatasaray'ın yeni transferi Gabriel Tamas da çağrıldı. 19 yaşındaki Tamas, kariyerinde 2. kez kadroya alınırken, Dinamo Bükreş'ten Hollanda'nın Ajax takımına transfer olan 18 yaşındaki forvet oyuncusu Nicolae Mitea da ilk kez milli takıma seçildi. 
   
   Tümer Metin'e yeni fırsat    SİYAH - Beyazlı takımda hazırlık maçlarında yer verilen, ancak bir türlü istenilen performansı gösteremeyen Tümer'in, eski takımı Samsunspor'a karşı ilk on birde oynatılması bekleniyor. Lucescu, tecrübeli oyuncunun dikkatini çekerek, form grafiğini yükseltmesini istedi. Beşiktaş, dün akşam basına kapalı yaptığı idmanla hazırlıklarını sürdürdü. Sergen'in sakatlığı sürerken, Rumen teknik adam ağırlıklı olarak taktik çalışmalar üzerinde durdu. Beşiktaş, bugün öğleden sonra özel uçakla Samsun'a hareket edecek. 
   
   Lucescu sağlam    BEŞİKTAŞ Teknik Direktörü Mircea Lucescu, dün yeni sezon öncesi rutin sağlık kontrolünden geçti. Rumen teknik adama, İstanbul Memorial Hastanesi'nde çeşitli sağlık testleri yapıldı. Kaleci antrenörü Ilie Datcu'ya da testler uygulandı. Bu arada Lucescu, sağlık kontrolleri sırasında basın mensuplarının görüntü almalarına izin vermedi. Teknik heyetin sağlık durumunun iyi olduğu açıklandı. 
   
   
   
</TEXT>
</DOC>
