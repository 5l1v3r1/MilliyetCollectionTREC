<DOC>
<DOCNO> 165873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/sonspo11.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
The Times 2012 için İstanbul'u yazdı.. 
</HEADLINE>
<TEXT>

     İngiltere'de yayınlanan The Times gazetesinin spor ekinde yer alan ''İstanbul, Doğu'nun iddiasını yerine getirmekte kararlı'' başlıklı yazıda, İstanbul'un 2012 Olimpiyat Oyunları'na evsahipliği yapmakta kararlı olduğuna dikkat çekildi. 
     İstanbul Ataköy'de büyük bir binada hizmet veren Türkiye'nin olimpiyat karargahında 67 çalışanın bu büyük iddiaya hizmet etmekte olduğunu belirten The Times, İngiltere'nin bile, getireceği büyük mali yük ve diğer güçlükler nedeniyle çekingen davrandığı bu konuda, Türkiye'nin gayet istekli ve hiçbir riskten korkmaksızın 4. kez ''şapkasını ringe koyduğunu'' anlattı. 
     Türkiye Milli Olimpiyat Komitesi'nden Yalçın Aksoy'un, bu konuda çıkartılmış olan yasanın, oyunların İstanbul'a getirilmesine dek bu konudaki çabaların sürmesini öngördüğünü hatırlattığına dikkati çeken gazetede, ''Aksoy, sabırsızlığa gerek olmadığını belirtirken, diğer pek çok kentin de olimpiyatlara evsahipliği yapabilmek için yıllarca mücadele ettiğini belirtiyor'' denildi. 
     Aksoy'un, İstanbul'un olimpiyatların insanlığı uyum ve birlik içinde harmanlama ruhunun en kolay uygulanabileceği ketlerden biri olduğuna dair sözlerine de dikkati çeken Them Times, Aksoy'un, Türkiye'nin tüm kültürleri kucaklayan bir Müslüman ülke oluşunun da altını çizdiğini kaydetti. 
     Aksoy'un, ''Olimpiyatlar daha önce hiç bu Müslüman nüfus barındıran bir ülkede yapılmamıştı. Bence Olimpiyat ruhunun temel ilkelerine bakıldığında, İstanbul ideal bir seçim olacaktır. Zira olimpiyatlar birlik ve kucaklaşmayı öngörüyor ki İstanbul'da bunu sadece coğrafi bağlamda değil, ekonomik, politik, kültürel ve dinsel olarak da sağlayablecek gerçek bir köprü ülkedir'' biçimindeki sözlerine de dikkati çeken gazete, Türkiye'nin bugüne dek bu çabası için 240 milyon dolar civarında bir harcama yaptığını ve bu paranın büyük bölümünün de talih oyunlarından elde edildiğini bildirdi. 
     Bu amaçla yapılan Atatürk Olimpiyat Stadı'nın ve Olimpiyat Parkı'nın halen eksikleri bulunduğunu da belirten The Times, komitenin çoğu altyapıya ilişkin olan bu eksiklerin en kısa sürede giderileceği sözünü verdiğini kaydetti. 
     The Times, ''Ancak İstanbul Boğazı'na yapılacak tünel gibi bazı büyük projeler konusunda hala bazı tartışma ve karşıtlıklar var. Bezeri projeler ise son derece yavaş ilerliyor'' dedi. 
     
</TEXT>
</DOC>
