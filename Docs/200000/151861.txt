<DOC>
<DOCNO> 151861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/soneko10.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Kredi kartından damga vergisini kaldıracağız 
</HEADLINE>
<TEXT>

     Maliye Bakanı Kemal Unakıtan, mevzuata göre kredi kartı sözleşmelerinden Damga Vergisi alınması zorunluluğuyla ilgili olarak, ''kredi kartlarından Damga Vergisi alınmasını doğru bulmuyorum. Kaldırılması için talimat verdim'' dedi. 
     Unakıtan, Türkiye'ye giriş yapan, yabancılardan gümrükte 8 milyon lirası Damga Vergisi, 2 milyon lira da beyanname takip formu için Gümrük Vakfı'nca para alınmasını da doğru bulmadığını söyledi. 
     Bakan Unakıtan, yurtdışından Türkiye'ye gelen, yabancılardan da alınan Damga Vergisi'ni de doğru bulmadığını belirterek, kaldırılması yönünde talimat verdiğini kaydetti. 
     Unakıtan, Pazarkule Sınır Kapısı'nda, Çalışma ve Sosyal Güvenlik Bakanı Murat Başesgioğlu ile birlikte, incelemelerde bulundu. Kemal Unakıtan, buradan Türkiye'ye giriş yapan, yabancılardan gümrükte 8 milyon lirası Damga Vergisi, 2 milyon lira da Beyanname Takip Formu için Gümrük Vakfı'nca alındığını öğrendikten sonra, bu uygulamayı doğru bulmadığını söyledi. 
     Kemal Unakıtan, beraberinde gelen bürokratlara verdiği talimatla bu uygulamanın sona erdirilmesi için çalışma başlatılmasını isteyerek, ''bunların hepsini kaldıralım. Hiç olmazsa gelenlere gelir gelmez para demeyelim. Türkiye'ye hoş bir şekilde gelsinler. Kanunsa da kararnameyse de kaldıralım'' dedi. 
     
     KREDİ KARTLARI 
     Kredi kartı sözleşmelerinden Damga Vergisi alınmasıyla ilgili gazetecilere bir açıklama yapan Unakıtan, ''kredi kartlarından Damga Vergisi alınmasıyla ilgili dün Gelirler Genel Müdürü ile konuştum. Onlar da inceleme yapıyorlar. Tabii bu vergi kanunlarının hepsinin Damga Vergisi'nin bilhassa şuanki ekonomik koşullara uygun olması lazım. Kredi kartlarından Damga Vergisi alınmasını doğru bulmuyorum. Kaldırılması için talimat verdim. Kaldırılması için çalışma yapacağız'' diye konuştu. 
     
     YURTDIŞI ÇIKIŞ HARCI GAZETECİLER İÇİN DE OLMAYACAK 
     Pazarkule'deki incelemeleri sırasında, Güneydoğu Avrupa Gazeteciler Derneği Başkanı Bülent Ayan tarafından, kendisine gazetecilerin yurtdışına çıkışlarında alınan Yurtdışı Çıkış Harç Bedeli'nin kaldırılması çalışmasını içeren dosyayı alan Unakıtan, ''İhracatçılara kaldırdık. Bu uygulamayı gazetecilere de kaldıralım. Toptan kaldıracağım ama bütçeden çok fazla fedakarlık yapamıyorum'' diyerek, bu yönde çalışma yapılması talimatını verdi. 
     Unakıtan, Çalışma ve Sosyal Güvelik Bakanı Başesgioğlu ile birlikte, Pazarkule'de inceleme yaptıktan sonra, Türk-Yunan sınırında nöbet tutan, Türk askerinin yanına giderek, hatır sordu. Kemal Unakıtan, sınırın karşısındaki nöbet tutan Yunan askerlerine de el salladı. 
     





</TEXT>
</DOC>
