<DOC>
<DOCNO> 173464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/sondun17.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Time ABD 11 Eylül istihbaratını El Kaide üyesinden aldı... 
</HEADLINE>
<TEXT>

     ABD'nin, El Kaide'nin uçak kaçırma yoluyla ABD'ye yeni saldırılar düzenlemeyi planladığına ilişkin istihbaratı, Suudi Arabistan'da tutuklu bir örgüt üyesinden aldığı bildirildi. 
     Time dergisinin internet sitesinde yer alan haberde, Ali Abdürrahman Said El Fakasi El Gamdi'nin, Batı ülkeleriyle Suudi Arabistan ve ABD'ye yönelik saldırı planlarına ilişkin bilgi verdiği bildirildi. 
     Amerikalı iki yetkiliye dayandırılan haberde, Ebu Bekir El Azdi olarak da bilinen El Gamdi'nin, Suudi yetkililere verdiği istihbaratın Amerikan Merkezi Haberalma Teşkilatı'na CIA iletildiği, CIA'nın da söz konusu bilgiyi ABD Başkanı George Bush ve İç Güvenlik Bakanlığı'na verdiği belirtildi. 
     Suudi Arabistan'ın başkenti Riyad'da 12 Mayıs'ta düzenlenen ve 9'u Amerikalı 35 kişinin ölümüne yol açan intihar saldırılarıyla bağlantısı bulunduğu suçlamasıyla Suudi Arabistan'da tutuklanan, 20'li yaşlardaki El Gamdi'nin, Afganistan'da El Kaide örgütünün lideri Usame Bin Ladin'in yandaşlarıyla birlikte çatışmalara katıldığı sanılıyor. 
     Suudi yetkililer konuya ilişkin açıklama yapmadı. 
     ABD Başkanı George Bush, El Kaide'nin, uçak kaçırma yoluyla ABD'ye yeni saldırılar düzenlemesi gibi ortada gerçek bir tehditin bulunduğunu, bu saldırıların önleneceğinden emin olduğunu söylemişti. 
     
</TEXT>
</DOC>
