<DOC>
<DOCNO> 184454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/siyaset/asiy.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan rektörlere EDEPSİZLER 
</HEADLINE>
<TEXT>

   YÖK Yasası tartışmasında ipler koptu. Erdoğan, üniversiteye siyaset karıştırıldığını savunan rektörlere sert çıktı Edep ve adap öğrenin 
      ABDULLAH KARAKUŞ 

   
   Başbakan Recep Tayyip Erdoğan, hükümetin baştan aşağı değiştirmeye çalıştığı YÖK Yasası'na "üniversitelere siyaset karıştırılıyor" diye tepki gösteren Cumhurbaşkanı Ahmet Necdet Sezer ve üniversite rektörlerine meydan okudu. Erdoğan, rektörlerin "edep ve adap öğrendikten sonra" hükümeti eleştirmesi gerektiğini söyledi. 
   Kısa bir süre önce rektörlerle yaptığı toplantıda "uzlaşma" mesajı veren Erdoğan, dün SFC Entegre Orman Ürünleri A.Ş.'nin açılışı için gittiği Kastamonu'da ünivesitelere siyaset karıştırılmaya çalışıldığı yolundaki eleştirilere çok sert yanıt verdi. 
   Hassas bir konuya değinmek istediğini belirterek sözlerine başlayan Erdoğan, "üniversitelere siyaset karıştırılıyor" eleştirisini yanıtlarken isim vermeden Sezer ve rektörlere şu karşılığı verdi 
   "Gerçekçi olun. Samimi ve dürüst davranalım. 1995'teki Anayasa değişikliği ile öğretim üyelerine partilerin üst kurullarında görev alma yetkisi verildi. Bu zaten siyasetle iç içe girmek değil mi Üniversite öğrencileri siyasi kuruluşlarda görev alabiliyorlar. Siz nasıl kalkıp da 'Üniversitelerde siyaset yapılmıyor' dersiniz ya Kimi aldatıyorsunuz Samimi olun. Niye siyasetten insanları tecrit etmeye, soyutlamaya çalışıyorsunuz Hiçbir ülkede 'hayır siyaset yapamaz, siyaset onda yoktur' denilemez. Siz isteseniz de, istemesiniz de insanın gerek dünyasında, gerek hafızasında siyasetin yeri vardır. 1980 öncesi siyasi hareketlere bakın ve şimdiye bakın." 
   "En büyük siyaseti üniversite yöneticilerinin yaptığını" savunan Erdoğan, hükümetin rektörler tarafından "en çirkin ve edebe sığmayacak şekilde" eleştirildiğini iddia ederek şöyle devam etti "Bazıları bu yetkiyi kendinde buluyor. Ama bizim aldığımız edep aynı dille onlara cevap vermemektir. Üniversitede rektör olmak, insana edep dışına çıkma yetkisi vermez. Önce edep öğrensinler ve ona göre hükümeti eleştirsinler." YÖK Yasası daha önce 26 kez değiştirilirken ses çıkarmayanların şimdi aksini yaptıklarını savunan Erdoğan, "Birilerinin çıkarına çomak soktuk. Ülkeyi germe peşinde değiliz. Herkes Anayasa'daki görevini bilsin, onu yapsın" dedi. 
   
   'Ağızlarının payını alırlar' 
   Erdoğan, Çankırı'daki huzurevi açılışında da rektörlere eleştirilerini sürdürdü. YÖK Yasa Taslağı için üniversitelerden görüş aldıklarını, ancak olumlu yaklaşımlarına tepki gösterildiğini belirten Erdoğan, "Eğer siyaset yapmak istiyorlarsa, kendilerine uygun partiye girerler. Gelirler meydana çıkarlar, millet nasıl olsa ağızlarının payını verir, görürler" diye konuştu. 
   Kulislerde, Erdoğan'ın rektörlere ağır eleştirisinin Dokuz Eylül Üniversitesi Rektörü Prof. Dr. Emin Alıcı'nın, "Hepimiz birer Kubilay olmaya hazırız" sözlerinden kaynaklandığı yorumları yapıldı. 
   
   Aras Edepsizliğe devam edeceğiz    ANKARA Milliyet 

   Rektörler, Başbakan Recep Tayyip Erdoğan'ın "edepsizler" sözlerine tepki gösterdi. ODTÜ Rektörü Prof. Ural Akbulut, "edepsiz" sözünün çok ağır bir hakaret olduğunu belirterek, şöyle konuştu "Cumhurbaşkanı'nın tayin ettiği rektörlerin "edepsiz" olarak tarif edilmesi, Türk bilimine layık değildir. Başbakan, umarım kısa sürede bunu düzeltir. Bu cümle 50-100 yıl hiç unutulmayacak. Adnan Menderes'in "kara cüppeliler" dediği gibi, Erdoğan'ın ifadesi de kalıcı olacak." Ankara Üniversitesi Rektörü Prof. Nusret Aras da "Bunu söylemek edepsizlik değil. Böyle sayılıyorsa, edepsizliğe devam edeceğiz" dedi. 
   
   Gürüz Reformu akla inanan yapar    Kırıkkale DHA 

   Kırıkkale Üniversitesi'nin açılış töreni, hükümetin YÖK planına ilişkin eleştirilere sahne oldu. YÖK Başkanı Prof. Dr. Kemal Gürüz, "İnsan aklı, her şeye üstündür, vahye üstündür. Aklınıza gelebilecek her şeye üstündür. İnsan aklının üstünlüğüne inanmayanlar reform yapamaz" dedi. Rektör Prof. Dr. Tahsin Nuri Durlu da, tepeden inme yasa hazırlıklarıyla üniversitenin huzursuz bir ortama itildiğini söyledi. 9. Cumhurbaşkanı Süleymen Demirel de "üniversitedeki feryadı duymayan sağır yönetimlerin yanlış yapacağını" ifade etti. 
   
   Menderes, rektörleri tehdit etmişti...    Dönemin Başbakanı Adnan Menderes, 27 Mayıs 1960 ihtilali öncesinde hükümet aleyhine protesto yürüyüşleri yapan öğretim üyeleri için "kara cüppeliler" benzetmesi yapmış ve bu benzetme üniversite camiası ile aydınlar arasında büyük tepkiye yol açmıştı. Menderes'in, dönemin ünlü öğretim üyelerinden Nail Kubalı ve Turan Feyzioğlu'nu görevlerinden almasıyla tetiklenen gerginlik sırasında, Meclis'te yapılan bir konuşma da kara cüppe tartışmasını alevlendirmişti. Menderes, "gerekirse çanlarınıza ot tıkarız" diye tehdit etmişti. Menderes kara cübbeliler ifadesini sık sık kullanmıştı. 
   
   Kubilay, 'kan dökülmesin' demişti    Mustafa Fehmi Kubilay, 1930'da 24 yaşındayken askerlik için yedek subay olarak Menemen'e gitti. 23 Aralık 1930 sabahı ilçede irticai bir isyan çıktı. Derviş Mehmet isimli yobaz, silahlı adamlarıyla meydanda toplanarak, "Din elden gidiyor. Biz şeriat ordusuyuz" sözleriyle halkı isyana kışkırttı. Alay komutanı, Kubilay'ı bir manga askerle olay yerine gönderdi. Kubilay, kan dökülmeden teslim olmalarını istedi. Ancak sözlerini bitirmeden vuruldu. Kubilay'ın başını kesip kanını içen yobazlar, daha sonra kesikbaşı yeşil bayraklı sopaya geçirip meydanda gezdirdi. İsyan ordunun müdahalesi ile bastırıldı. 
   
   
</TEXT>
</DOC>
