<DOC>
<DOCNO> 164239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/ekonomi/aeko.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyaset değil yatırım soruyorlar 
</HEADLINE>
<TEXT>

Babacan, yabancıların siyasi istikrar endişelerinin kalmadığını ve sorularının yatırım kararı almaya yönelik olduğunu söyledi 
     NEVSAL ELEVLİ Londra 

     Devlet Bakanı Ali Babacan, Türk ekonomisinin Irak savaşı gibi büyük bir şoku yara almadan atlatmasının, uygulanan politikaların ve çizilen çizginin doğruluğunu gösterdiğini söyledi. 
     Londra'da yabancı yatırımcılarla görüşmeler yapan Babacan, toplantılar sırasında yatırımcıların siyasi sorulardan çok ekonomi konusunda soru sorduklarını belirtti. Babacan, "Artık siyasi istikrar konusunu kafalarında çözmüşler, bu konuda zihinleri berraklaşmış. Şimdi yatırım kararlarını alabilmek adına ekonomik sorular yöneltiyorlar" dedi. 
     
     Her fırsatta tahvil satacağız 
     Babacan, bir soru üzerine borçlanma sürecinin son derece dinamik olduğuna da dikkat çekerken, Hazine'nin piyasa koşulları uygun olduğu zaman yeni uluslararası tahviller ihraç edeceğini ve faiz oranlarındaki düşüşlerden yararlanacağını söyledi. Bu yıl tahvil ihracıyla 4.5 milyar dolar borçlanma öngören Hazine, 2008 vadeli tahvilde önceki gün yaptığı 750 milyon dolarlık ek ihraçla yılbaşından beri toplam 2.6 milyar dolar ve 1.3 milyar euro 1.28 milyar dolar ihraçta bulundu. 
     

</TEXT>
</DOC>
