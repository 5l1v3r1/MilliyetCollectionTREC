<DOC>
<DOCNO> 182547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/ekonomi/eko09.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Müdahale, rezervi rekora taşıdı 
</HEADLINE>
<TEXT>

   Merkez Bankası'nın, 11 Eylül'e kadar ihale ve müdahaleyle yaptığı 6.5 milyar dolarlık alım, döviz rezervini 31 milyar dolarlık rekora ulaştırdı 
   EKONOMİ SERVİSİ 
   
   Merkez Bankası, mayıs ayında başladığı döviz alım ihaleleri ve yıl içerisinde kura yaptığı beş müdahaleyle yaklaşık 6.5 milyar dolarlık alım yaparak, rezervini tüm zamanların rekoruna çıkardı. Merkez Bankası, geçen hafta kura yaptığı yaklaşık 1 milyar dolarlık alım yönündeki müdahalesinden sonra döviz rezervini 31 milyar dolarla rekor düzeyine yükseltti. 
   Merkez Bankası'nın döviz fazlası, 5 - 11 Eylül arasında büyük ölçüde 10 Eylül'de kura yapılan müdahaleye bağlı olarak 2.3 milyar dolarlık artış gösterdi. 
   Banka, bu yıl yaptığı doğrudan müdahale alımlarıyla mayıs ayında 579 milyon dolar, haziranda 566 milyon dolar, temmuzda ise 938 milyon dolar olmak üzere toplam 2 milyar 83 milyon dolar almıştı. 10 Eylül'deki müdahaleyle yapılan toplam döviz alımının 3 milyar dolara yaklaştığı tahmin ediliyor. 
   
   89 ihalede 3.4 milyar 
   Bu yıl 6 Mayıs'ta döviz alım ihalelerine başlayan Merkez Bankası'nın, 11 Eylül'e kadar olan dönemde 89 ihale düzenleyerek toplam 3 milyar 448 milyon dolarlık döviz alımına gittiği belirlendi. 
   İlk sekiz ayda döviz tevdiat hesapları reel olarak yüzde 22 düşerken, TL mevduatı yüzde 7.9 reel artış yaşandı. 
   
   
</TEXT>
</DOC>
