<DOC>
<DOCNO> 169272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sondun07.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkutan gerçek El Kaide 120 bin terörist eğitti.. 
</HEADLINE>
<TEXT>

     Amerikalı demokrat senatör Bob Graham, 11 Eylül saldırılarıyla ilgili yapılan araştırmanın sonucunda, 70 bin ila 120 bin teröristin terör örgütü El Kaide tarafından eğitildiğinin ortaya çıktığını söyledi. 
     Senato İstihbarat Komitesi'nde yer alan Graham, NBC televizyonunda yayınlanan ''Meet the Press'' programında, tüm dünyaya yayılan bu kişilerin bazısının hala ABD'de olduğunu belirtti. 
     Aylarca süren araştırmalardan sonra hazırlanan rapor, 20 Aralık 1992'de tamamlanmış ve bir özeti yayımlanmıştı. Raporun tamamı ise açıklanması halinde ulusal güvenliğe risk oluşturup oluşturmayacağını belirlemek üzere halen Amerikan Merkezi Haberalma Teşkilatı CIA ve Federal Soruşturma Bürosu FBI tarafından gözden geçiriliyor. 
     Raporun tamamının açıklanmasının sürekli ertelenmesini eleştiren Graham, Bush yönetiminin Irak savaşına yönelince, bu konuya ilgisinin azalmış olabileceğini söyledi. 
     Bu konuya yeterince önem vermeyerek, El Kaide'nin yeniden toparlanmasına imkan tanıdıklarını ifade eden Graham, örgütün, ABD'de olmasa da önemli eylemler düzenlediğini ve bu eylemlerden birinde, Suudi Arabistan'da 7 Amerikalının öldüğünü hatırlattı. 
     
</TEXT>
</DOC>
