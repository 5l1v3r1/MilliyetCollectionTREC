<DOC>
<DOCNO> 174506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/sonspo10.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da hile paniği... Roma ve Napoli ligden atılıyor mu 
</HEADLINE>
<TEXT>

     İtalyan futbolunda bütçe açıkları olduğu için lige kayıtları yapılamayan Roma ve Napoli kulüplerinin, gerekli olan garantiyi bulup lige kayıt olmaları sırasında belgede hilecilik yapıldığı iddia ediliyor. 
     İtalya'da kulüplerin hesaplarını denetleme komisyonu olan Covisoc'un geçen haftalarda yaptığı açıklamada, lige yazılmak için gerekli koşullara sahip olmadığı belirtilen Seria A'da mücadele eden AS Roma ve Seria B'de oynayan Napoli'den 27 Temmuz'a kadar bütçelerindeki açıkları kapatmaları için banka veya şirket garantisi istenmişti. 
     SBC adlı kurum tarafından gerekli garantiyi alıp Covisoc'a sunan Roma ve Napoli, 28 Temmuz'da yapılan toplantı sonrasında ekonomik koşullarını düzelttikleri kararı alınıp lige yazılmışlardı. 
     Ancak 3 Ağustos'ta SBC'nin İcra Kurulu Başkanı, Roma ve Napoli'ye hiçbir zaman garanti vermediklerini açıklayınca, iki kulübün belgede hilecilik yaptıkları iddiası ortaya atıldı. 
     Savcılığın başlattığı soruşturma sonrasında Roma ve Napoli kulüplerinin merkez binalarına baskın düzenleyen jandarma, lige kayıt olmak üzere sunulan belgelere el koydu. 
     Söz konusun garantilerin üzerinde geçen Nisan ayında SBC'den istifa eden yönetim kurulu üyelerinden Cynthia Ruia'nın imzasının olduğu belirtildi. 
     İki kulüp de Covisoc'taki yetkililerin yönlendirmesi üzerine SBC'ye gittiklerini bildirip, suçsuz olduklarını savunurken Roma Kulübü isim vererek Covisoc'tan 3 kişiyi suçladı. 
     Bu arada, olayı bu boyuta getirdiği ve yaklaşık 2 aydır 1. ve 2. ligde benzer sorunları çözemediği için suçlamalara maruz kalan İtalya Futbol Federasyonu Başkanı Franco Carraro ise Roma ve Napoli'nin lige kayıt olmamaları konusunda bir riskin bulunmadığını söyledi. 
     Futbol Federasyonu'ndan basına yapılan açıklamalarda, Covisoc'ta isimleri duyurulan 3 yöneticinin her şeyden haberdar oldukları ve belgede hilecilik yaptıkları iddia edildi. 
     Gelişmeler üzerine geçen sezon sonunda Seria B'ye düşen Atalanta ümitlenerek, Roma'nın lige kayıt olmaması halinde Seria A'ya alınmasını istedi. 
     Yeni garantiler bulduklarını söyleyen Roma ve Napoli'nin evrakta sahtecilik yaptığının kesinlik kazanması halinde 2 kulübün yöneticilerine ve takıma ceza gelebileceği belirtiliyor. 
     
</TEXT>
</DOC>
