<DOC>
<DOCNO> 165696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sontur30.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Virgül'e hırsızlık suçlamasından beraat... 
</HEADLINE>
<TEXT>

     Bir okulda yaptığı tiyatro gösterisinin ardından toplanan paranın tamamını aldığı iddiasıyla hakkında hırsızlık suçlamasıyla dava açılan Enver Demirkan, ilk duruşmada beraat etti. 
     Kadıköy 1. Sulh Ceza Mahkemesi'ndeki duruşmaya, ''Nokta ile Virgül'' tiplemesinde ''Virgül'' kimliğiyle tanınan tiyatro sanatçısı Enver Demirkan ile şikayetçi Bostancı 23 Nisan Zehra Hanım İlköğretim Okulu Aile Birliği ve Koruma Derneği yöneticileri Gönül Aydın, Saliha Ümran Yarar ve Funda Akpınar katıldı. 
     Enver Demirkan, duruşmada, hakkındaki iddiaları reddederek, şunları kaydetti 
     ''Okullarda tiyatro gösterisi yapıldığında toplanan paranın yüzde 25'inin Milli Eğitim'in hesabına yatırılması gerektiğini söyledim. Bu miktarı yatırıp makbuzu bana göstermelerini istedim. Kabul etmediler. 'Bize inanmıyor musunuz, biz hırsız mıyız ' dediler. 'Gidelim beraber yatıralım' dedim. Sonra parayı alıp arka sokaktaki Ziraat Bankası'na yatırmak için çıktım. Ancak arkadaşlarım, işçilerim beni cep telefonundan arayıp arabamızın çıkmasına izin verilmediğini ve gösteri yapacağımız diğer okula geç kalacağımızı söylediler. Bunun üzerine okula döndüm ve müdüre çıktım. Yanlış yapıldığını söyledim. Üzerime saldırdılar.'' Saldırı üzerine kaçıp Bostancı Polis Karakolu'na gittiğini ve üzerindeki parayı komisere verdiğini anlatan Demirkan, ''Daha sonra hırsızlık suçlaması yapıldığını öğrendim. Çok üzüldüm'' diye konuştu. 
     Şikayetçi Gönül Aydın ise, sanık Demirkan ile toplanan paranın yarısına anlaştıklarını belirterek, ''Bunun yüzde 25'inin Milli Eğitim'e yatırılması gerektiğini söyledik. Ancak o kabul etmedi ve yüzde 25'i ayırmadan toplanan paranın yarısını istedi'' dedi. 
     Diğer şikayetçiler de sanığın cezalandırılmasını istediler. 
     Tekrar söz alan Sanık Enver Demirkan, toplanan paranın yüzde 25'i Milli Eğitim'e ayrıldıktan sonra kalan miktarın yarısının kendisine ait olduğunu ifade ederek, beraatini istedi. 
     Hakim daha sonra, olayda hırsızlık suçunun unsurlarının oluşmadığını belirterek, Demirkan'ın beraatine karar verdi. 
     Hakim, kayıtlı paranın yüzde 25'i ayrıldıktan sonra kalan paranın yüzde 50'sini oluşturan 167 milyon 250 bin liranın Enver Demirkan'a, diğer kısmın da Okul Aile Birliği'ne verilmesini kararlaştırdı. 
     Kadıköy Cumhuriyet Savcılığı'nca hazırlanan iddianamede, Enver Demirkan'ın TCK'nın 491 3. maddesine göre 1 yıldan 5 yıla kadar hapisle cezalandırılması, ancak paranın iade edilmesi göz önünde bulundurularak cezada indirim yapılması talep ediliyordu. 
     
</TEXT>
</DOC>
