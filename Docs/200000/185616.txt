<DOC>
<DOCNO> 185616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sontur13.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İHD üyeleri, isimlerini değiştirmek için mahkemeye başvurdu 
</HEADLINE>
<TEXT>

     İnsan Hakları Derneği İHD üyesi bir grup, adlarını, içinde ''x, w ve q'' harflerinin olduğu isimlerle değiştirmek için İstanbul Asliye Hukuk Mahkemesi'ne başvuruda bulundu. 
     Sirkeci'deki İstanbul Adliyesi önünde toplanan grup adına açıklama yapan İHD Genel Başkan Yardımcısı Eren Keskin, ''geçen hafta yayımlanan İçişleri Bakanlığı genelgesiyle isimler konusunda iyileştirmeler yapıldığını, ancak içinde 'x, w ve q' harfleri bulunan isimler üzerindeki yasağın devam ettiğini'' öne sürdü. 
     ''Türkiye'de bu harflerin özellikle iş hayatında birçok alanda kullanıldığını'' kaydeden Keskin, ''isimlerle ilgili yasağın insan haklarına aykırı olduğunu'' savundu. 
     Keskin, ''yasağa karşı İstanbul Asliye Hukuk Mahkemesi'ne başvurarak, isimlerini Medeni Kanun'un 26. maddesi uyarınca içinde yasaklanan harflerin bulunduğu adlarla değiştirmek amacıyla dava açacaklarını'' bildirdi. 
     Eren Keskin ile İHD İstanbul Şubesi Başkanı Kiraz Biçici'nin de aralarında bulunduğu grup, daha sonra mahkemeye dilekçe verdi. 
     Grup üyeleri, dilekçelerinde, Eren isminin ''Xezal'', Kiraz'ın ''Xece'', Hürriyet'in ''Hewar'', Leman'ın ''Tawar'', Doğan'ın ''Cıwan'', Veysi'nin ''Welat'', Şaban'ın ''Rewend'', Ali'nin de ''Xebat'' olarak değiştirilmesini istediler. 
     
</TEXT>
</DOC>
