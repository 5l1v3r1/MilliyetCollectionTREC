<DOC>
<DOCNO> 173129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/spor/spo04.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Maxim müjdesi 
</HEADLINE>
<TEXT>

   Trabzonspor yönetimi, transferdeki girişimlerini hızlandırdı, Augustine'den sonra Gaziantepspor'un Beyaz Rus yıldızıyla da prensip anlaşması sağladı 
      
   Sıcak adımlar 
   YENİ sezonun başlamasına kısa bir süre kala Trabzonspor, dış transferde atağa kalktı. Ankaragücü'nün golcü oyuncusu Augustine ile anlaşan Bordo - Mavililer'in, Romaschenko ile de imza aşamasına geldiği bildirildi. Hatırlanacağı gibi yöneticiler, sezon sonunda Gaziantep'un yıldız ismiyle pazarlık masasına oturmuş, aylık ödemelerde anlaşamamıştı. 
   
   Pürüz kalmadı 
   BORDO - Mavili yönetimin 50 bin dolarlık önerisini kabul etmeyen Maxim Romaschenko'nun 80 bin dolara "Evet" dediği bildirildi. Tecrübeli oyuncunun bugün Beyaz Rusya'dan döneceği ve yöneticilerle son pürüzleri gidermek için masaya oturacağı açıklandı. Trabzonspor, Maxim'e pazartesi günü sözleşme imzalattırmanın hesaplarını yapıyor. 
   
   Aybaba sıkıntılı 
   TSYD Kupası finalinde Samsunspor'u D'Haene'nin golleriyle 2 - 0 yenerek zafere ulaşan Trabzonspor'da yüzler güldü. İlk kupayı kazanmanın gurur verici olduğunu söyleyen Samet Aybaba, oyuncularının performansından memnun kalmadığını itiraf etti. Aybaba, "Geçen sezon başındaki sıkıntıları yaşamayacağımız açık. Ancak şu anda istediğimiz tempoya ulaşamadık" dedi. 
   LİGİN havasının her zaman değişik olduğunu açıklayan Aybaba, "TSYD Kupası kesinlikle ölçü olarak görülmemeli" diye konuştu. Tecrübeli hoca sözlerini şöyle sürdürdü "Takım içinde yakınlaşma giderek pekişiyor. Ancak bir durgunluk var. Bunu aşmak için savaşıyoruz. Kalan kısa süreyi iyi değerlendirmek zorundayız. Taraftarlarımızı üzmek istemiyoruz." 
   
   Fatih ucuz kurtuldu 
   AVUSTURYA Wien ile oynanan hazırlık maçında hakeme tokat atan Fatih Tekke'ye disiplin kurulundan 5 maç ceza çıktı. Disiplin talimatına göre 1 yıl ceza alması gündeme gelen yıldız futbolcu, Süper Lig'in ilk 5 maçında takımdaki yerini alamayacak. Tahkim Kurulu'nun önümüzdeki günlerde verilen cezayı Avusturya Futbol Federasyonu'na da bildireceği belirtildi. 
   
   
</TEXT>
</DOC>
