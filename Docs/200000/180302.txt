<DOC>
<DOCNO> 180302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sonspo10.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'da, Galatasaray galibiyetine yüksek prim... 
</HEADLINE>
<TEXT>

     Konyaspor, Birinci Süper Lig'in 5. haftasındaki Galatasaray maçında alınacak galibiyete vereceği primi artırmayı planlıyor. 
     Kulüp Başkanı Mehmet Köseoğlu, Galatasaray maçı hazırlıklarının son derece iyi devam ettiğini söyledi. 
     10 yıl aradan sonra çıktıkları Süper Lig'in 5. haftasında Galatasaray gibi yurt dışında önemli başarılara imza atmış bir takımla mücadele edeceklerini belirten Köseoğlu, çalışmalarını ciddi bir şekilde sürdüren takımın lige verilen aradan da yararlanarak, Galatasaray maçına daha iyi hazırlanacağını kaydetti. 
     Amaçlarının bundan önce olduğu gibi Galatasaray maçında da mutlak galibiyet olduğunu ifade eden Köseoğlu, şunları söyledi 
     ''Bu maç bizim için büyük önem taşıyor. Yönetim olarak iç sahada oynanacak maçlarda alınan galibiyet başına 1,5 milyar lira prim veriyoruz. Beraberliklerde ise primimiz yok. Ancak, Galatasaray bu durumu biraz değiştiriyor. Önümüzdeki hafta başında toplanacak yönetim kurulumuz ile primi yükseltmeyi ve beraberliğe de prim vermeyi planlıyoruz.'' Köseoğlu, saha ve seyirci avantajını kullanarak sahadan 3 puanla ayrılabileceklerini inandıklarını ifade etti. 
     
</TEXT>
</DOC>
