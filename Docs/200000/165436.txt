<DOC>
<DOCNO> 165436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sontur11.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da polis hırsız kovalamacısı trafik kazası ile bitti 
</HEADLINE>
<TEXT>

     Kartal'da polislerin çalıntı bir otomobili kovalaması sırasında meydana gelen trafik kazasında, 1'i polis, 2'si de zanlı olmak üzere 5 kişi yaralandı. 
     Kadıköy Bostancı'da devriye görevi yapan polis ekipleri, içinde 2 kişinin bulunduğu 34 CNP 61 plakalı otomobili şüphe üzerine durdurmak istedi. 
     Polisin ''dur'' ihtarına uymayarak kaçan bu kişiler, takibe alınınca, otomobille ara sokaklardan E-5 Karayolu'na çıkarak Maltepe'ye geçtiler. 
     Polis ekiplerinin izlemeye devam ettiği 2 kişi, tüm uyarılara rağmen durmayarak aynı karayolu üzerinde kaçmayı sürdürüp Kartal'a ulaştı. 
     Bu sırada bazı polis ekipleri de, bu kişileri yakalamak için Kartal köprüsü yakınında barikat kurdu. 34 BC 6120 plakalı otomobiliyle aynı yoldan Pendik yönüne giden ve olayla ilgisi bulunmayan Mustafa Küçükali adlı kişi, barikatı görerek yavaşladı. 
     Kaçmaya devam eden şüpheli 2 kişinin içinde bulunduğu otomobil ise Küçükali idaresindeki araca arkadan vurduktan sonra savrularak barikat kenarında duran polis memuru Asım Adıyaman'a çarptı. 
     Küçükali'nin otomobili de önündeki 34 VN 4074 plakalı minibüse vurdu. 
     Kaza sonucunda, çalıntı araçla polisten kaçtıkları ve çok sayıda otomobil hırsızlığına ilişkin emniyette kayıtları bulunduğu bildirilen Ünal Cebeci ile Hüseyin Bilici, yaralı olarak yakalandılar. 
     Aynı kazada, polis memuru Asım Adıyaman ile otomobil sürücüsü Mustafa Küçükali ve minibüste bulunan Oğuz Yıldırım da hafif şekilde yaralandı. 
     Yaralılardan Adıyaman, Bilici, Cebeci ve Küçükali Dr. Lütfi Kırdar Kartal Eğitim ve Araştırma Hastanesi'ne, Yıldırım ise SSK Kartal Eğitim Hastanesi'ne kaldırıldı. 
     Bu kişilerden Küçükali ve Yıldırım, tedavi edildikten sonra taburcu oldu. Diğer yaralıların sağlık durumlarının da iyi olduğu bildirildi. 
     
</TEXT>
</DOC>
