<DOC>
<DOCNO> 195839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/spor/aspo.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
AYIKLA PİRİNCİN TAŞINI 1-0 
</HEADLINE>
<TEXT>

   Milli Takım'ın formusuz ayakları, barajın en zayıf ekibi karşısında eski günlerini arattı. Ay-Yıldızlı ekip, son 20 dakikada açılmasına rağmen evine yenik döndü 
      
   90 dakika    BİLAL MEŞE 

   Hani bir deyim vardır, "Şeytan azapta gerek". İşi uzatmayıp, gruptan lider olarak çıksaydınız da, şu eziyeti ne kendinize, ne de bize çektirseydiniz 
   Doğrusu elemelerde rakiplere kök söktüren Ay - Yıldızlı ekibimizi dün akşam Skonto Stadı'nda tanımakta zorluk çektik. Özellikle ilk yarıda bırakın oynamayı, rakip kaleye şut atmayı, iki - üç pas bile yapamadık Letonya karşısında. Bu yarıda sadece Nihat ve Emre'nin şutuyla yetinirken, savunmamızdan top çıkarmakta güçlük çektik, rakibin agresif futboluna yeşil ışık yaktık, gereksiz sinirlendik, oyundan düştük. 
   Elbette dünkü ilk 45 dakikalık "berbat" futbolumuzda Skonto Stadı'nın buza dönüşen zemini büyük faktördü. İlhan Mansız bu yarıda sadece ayakta durmak için mücadele etti. Ne doğru dürüst pozisyon buldu, ne de topu bloke edebildi. Ofanstaki umudumuz Nihat da bu yarıda kaybolup gidenler arasındaydı. Orta sahadaki oyun kurucumuz Tugay'ı da tanıyamadık. Ne etliye karıştı, ne de sütlüye Hele hele ikili mücadelelerde "kaçak" döğüşmesini anlayamadık. 
   İlk yarıda sadece rakip oynadı, biz seyrettik... 7. dakikada Rubins, Tugay'dan kaptığı topla soldan indi, ceza alanına girdi, sert şutunda Rüştü topu ters yumrukladı, İbrahim son anda çizgi üzerinden uzaklaştırdı. Letonya'nın agresif ve de etkili oyunu 29. dakikada golü getirdi. Golcü Verpakovskis şık hareketle Emre Aşık'tan sıyrıldı, cezaalanı içinden sağ dışla Rüştü'nün yanından topu filelere gönderdi 1 - 0 
   Bu kötü futbolumuz karşısında 1 - 0'a razıydık. Nitekim ikinci yarıda toparlandık, pas yapmaya başladık. 54. dakikada Emre Belözoğlu'nun soldan kullandığı korner atışında savunma karıştı, seken topa Emre Aşık sert vurdu, top savunmadan döndü. 61. dakikada Fatih Akyel sert vurdu, top kalecide kaldı. 
   Tam oyunda dengeyi kurduk derken 73. dakikada Emre Aşık'ın kırmızı kartla oyun dışı kalması rövanş için avantaj sağlayacak gol umutlarımızı zora soktu. 76. dakikada Bleidelis sağdan indi, ortaladı. Verpakovskis kötü vurdu. 
   Fransız hakem de Letonya'nın dışında başka bir rakipti bizim için. Adam art niyetli, en ufak harekete sarı kart çıkaran, avantajlarımızı kesen Fransız, iyi olduğumuz anda oyunumuzu frenledi. Ay - Yıldızlı ekibimiz, 85. dakikada en önemli fırsatı yakaladı. İbrahim soldan indi, ortaladı, Emre Belözoğlu uçarak kafayı vurdu, top yan direkten geri döndü. 
   Bu ekip, zoru sever 1 - 0'lık sonuç dünkü ilk yarıdaki kötü futboldan sonra büyük bir avantajdır. Bu işin İnönü'sü de var. 
   
   Güneş'in hakem isyanı    Milli Takımlar Teknik Direktörü, Fransız hakem ile tartıştı. Şenol Güneş'i Menajer Çobanoğlu durdurdu 
   Çileden çıktı 
   ŞENOL Güneş, tek farklı yenilgiden çok, Fransız hakem Gilles Veissiere'nin kararlarına sinirlendi. Karşılaşmanın sonunda Veissiere'nin yanına giden Güneş, verdiği kararlara itiraz etti. Ay - Yıldızlı ekibin çalıştırıcısını Menajer Can Çobanoğlu durdurdu. Bu sırada maçın gözlemcisinin de yanlarında bulunduğu gözden kaçmadı. 
   
   'Altından kalkarız' 
   RAKİBİN kazanmak için her yola başvurduğunu vurgulayan Güneş, "Bu hoş değildi" yorumunu yaptı. Zeminin ısıtılmadığını, orta hakemin onlara yardımcı olduğunu vurgulayan Şenol hoca, "Futbolcularımıza kolay kart çıkarırken, rakibi ikaz bile etmedi. Dünyada futbolu güzelleştirmek için ülkeler yarış içinde ama burada göremedik. 1-0'ın altından kalkar, turu geçeriz" dedi. 
   
   'Gestapo hakem' 
   FEDERASYON Başkanı Haluk Ulusoy, "Gestapo hakemle bu sonuç bile mükemmel" yorumunu yaptı. Yönetici Hüsnü Hayali de Fransız hakem Gilles Veissiere'ye yüklenerek, "Satılmış hakem. Birisi buna Türkiye'yi bitir diye talimat vermiş. Şenes Erzik burada olsaydı acaba ne derdi" dedi. Fatih Akyel ise "Bu kadar kartla kurtulduğumuz için yine şükretmeliyiz" diye konuştu. 
   
   Rüştü, Emre ve Fatih yok    MİLLİ Takım dün gece Letonya'da Emre, Rüştü ve Fatih'i kaybetti. Emre Aşık, gördüğü kırmızı kartla oyundan atılırken, karşılaşmanın ikinci yarısında sarı kart görerek cezalı duruma düşen diğer iki futbolcu da, çarşamba günü İstanbul'da oynanacak olan rövanş maçında yer almayacak. Rakipte Lobanovs da sarı kart cezalısı oldu. 
   
   Maçın hakemi 
   Abarttı 
   FRANSIZ hakem Gilles Veissiere otoritesi ve kartlarıyla tanınan bir hakem. Dün gece de bu özelliğini fazlaca gösterdi. Ancak birçok faul kararında abartılı düdükler çaldı. Her iki takımın aleyhine verdiği bu kararlar yüzünden zaten tatsız olan maç daha da tatsızlaştı. Ancak kartlarının hepsinde haklıydı. Emre Aşık'ın kırmızı kartı da doğruydu. 
   
   Rövanş 19 Kasım'da    MİLLİLERİMİZ, 19 Kasım Çarşamba günü İstanbul BJK İnönü Stadı'nda Letonya ile rövanş maçına çıkacak. 20.30'da başlayacak mücadele TRT 1'den canlı olarak yayınlanacak. Bu karşılaşmada 1-0'lık sonuç, maçı uzatmaya götürecek. Millilerimiz'in gollü tek farklı galibiyeti, beraberliği ya da her türlü mağlubiyeti Letonya'ya yarayacak. Bunun dışındaki sonuçlar Ay - Yıldızlı ekibimize turu getirecek. 
   
   Kral da olsan    Şenol Güneş, son iki antrenmanında performansından memnun kalmadığı Hakan Şükür'ü maç kadrosuna almamasının taktik gereği olduğunu savundu 
      Yıldızlar kızakta 
   LETONYA karşısında sahaya çıkan Milli Takımımız'da Hakan Şükür şoku yaşandı. Sakatlıkları nedeniyle Alpay ve Yıldıray Baştürk'ü Riga'ya götürmeyen Ay-Yıldızlı ekibimizin Teknik Direktörü Şenol Güneş, bunlara Hakan Şükür'ü de ekledi. Son yapılan iki antrenmanda, Hakan'ı performansını iyileştirmesi için uyaran Güneş, golcüyü 18 kişilik kadroya dahil etmedi. Şenol hoca bunun taktik gereği olduğunu savundu. 
   
   88 maçta 40 gol 
   HAKAN Şükür, Güneş'in isteği üzerine tribüne çıktı. Milli Takım forması altında 88 karşılaşmada 40 gol atan Kral, sakatlığı dışında ilk kez bir resmi maçta kadro dışında kaldı. Şenol Güneş, Galatasaray'ın golcüsünün yerine, forvette İlhan Mansız'a görev verdi. Milli Takım Teknik Direktörü'nün bu radikal hareketi tribünlerde şaşkınlık yarattı. 
   
   Koridorda kavga çıktı    LETONYALI korumalar, Millilerimiz'i tartakladı. Maçın bitiminin ardından soyunma odası koridorlarında hakemin yanına gitmek isteyen futbolcularımızı önce durduran güvenlik mensupları, ardından da itip kakınca ortalık karıştı. Ancak olaylar büyümeden yatıştırıldı. 
   
   Bomba krizi çabuk bitti    İstanbul'daki olaylar nedeniyle rövanşın oynanıp oynanmaması gündeme geldi. Ancak Letonya, "Sorun değil" diyerek krizi çözdü 
   Maçta saygı duruşu 
   İSTANBUL'DA Şişli ve Beyoğlu'nda yaşanan iki bombalı saldırı, çarşamba günkü rövanş mücadelesininin planlandığı gibi oynanıp, oynanmayacağı sorusunu gündeme getirdi. Ancak Letonya Dışişleri Bakanlığı Basın Sözcüsü Rets Plenums, "Karşılaşma çarşamba günü oynanacak. Böyle bir problem sözkonusu değil" açıklamasını yaparak, tartışmaya son noktayı koydu. Maç öncesi, yaşamını yitirenler için saygı duruşunda bulunuldu. 
   
   Hollanda vuruldu    PORTEKİZ'E gitme mücadelesinde favori gösterilen Hollanda, İskoçya deplasmanında 1 - 0 yenildi. Konuk takımda, Galatasaraylı Frank de Boer 90 dakika görev alırken, 18'de yer alan Fenerbahçeli Van Hooijdonk yedek oturdu. Moskova'da oynanan maçta Rusya ile Galler 0 - 0 berabere kaldı. Hırvatistan ile Slovenya sahadan 1-1'lik eşitlikle ayrıldı. İspanya ise kendi evinde Norveç'i 2 - 1'le geçti. 
   
   Göze çarpanlar 
   BÜLENT KORKMAZ Savunmayı ayakta tutan, rakip atakları soğukkanlılıkla uzaklaştıran isimdi. Zeminin kaygan olması nedeniyle riske girmemesi en iyi yönüydü. 
   TUGAY Zemin onu olumsuz etkiledi. Ne suya, ne sabuna dokundu. En çok sorumluluk üstlenmesi gerekirken, kaçak döğüşmesi şaşırtıcıydı. 
   EMRE BELÖZOĞLU Çok koştu, ikili mücadelelerden yılmadı. Kaygan zemine karşın tekniğini ön plana çıkardı, oyunu rakip alana yıkmak için uğraştı. 
   RÜŞTÜ İlk yarıda yediği golde yapacağı bir şey yoktu. Ne var ki, ikinci yarıda yan hakeme itiraz etmesi ve cezalı duruma düşmesi hiç de profesyonelce değildi. 
   İLHAN MANSIZ Hakan Şükür'ün yerine son anda ilk onbirde forma şansı buldu. İlk yarıda bırakın pozisyon bulmayı ayakta zor durdu. İkinci yarıda biraz toparlanır gibi oldu. 
   İBRAHİM Oyunda fazla sırıtmadı, zaman zaman isabetli çıkışlar yaparak, Ergün ile birlikte oyunu rakip alana taşıdı. 
   VERPAKOVSKIS Letonya'nın en etkili forvet oyuncusu, savunmamıza sıkıntılı anlar yaşattı, nefis bir gol attı, topla müthiş çıkışlar yaptı. 
   
   Maçtan notlar 
   Hakem tehdidi 
   LETONYA, Türkiye karşısında saha dışı yolları da denedi, maç öncesinde sahayı suladı. Zemini kontrol eden maçın Fransız hakemi Gilles Veisiere, sahada buzlanma olması durumunda karşılaşmayı oynatmayacağını açıkladı. 
   
   Kramponlar törpülendi 
   BUZLU zemini düşünerek Türkiye'den özel olarak götürülen kramponlara hakem izin vermedi. Hakemin, çivilerini törpüleme isteği nedeniyle de karşılaşma yaklaşık 15 dakika geç başladı. 
   
   Florya'da kamptalar 
   LETONYA maçından sonra özel uçakla İstanbul'a dönen A Milli Takımımız, rövanş maçı hazırlıkları için Florya'da kampa girdi. Galatasaray'ın tesislerinde 14.00'te bugün tek çalışmasını gerçekleştirecek olan Ay-Yıldızlılar, yarın da İnönü Stadı'nda idman yapacak. 
   
   Türkler'e tel örgü 
   RİGA'DA sıfırın altında 5 dereceye kadar inen sıcaklığa rağmen, İsveç, Danimarka ve Almanya'dan yaklaşık bin dolayında gurbetçi Letonya'ya geldi. Bu arada Letonyalılar, Türk taraftarların taşkınlık yapabileceği endişesiyle tribünlerle zemin arasında tel örgü yaptı. 
   
   Sigara yasak içki serbest 
   STAT kapılarında taraftarların üzerinde bozuk para ve çakmakların yanısıra sigara araması da yapıldı. Statta sigara içme yasağı uygulanırken, tribünlerde içki satışının serbest olması ise dikkat çekiciydi. 
   
   Doping tedbiri 
   UEFA, 2004 Avrupa Şampiyonası'na katılacak takımlara doping kontrolü uygulanacağını açıkladı. UEFA'nın böyle bir uygulamayı Avrupa Şampiyonası'nda ilk kez gerçekleştireceği belirtildi. Futbolda 2003-2004 sezonunda doping kullanma oranının yüzde 30 arttığı açıklandı. 
   
   
</TEXT>
</DOC>
