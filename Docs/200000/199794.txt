<DOC>
<DOCNO> 199794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sonspo08.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçük patencinin büyük başarısı 
</HEADLINE>
<TEXT>

     Hırvatistan'ın başkenti Zagreb'de ''gelecek vaadeden buz patencilerin'' katıldığı yarışmada üçüncü olarak dikkatleri çeken İzmir Büyükşehir Belediyesi sporcusu 10 yaşındaki Bahadır Aydın, gelecekteki hedefinin dünya şampiyonluğu olduğunu söyledi. 
     Bahadır Aydın, Buca Emniyet Müdürlüğü görevinden Kaçakçılık ve Organize Suçlar Dairesi Başkan Yardımcılığı'na atanan Ömer Aydın'ın oğlu. Bahadır, Hırvatistan'ın başkenti Zagreb'de 19-22 Kasım tarihleri arasında düzenlenen Uluslararası Altın Ayı Yarışması'nda ''spring'' kategorisinde üçüncü oldu. 
     Türkiye'ye bronz madalyayla dönen Bahadır Aydın, A.A muhabirine yaptığı açıklamada, 12 ülkeden gelecek vaadeden sporcuların katıldığı turnuvanın, kendisi için iyi bir deneyim olduğunu söyledi. 
     Buz pateniyle 5 yıl önce ağabeyleri sayesinde tanıştığını anlatan Bahadır, 4 yıl Buca Hasanağa Parkı'ndaki buz pistinde İzmir Büyükşehir Belediyesi antrenörlerinden ders aldığını kaydetti. 
     Babası Ömer Aydın'ın tayini nedeniyle Ankara'ya taşındıklarını belirten Bahadır, müsabaka öncesinde Ankara'daki buz pistinin kapalı olduğunu ve bu nedenle de ailesinin ve İzmir Büyükşehir Belediyesi Kulübü'nün verdiği destekle İzmit ve Bursa'daki buz pistlerine giderek antrenörlerle çalıştığını anlattı. Halen Ankara'daki pistin kapalı olduğunu belirten Aydın, ''Çalışmalarımı karada kondisyon antrenmanları yaparak sürdürüyorum'' diye konuştu. 
     Kendisine Rus sporcu Yevgeni Pulushenko'yu örnek aldığını belirten Bahadır, ''Hedefim Dünya Şampiyonu olmak. Bunun için çok çalışmam gerektiğini biliyorum'' dedi. 
     
     BABA ÖMER AYDIN 

     Kaçakçılık ve Organize Suçlarla Mücadele Dairesi Başkan Yardımcısı Ömer Aydın ise buz pistinde ''kaliteli'' bir ortamın olduğunu ve çocuğunu güvenle antrenörlere emanet ettiğini bildirdi. 
     Aydın, ''Her aileye bu sporu öneririm. Zor koşullarda yapılmasına karşın çocukların ahlakına ve kişiliğine olumlu katkısı var'' dedi. 
     Oğlu Bahadır'ın haftada 2-3 saat çalışarak bu düzeye geldiğini anlatan Aydın, şöyle konuştu 
     ''Aile olarak da özveride bulunduk. Antrenörleri, öğretmenleri tarafından da büyük destek gördü. İzmir Büyükşehir Belediyesi Kulübü'nün de büyük katkısı var. En büyük sıkıntımız, yalnız kendi çocuğumuz için değil herkes için bu tür branşlardaki sporcuların yeterli düzeyde desteklenmemesi. Çocuğunuzda yetenek görüyorsunuz, ancak Türkiye'de bu ve buna benzer dallarda sporcular bir yere kadar gelebiliyor. İzmir'den Ankara'ya gelirken daha olimpik bir pistte Bahadır'ın çalışacağını düşünmüştük. Ancak buradaki buz pisti çalışmıyor. Bir nevi Dimyat'a pirince giderken, eldeki bulgurdan olduk.'' 
     
     ANTRENÖRÜ NEŞE OLCAY'IN SÖZLERİ 

     İzmir Büyükşehir Belediyesi Antrenörü Neşe Olcay ise Aydın'ın ilk kez bir uluslararası müsabakaya katıldığını belirterek, şunları söyledi 
     ''Bahadır, tam bir müsabaka sporcusu. Oldukça soğukkanlı. Soğukkanlı olmak buz pistinde çok önemli bir avantaj. Hırvatistan'da da çok iyi bir performans çizdi. Potansiyeli olan bir sporcu. Gelecekte kendisinden büyük başarılar bekliyoruz.'' Olcay, Bahadır'ın İzmir Büyükşehir Belediyesi Kulübü'nün buz pateninde uluslararası müsabakada derece alan ilk sporcusu olduğunu da sözlerine ekledi. 
     
</TEXT>
</DOC>
