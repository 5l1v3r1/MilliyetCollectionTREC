<DOC>
<DOCNO> 155279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/yazar/tamer.html </URL>
<DATE> 2003/05/08/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Kıbrıs'ta halk diplomasisi 
</HEADLINE>
<TEXT>

     AKP'nin seçimleri kazanmasından bu yana AB ile ilişkilerimizi yakından izler oldum. Zira bana göre Türk tarafı ilk kez sahici bir çaba içinde. Kıbrıs'ı da AB bağlamında gözucuyla izlemeye başlamıştım zaten. Sınırların açılmasından sonra gözucunu bırakıp, Kıbrıs'ın gözünün içine bakmaya başladım. 
     Bundan böyle de 2004 Mayıs'ına kadar gerek AB üyeliğimizle, gerekse Kıbrıs'la ilgili gelişmeleri yakından izlemek ve gerektiğinde sizlerle paylaşmak niyetindeyim. Zaten önümüzdeki şu 1 yılı iyi değerlendiremezsek, Kıbrıs için de, AB üyeliği için de geçmiş olsun... 
     
     Egemen siyasi üçgen 
     Arı Hareketi Genel Koordinatörü Kemal Köprülü'nün de Turkish Policy Quarterly'deki makalesinde belirttiği gibi Türkiye uzun zamandır en tepede birkaç kişinin gündem belirleyici ve karar verici olduğu bir siyasi üçgen tarafından yönetiliyor. Köprülü'ye göre "Medya ve iş dünyasının çıkarları da bu felsefeyle örtüştüğü için bu durumu değiştirmek yerine birlikte hareket ediyorlar." 
     Köprülü'nün çizdiği bu genel çerçeve, Türkiye'nin Kıbrıs politikası için de aynen geçerli. Türkiye'nin Kıbrıs politikası en az 50 yıldır Lefkoşa'da değil, Ankara'da oluşturuluyor, Lefkoşa'dan değil Ankara'dan yönetiliyor. Genelkurmayıyla, Çankaya'sıyla, TBMM'siyle, dışişleri bürokrasisiyle ve istihbaratıyla... 
     
     Kıbrıslı'nın söz hakkı 
     Evet düne kadar Türkiye'nin Kıbrıs politikasında stratejiyi hep Ankara belirledi, son sözü Ankara söyledi. Ama artık Kıbrıs halkı diye çok çarpıcı yeni bir faktör var. Dahası Ankara'da da 50 yıllık kemikleşmiş devlet politikasına itirazı olan bir hükümet var. Kimileri sınırları beklenmedik bir zamanda açtığı için Denktaş'ı kahraman ilan etti. Bana göreyse bir yandan KKTC halkının, diğer yandan da AKP hükümetinin çift yönlü baskısı arasında iyice sıkışan Denktaş için, siyasette gelecek arayan oğlu Serdar Denktaş'ın ısrarlı telkinleri de eklenince fazla bir seçenek yoktu. Yalnız kabul edelim ki can havliyle bulunan çıkış yolu, Denktaş'ın kıvrak zekasına yakışır ölçüde parlaktı. 
     
     Gerçeklerle yüzleşme 
     3 yıl önce Türk - Yunan ilişkilerinde yaşanmaya başlanan bahar havasının bir benzeri şimdi Kıbrıs'ta 2 toplum arasında yaşanıyor. Berlin Duvarı'nın yıkılmasından bu yana Avrupa'da kalan bu son duvarın da ortadan kalkması, aslında 2 toplumu da hayal dünyasından çıkartıp gerçeklerle yüzleştirdi, propaganda ile gerçekler arasındaki çarpıcı farkı görme fırsatı yarattı. 
     Kuzey'e geçen Rumlar 

</TEXT>
</DOC>
