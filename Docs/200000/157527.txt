<DOC>
<DOCNO> 157527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/sontur22.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkan Mumcu, MGK Genel Sekreteri Kılınç'ın sözlerini eleştirdi 
</HEADLINE>
<TEXT>

     Kültür ve Turizm Bakanı Erkan Mumcu, müzelerin çok pahalı olduğu yolunda yanlış bir kanaat olduğunu belirterek, ''Tüm öğrencilere müzeler ücretsiz. Vatandaşlarımız için de bu yıl reel olarak yüzde 30 indirim sağladık. Anne-babalardan şunu rica ediyorum, kendileri için pahalıysa bile çocuklarını getirsinler'' dedi. Bakan Mumcu, tören sonrası bir gazetecinin ''MGK Genel Sekreteri Orgeneral Tuncer Kılınç'ın sözlerini nasıl değerlendiriyorsunuz " sorusu üzerine, "Bu sözleri tam anlayamadığını'' söyledi. 
     Müzeler Haftası, İstanbul Arkeoloji Müzesi'nde düzenlenen törenle başladı. 
     Bakan Mumcu, törende yaptığı konuşmada, Türkiye'deki insanların bugün binlerce yılın kendilerine bıraktığı mirasla yan yana yaşadıklarını vurgulayarak, ''İçinde yaşadığımız zenginliğin bize öğretebileceklerinin farkında değiliz'' dedi. 
     Mumcu, ''müze giriş ücretlerinin pahalı olduğu'' yönünde eleştiriler bulunduğunu da hatırlatarak, sözlerini şöyle tamamladı 
     ''Müzelerin çok pahalı olduğu yolunda çok yanlış bir kanaat var. Tüm öğrencilere müzeler ücretsiz. Vatandaşlarımız için de bu yıl reel olarak yüzde 30 indirim sağladık. Anne-babalardan şunu rica ediyorum, kendileri için pahalıysa bile çocuklarını getirsinler. Müzelerimiz insanlarımızı bekliyor. Müzelerimiz gerçekten muhteşem, Her şey var. Müzelerimizde eksik olan sizlersiniz. Sizin ziyaretinize de Müzeler Haftası'nın vesile olmasını diliyorum.'' 
     
     MGK GENEL SEKRETERİ ORGENERAL KILINÇ'IN SÖZLERİ 

     Bir gazetecinin ''MGK Genel Sekreteri Orgeneral Tuncer Kılınç'ın sözlerini nasıl değerlendiriyorsunuz '' sorusu üzerine Bakan Mumcu, ''bu sözleri tam anlayamadığını'' söyledi. 
     Mumcu, ''Çok uzun yıllardan beri Milli Savunma Bakanlığı, siyasete çok kapalı yapıdır. Dolayısıyla ben bir Milli Savunma Bakanı'nın, seçim bölgesine nasıl hizmet etmiş olacağını anlamadım. Ben siyasi kademeler ile bürokratik kademelerin bu tür polemiklere girmesini Türk demokrasisi açısından sağlıklı bulmuyorum'' dedi. 
     Devletin bürokratik ve siyasi unsurlarıyla toplumuna hizmet etmek için mevcut olduğunu, halkın da bu yapıları işbirliği içinde görmek istediğini ifade eden Mumcu, şunları söyledi 
     ''Millet bu arzu içindeyken, bütün bu umutsuzlukları aşmak için yöneticilerinden özel çabalar beklerken, polemik içinde olmamaya özen göstermemiz gerekiyor. Hiç kuşkusuz insanlar arasında görüş ayrılıkları olabilir. Bürokratik ve siyasi kademeler arasında görüş ayrılıklarının olması doğaldır. Ama bunu bir kavgaya dönüştürmenin, hatta giderek bir ideolojik ayrıştırmaya dönüştürmenin kimseye bir yarar sağlamayacağı gibi, zararlarının bedelini topluma ödeteceğinden ben endişe ediyorum. '' 
     
     ''KUMARHANELERİN AÇILMASI ÇALIŞMASI YOK'' 

     Mumcu, ''AK Parti'nin kumarhanelerin yeniden açılmasına yönelik bir çalışması var mı '' şeklindeki soru üzerine de, ''kumarhanelerin açılmasını isteyen bir grubun sürekli bu tartışmayı açtığını'' kaydederek, ''Bakanlığımızın böyle bir çalışması yoktur. Ve 'kumarhanelerin kapatılmasının Türkiye adına bir kayıp oluşturduğu' fikri kesinlikle yanlıştır. Kumarhanelerin kapatılması Türkiye için hayırlı olmuştur'' dedi. 
     Ardından Topkapı Sarayı'na geçen Kültür ve Turizm Bakanı Erkan Mumcu, müzelerin ücretsiz olması nedeniyle izdihama yol açan vatandaşları güçlükle geçebildi. Bu sırada Mumcu'ya bazı kişiler tepki gösterirken, bazı vatandaşlar da ''müzeye alınmadıkları'' yönünde şikayette bulundular. 
     Mumcu, Topkapı Sarayı bahçesinde Mehter gösterisini izledikten sonra, yine saray bahçesinde açılan ve anaokulundan liseye kadar çeşitli yaş gruplarından öğrencilerin İstanbul'u anlattıkları ''Renklerin İstanbul'u'' başlıklı sergiyi gezdi. 
     
</TEXT>
</DOC>
