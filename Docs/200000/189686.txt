<DOC>
<DOCNO> 189686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/soneko07.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüpraş ve Tekel için teklif verme süresi Cuma günü sona eriyor 
</HEADLINE>
<TEXT>

     Özelleştirmedeki 4 milyar dolarlık hedefin tutturulabilmesi için önemli bir haftaya giriliyor. Bu hedefin tutturulmasında en önemli rolü oynayacak Tüpraş ve TEKEL özelleştirmesinde son teklif verme tarihi 24 Ekim 2003 Cuma günü sona eriyor. 
     TEKEL, Şubat 2001'de Özelleştirme Yüksek Kurulu ÖYK kararı ile özelleştirme kapsamına alınırken, bu yılın Mart ayındaki ÖYK kararı ile yeniden yapılandırılarak, sigara ve alkollü içkiler bölümleri ayrılmıştı. 
     Sigara Üretim ve Pazarlama Dağıtım birimleri ile Alkollü İçkiler Üretim ve Pazarlama-Dağıtım birimlerinin özelleştirilmesi için 7 Haziran'da ilana çıkılmıştı. Son teklif verme tarihi yatırımcılardan gelen yoğun talep üzerine 24 Ekim 2003 tarihi olarak değiştirilmişti. 
     Bu arada, Tekel Tuz İşletmeleri de mülkiyet ve ruhsat sorunlarının çözümünü müteakip 2003 yılının son çeyreğinde varlık satış yöntemiyle ilana çıkartılacak. 
     Yaprak Tütün İşleme Tesisleri de 2004 yılının 3'üncü çeyreğinde ilana çıkacak. 
     
     TÜPRAŞ 
     Öte yandan, Nisan 2000'de hisselerinin yüzde 30.65'i halka arz edilen Tüpraş'ın halka açıklık oranı yüzde 34.24'e ulaşmıştı. 
     Tüpraş'taki yüzde 65.76 oranındaki kamu payının blok satış yoluyla özelleştirilmesi için Haziran ayında ilana çıkılırken, son teklif verme tarihi 18 Eylül 2003 olarak belirlenmişti. 
     Ancak yoğun yatırımcı ilgisi nedeniyle son teklif verme tarihi 24 Ekim 2003 tarihine kadar uzatılmıştı. 
     
     DİĞER ÖZELLEŞTİRMELERDE SON DURUM 
     Petkim'de ise ilk ihaleyi alan Standart Kimya A.Ş'nin ÖYK tarafından verilen süre içinde yükümlülüklerini yerine getirmemesi sonucunda ihale iptal edilmiş ve yeniden ihaleye çıkılması kararı alınmıştı. 
     Bunun için 26 Ağustos tarihinde ihaleye çıkılırken, son teklif verme tarihi de 18 Kasım 2003 olarak açıklandı. 
     Türk Telekom'da da değer tespit çalışmaları tamamlanma aşamasına gelirken, özelleştirme stratejisi bu ay sonuna kadar Bakanlar Kurulu tarafından açıklanacak. Hali hazırda piyasa talep analizi çalışmaları devam ediyor. 
     Enerji özelleştirmelerinde de hazırlık çalışmaları sürerken, Milli Piyango'nun özelleştirilmesine yönelik yasal düzenleme yapıldı. 
     Bu çerçevede şans oyunlarına ilişkin düzenlenecek lisanslar yeni kurulacak bir iktisadi devlet teşekkülüne veya anonim şirketlere ayrı ayrı veya topluca 10 yıllığına verilebilecek. 
     Türkşeker'in ise 1 bağlı ortaklık ve 8 iştiraki 31 Aralık 2003 tarihine kadar özelleştirilecek. Bu ay sonuna kadar Türkşeker'e ait fabrikalardan portföy grupları oluşturulacak ve bu portföy grupları özelleştirme programına alınacak. 
     
</TEXT>
</DOC>
