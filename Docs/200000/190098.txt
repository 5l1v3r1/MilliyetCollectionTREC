<DOC>
<DOCNO> 190098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sondun10.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, yine Türkiye'ye olumsuz cevap verirse işadamları ne yapacak 
</HEADLINE>
<TEXT>

     Washington'daki düşünce kuruluşu Brookings Enstitüsü'nün Türkiye uzmanı Ömer Taşpınar, Avrupa Birliği'nin AB Aralık 2004'te Türkiye ile üyelik müzakerelerini başlatma kararı almamasının, Türk işadamları başta olmak üzere birçok kesimin olumsuz tepkisine yol açacağını söyledi. 
     Alman Yeşiller Partisi ile bağlantılı, kar amacı gütmeyen Heinrich Böll Vakfı, Washington'da ''Avrupa Birliği, Türkiye'siz olabilir mi '' konulu panel düzenledi. 
     Taşpınar, paneldeki konuşmasında, AB'nin Türkiye'ye istediği yanıtı vermemesi halinde, Türk işadamlarının tepkisinin bu sefer çok olumsuz olacağını, AB'nin iyi hesap yapması gerektiğini söyledi. 
     Taşpınar, iş çevrelerinin, Gümrük Birliği anlaşmasının kaldırılmasına taraf olabileceğini, Rusya, Çin gibi başka bölgelerle ticarete yönelebileceğini ifade etti. 
     AB perspektifinin ortadan kalkmasının Türk dış politikasında da büyük problem yaratacağını belirten Taşpınar, Türkiye'nin, bu durumda ABD ve İsrail ile yakınlaşacağını kaydetti. Taşpınar, Türkiye'deki iktidarı ''ılımlı İslamcı'' olarak nitelerken, ''Türkiye'nin bu hükümetle AB'ye girmesinin simgesel bir anlamı olacak'' dedi. 
     AB'nin, Ortadoğu'ya açılmak için Türkiye'ye ihtiyaç duyduğunu belirten Taşpınar, Türkiye'nin üyeliğinin, ABD ile Avrupa arasındaki transatlantik ilişkileri de onarabileceğini savundu. 
     
     KIBRIS ŞART 
     Türk politikalarına eleştirel yaklaşımıyla bilinen Lehigh Üniversitesi Profesörü Henry Barkey ise paneldeki konuşmasında, ''AB'nin gerçekten Türkiye'ye ihtiyacı var. Türkiye olmadan AB tam değil'' dedi. 
     Barkey, AB'nin Türkiye'yi kabul etmemesinin, doğu-batı, İslam-Hıristiyanlık ayrımı yaptığı anlamına geleceğine dikkati çekti. Henry Barkey, Türkiye'nin AB üyesi olması durumunda, hem NATO, hem AB üyesi olarak İngiltere'nin yanında Türkiye'nin de yer almasının, AB'ye farklı bir güvenlik nosyonu getireceğini de söyledi. 
     Kıbrıs sorununa çözümün, Türkiye'nin AB üyeliği için resmi kriter olmadığını belirten Barkey, buna karşılık, çözüm konusunda AB'nin ciddi olduğunu ve kendi görüşüne göre Türkiye'nin üyeliği için Kıbrıs'ın bir kriter olduğunu ifade etti. Barkey, Türk hükümetinin çözüm için çok çalıştığını da kaydetti. 
     
     CEM ÖZDEMİR'DEN BOSNA ÖRNEĞİ 
     Washington'da Alman Marshall Fonu adına misafir uzman olarak bulunan, Alman Yeşiller Partisi ve eski Alman parlamentosu üyesi Cem Özdemir de toplantının panelisti olarak yer aldı. Özdemir, Türkiye'nin AB'ye dahil olup olmayacağının, Avrupa Birliği'nin tanımını da ortaya koyacağını, bu çerçevede AB'nin iyi hesap yapması gerektiğini söyledi. 
     Özdemir, Türkiye'de insan hakları alanında yapılması gerekenler konusunda AB'nin beklentileri bulunduğuna işaret ederken, ''insan haklarından konuşuyorsak, AB bu alanda kendisinin de neler yaptığına bakmalı. Bosna'da soykırım yapılırken AB ülkeleri sesini çıkarmadı. Üstelik 1950'li yıllardan bahsetmiyoruz. Müdahale eden ABD olmuştu'' dedi. 
     Alman Doğu Etüdleri Enstitüsü'nün direktörü Claus Schönig de panelde, ''AB'nin ne olmak istediği, Türkiye'nin üye olup olmayacağına dayanıyor'' dedi. Schönig, Türkiye'nin ''yakın doğu'' ülkesi olarak görülemeyeceğine işaret ederken, ''eğer Türkiye'yi yakın doğu kabul ediyorsak, Yunanistan da yakın doğudur. Hatta Güney İtalya da yakın doğudur'' diye konuştu. 
     
</TEXT>
</DOC>
