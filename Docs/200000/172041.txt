<DOC>
<DOCNO> 172041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/siyaset/siy08.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Samimiyete koruma verilir 
</HEADLINE>
<TEXT>

     GÖKÇER TAHİNCİOĞLU Ankara 

     İnsan Hakları Derneği İHD Bingöl Şube Başkanı Rıdvan Kızgın'ın, İl Jandarma Alay Komutanlığı'ndan iki kez telefonla tehdit edildiği öne sürüldü. Valilik ise derneğin verdiği telefon numaralarını araştırmak yerine Kızgın'a koruma tahsis etti. Bildirilen telefonlardan kimin aradığı bulunamadı. Kızgın, 8 Temmuz'da bölgede dolaşan bazı silahlı kişilerin köylülerden zorla erzak aldığını, daha sonra da bu köylülerin "yardım - yataklık" suçundan gözaltına alındığını belirterek sorumluların bulunmasını istedi. İddialara göre, Kızgın açıklamaları yaptığı gün 22.30'da cep telefonundan arandı ve arayan kişi, "Yarın açıklamanı değiştireceksin. Yoksa ölürsün" dedi. Ertesi sabah 09.30'da yine aynı numaradan aranan Kızgın, yine tehdit edildi. Kızgın'ın durumu bildirdiği İHD da arayan numaranın İl Jandarma Komutanlığı'na ait olduğunu tespit etti ve durumu ilgili makamlara bildirdi. "İddianızda samimiyseniz, başvurmanız halinde koruma tahsis edilecektir" şeklinde bir yazı gönderen valilik, Kızgın'a 4 koruma tahsis etti. 
     

</TEXT>
</DOC>
