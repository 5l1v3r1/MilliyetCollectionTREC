<DOC>
<DOCNO> 186737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/yazar/toruner.html </URL>
<DATE> 2003/10/06/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Arınç açıklık getirdi 
</HEADLINE>
<TEXT>

   
   Geçen hafta, Meclis Başkanı Bülent Arınç'ın Türk Demokrasi Vakfı'nda yaptığı ve basına da çeşitli biçimlerde yansıyan konuşması üzerine bir yazı yazmıştım. 
   Arınç beni arıyarak, yazının bazı bölümlerinde kendisine haksızlık yapıldığını ve Milliyet gazetesinin haberi veriş biçiminde bazı yanlış anlamalar olduğunu bildirdi. 
   Arınç'ın üzerinde durduğu konular kısaca şöyle 
   - Arınç'ın toplantıya bir buçuk saat gecikerek katıldığını yazmıştım. Oysa, Arınç böyle bir alışkanlığı olmadığını, toplantıyı düzenleyen Emre Kocaoğlu'nun kendisine 19.30'da gelmesini söylediğini, o saatte de geldiğini ve salon hazırlanıncaya kadar bir yerde bekletildiğini söylüyor. Kendisinin 19.30'da geldiği doğru. Ancak, elimizdeki davetiyelerde 18.00 kokteyl ve 19.00 konuşma olarak gösteriliyor. Anlaşılıyor ki, bu konuda Kocaoğlu yanıltıcı olmuş. 
   - Arınç "Kokteyl de, yemek de bizim için. Benim içki olduğu için kokteyle katılmadığım doğru değil. Zaten, yemeğe de katıldım. Bu konularda özel bir duygu ve düşüncem yok" dedi. Yemeğe katıldığı doğrudur. Kokteyle katılmamasının da bir art niyet taşımadığına inandım. 
   - Arınç "Ben takiyeci değilim. Takiyeyi yaptık ve devam ediyoruz, siz de takiye yapın demedim. Özgürlüklerin önünü açarsanız kimse takiye yapmak zorunda kalmaz dedim. Daha sonra da Emre Kocaoğlu beni aradı ve bu demokratlığın gereğidir söylediklerinizin altına ben de imzamı atarım dedi. Hatta, Emre Bey bu konuda bir bildiri yayımladı" dedi. Ancak, bu bildiri konusunda Türk Demokrasi Vakfı'nı aradık bize böyle bir bildiri olmadığı söylendi. 
   
   Ben geçen haftaki yazımda, Arınç'ın "İktidara giderken takılıp düşmemek için yalan söylemeye, takiyeye mecbursunuz" sözlerini gazete manşet veya birinci sayfalarından aktardığımı, kendi yorumumu katmadığımı zaten ifade etmiştim. 
   Gerçek şu ki, Arınç konuşmasında, yukarıda kendisinin de ifade ettiği gibi, esas itibariyle "özgürlüklerin önünü açarsanız kimse takiye yapmak zorunda kalmaz" anlamında sözler söyledi. "Şimdiye kadar düşüncelerin serbest ifade edilmesi önlendi" dedi. Medyada bu sözlere yer verilirken, kelimeler doğru olsa bile, anlam yanlış olarak yansıtıldı. Ben yazımda bu konuya hiç girmedim. Belki girip, bu konudaki yanlışlığı düzeltmem gerekirdi. Ancak, konuşmanın diğer yönleri ile ilgilendim. 
   Arınç Meclis'in itibarını yükseltecek işler yapıyor. Herkes de bunu biliyor. Bizim eleştirilerimizi de, onu daha da iyi yerlerde görmek isteyen bir dost eleştirisi olarak kabul etmeli. 
   
      
   
</TEXT>
</DOC>
