<DOC>
<DOCNO> 173825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/ekonomi/eko03.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar'da bonozedelerin durumu henüz belli değil 
</HEADLINE>
<TEXT>

   
   Devlet Bakanı Ali Babacan, Tasarruf Mevduatı Sigorta Fonu tarafından el konulan İmar Bankası'ndan Hazine bono ve tahvili alanlara umut vermedi. Babacan, "Hesaplar ve kayıtlar karışık. Bankacılık Düzenleme ve Denetleme Kurumu'ndan somut bilgi gelmedi. Şu anda tahvil ve bono alanlara ödeme yapılıp yapılmayacağı konusunda bir şey söylemek için erken" dedi. 
   Bankacılık sektörünün son bir kaç yıl içinde geçirdiği reform sürecinde sermaye yapısının güçlendirildiğini, açık pozisyonlarının kapatıldığını anlatan Babacan, şöyle konuştu 
   
   'Yeni banka endişesi yok' 
   "Tabii bu son banka konusunu bunların biraz dışında tutmak lazım. Bu çok özel bir durum. BDDK çalışmalarını yapıyor. Sektörden çok ayrı düşünülmesi gereken özel bir durum. Sektörün geri kalan kısmı ile kesinlikle de karıştırmamak gerekiyor." Kriz öncesine göre sektördeki tablonun çok değişik olduğuna da işaret eden Babacan, "Yani bankacılık sektörü ile ilgili endişemiz yok" dedi. 
   
   Hazine'ye atama yapılmayabilir    Babacan halen çalışmaları devam eden Kamu Yönetim Yasası'nda müsteşar yardımcılığı kadrosunun ihtiyari hale geleceğini belirtirken, Hazine'deki üç müsteşar yardımcılığı koltuğuna neden atama yapılmadığını şöyle anlattı 
   "Bir yumurtayı 10 askere verirsen kırarlar. Hazine'de de 11 yönetim kademesi var. Bizim A dediğimiz bir konu uzman yardımcısına Z olarak ulaşıyor. Şimdi bütün birimleri Hazine müsteşarına bağladık. Verim arttı." 
   
   Bölgesel tarife için kaynak yok    Başbakan Erdoğan'ın bölgesel tarifeler konusundaki sözlerinin hatırlatılarak, bölgesel tarifeye geçilmemesinin popülist bir yaklaşım olup olmadığının sorulması üzerine ise Bakan Babacan, bölgesel tarifeye geçildiğinde, kayıp kaçak oranları nedeniyle fiyatı yükselecek yerlerde Hazine'nin sübvansiyon uygulaması gerektiğini, bu sene böyle bir kaynak bulunamadığını, bunun için bekleyeceklerini söyledi. 
   
   
</TEXT>
</DOC>
