<DOC>
<DOCNO> 164847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/spor/spo02.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökdeniz inadı 
</HEADLINE>
<TEXT>

Fenerbahçe, Trabzonsporlu futbolcu konusundaki kararlılığını gösterdi. Başkan Aziz Yıldırım’ın, "Galatasaray ne veriyorsa onu ikiyle çarpın" dediği öğrenildi 
     ZEKİ DOMAÇ 

     Piyasa kızıştı 
     FENERBAHÇE Başkanı Aziz Yıldırım, Trabzonspor’un eski yöneticilerinden Salih Alparslan ve Süleyman Aral’dan yardım istedi. Laila’daki yemekte Gökdeniz konusunu gündeme getiren Yıldırım, "Elimizde boşa çıkan 8 futbolcu var. Trabzonspor teknik heyetinin uygun göreceği futbolcuları takasta kullanabiliriz. Galatasaray, bu futbolcunun transferinde ne veriyorsa, onu ikiyle çarpın" diyerek, bu futbolcu konusunda ısrarlı olacağını gösterdi. 
     
     "Aklını çeldiler" 
     YILDIRIM’IN Alparslan ve Aral’a, Galatasaray’ın Gökdeniz’e kulübü hariç yıllık 1.2 milyon dolar teklif ettiğini de dile getirip, "Futbolcunun aklını çeldiler. Bu konuda Trabzonspor Yönetimi dikkatli olmalı" dediği öğrenildi. Bordo - Mavili kulüple 2 artı 2 yıllık opsiyonlu sözleşmesi olan Gökdeniz, bu sezon kulübünün teklif ettiği parayı beğenmezse, Trabzonspor’un belirleyeceği bonservis bedeli karşılığı transferini gerçekleştirebilecek. 
     
Artık herşeyi Fenerbahçe Daum, birlikte yaşadığı sevgilisi Angelica Camm tarafından terk edildi 
     "Onun hayatı futbol" 
     FENERBAHÇE’NİN yeni Teknik Direktörü Daum’un sevgilisi Angelica Camm, Alman çalıştırıcıyla ilişkisini bitirdiğini açıkladı. 6 yıldır Daum ile birlikte yaşayan, ondan bir de çocuğu olan Camm, Bild am Sonntag gazetesine yaptığı açıklamada "Onun herşeyi futbol. Kendisini birkaç kez uyardım. Artık birlikteliğimizin anlamı yok" dedi. Daum’un, 18 yıllık eşini ve 3 çocuğunu, uğruna terkettiği Angelica, "Futbolla yatıp, futbolla kalkıyor. Yaşamında benim yerim var mı yok mu anlayamadım" dedi. 
     
’Beni istemediler’      BARCELONA ile resmi imza atmayı bekleyen kaleci Rüştü, "Yöneticiler sanki beni istemediklerini hissettim" diyerek transfere karar verdiğini söyledi. Volkan ve Recep’e destek veren milli kaleci, Sarı - Lacivertli yöneticilerin kaleci aramasına gerek olmadığını ifade etti. 
     
Selçuk iddiası      İSTANBULSPOR ve A Milli Takımımız’ın genç yıldızı Selçuk’un, Fenerbahçe ile anlaştığı iddia edildi. Kulübüyle bonservisi konusunda uzun süredir pazarlık halinde olan Sarı-Lacivertliler’in anlaşma sağladığı, genç futbolcuya bugün Fransa’da imza attıracakları ileri sürüldü. 
     
Yüzücüler eğlendi      GELENEKSEL Fenerbahçe Yüzme Şubesi gecesi, Fenerbahçe Burnu’ndaki yüzme tesislerinde yapıldı. Başkan Aziz Yıldırım ve bazı yönetim kurulu üyelerinin de katıldığı gecede, 2002-2003 sezonunda başarılı olan sporculara ödül verildi. 
     
Gündem yoğun      FENERBAHÇE Yönetim Kurulu bugünkü toplantıda halka arz, transferler ve tesisleşmeyi masaya yatıracak. Kongre öncesi halka arz olayını çözmeyi planlayan yönetime, bir ekip brifing verecek. 
     

</TEXT>
</DOC>
