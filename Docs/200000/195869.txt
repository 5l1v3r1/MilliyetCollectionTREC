<DOC>
<DOCNO> 195869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/yazar/civaoglu.html </URL>
<DATE> 2003/11/16/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Cihadı kurtarmak 
</HEADLINE>
<TEXT>

   
   İslam entelektüelleri, "terör anlamında cihadın sonu" için insanlık tarihine damga vuracak bir teori üretmeliler. 
   Yale Üniversitesi Tarih Profesörü ve Uluslararası Güvenlik Araştırmacısı, Paul Kennedy soruyor 
   "Fırından yeni çıkmış parlak fikirleri hep Amerikalılar mı üretecek 
   Örneğin Huntington'un UYGARLIKLAR ÇATIŞMASI, Fukiyama'nın TARİHİN SONU, Kagan'ın AMERİKALILAR MARS'TAN, AVRUPALILAR VENÜS'TEN GELMEDİR gibi yapıtları çağa damgasını vurmuştur. 
   İslam dünyasından hala "insanlığa yön verici" bir isim çıkmadı. 
   
   Terörün sonu    Dün İstanbul'da yaşanan terör, büyük olasılıkla "İslami siyaset" kaynaklı. Bu nedenle, "İslami teröre" karşı çok farklı bir duruş gereğini gündeme taşıdı.. 
   Enformasyon, savaşım, silahlı etkinlik, yasalar, yasaklar... 
   Politikalar, karşı politikalar... 
   Para kaynaklarını kesmek, parayla yönlendirmek, ambargo koymak. 
   Devletlerarası dayanışma... 
   Bütün bunlar zaman zaman etkili olsa da, görülüyor ki, "asimetrik savaş denen terör eylemleri" ve onunla zaman zaman örtüşen İslam adına şiddet gene de sürmekte. Hatta, El Kaide gibi bir örgütle en yüksek noktalara uzanmakta. 
   Şiddet eylemcilerinin kendilerine taban, destek ve insan kaynağı bulamayacakları bir ortamın oluşması... O yeni ortamı üretecek teori gerek. İnsanları teröre sürükleyen intihar ve katliam makinelerine dönüştüren "virüs" beyinlerden temizlenmelidir. 
   Masumların hayatlarına kıymanın hiçbir gerekçesi olamaz. 
   
   Tarihi değiştirmek    Vurguluyorum... Teröre insan kaynağı üreten zihniyetin ve ortamın değişmesi zorunludur. Sinekleri yok etmekle bitmiyor. Müslüman kardeşler zararsız hale getirilirken Hamas çıkıyor. O örgütün dalları budanırken bu kez başkaları örneğin El Kaide zehirli bir sarmaşık gibi küresel coğrafyayı sarıyor. 
   El Kaide, İkiz Kuleler'i vurunca, ABD Afganistan'ın tepesine çöktü. El Kaide'ye çanaklık yapan Taliban'ı çökertti. 
   Ama, Bin Laden'i bulamadı. 
   Dünyayı ateşe verecek iddiasıyla Irak'ın tepesine bindi. Varlıklarını iddia ettiği kitle imha silahı tesisleri, elinin altında. 
   Ama, Saddam'ı da ele geçiremedi. 
   Tutun ki ikisini de yakalamış olsaydı, ne değişecekti 
   Bir telefon defterini dolduracak kadar İslami terör örgütü ve onların liderlerini sıralayabilirim. 
   Yani, sinekleri yok etmekle bataklık kurumuyor. 
   İnsanlığı kurtaracak bir zihniyet devrimine ihtiyaç var. 
   
   Cihatın yorumu    Sözgelişi kutsal cihad" nedir 
   "Cihad" geleneksel dini yorumuyla "farz el kifaye"dir. Yani ancak kendi topraklarında düşman tehdidi altında bulunan Müslümanın, zaman ve mekanla sınırlı bir görevi gibi değerlendirilir. Ancak, yakın zamanlarda "cihad" şiddet eylemleri için çağrı bağlamında da kullanılıyor. Onlar, bu sözcüğe aşırı yükleme yapmışlar, "Saldırganlıktır" içeriği vermişlerdir. "Farz el ayn" 
   "Cihad"a "şehitlik" ödülü de sunmuşlardır. Oysa şehit, savaşta ölen kişidir. İntihar eylemleri yaparak bile bile ölümü arayanlar değil. Zaten intihar eylemleri, ilk kez 1980'li yıllarda Lübnan Hizbullah'ı tarafından başlatılmıştır. Yani yenidir. 
   Oysa, İslami şiddetin teorisini yapanlardan Muhammed Abdüsselam Farrag, cihadı "İslamın 5 şartı ile aynı önemde bir zorunluluk" olarak ilan etmiştir. 
   O halde insanlığın terörden kurtuluşu için dayanışmada mücadele edilecek olanlar sadece asimetrik savaşın şiddet örgütleri değildir. Onların üredikleri ve türedikleri ideolojik zeminin geçersizliğini ortaya koyacak, böylece tarihin akışını değiştirebilecek büyük düşünürlere, teori adamlarına da ihtiyaç var. 
   İslamda da "reform", tarihin artık ıskalayamayacağı bir zorunluluk haline gelmekte. Dün bombalarla yaşamını yitirenler ve yaralananlar için yakınlarının, ulusumuzun ve insanlığın acısını paylaşıyorum. 
   İslam alemi "cihad"ı, bu kanlı ellerden kurtarmalıdır. 
   
   
      
   
   
</TEXT>
</DOC>
