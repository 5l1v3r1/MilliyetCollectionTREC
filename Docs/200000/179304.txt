<DOC>
<DOCNO> 179304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/yazar/pulur.html </URL>
<DATE> 2003/08/31/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Taç'lanan baş değişiyor... 
</HEADLINE>
<TEXT>

   
   HER ne kadar "Geçmiş zaman olur ki, hayali cihan değer " gibi bir laf varsa da, bu lafa itibar etmeyip "Geçmiş zamanın hayali beş para bile etmez " diyenler de vardır. 
   Cihana değsin, ya da beş para etmesin, lakin geçen "bir zaman" vardır insan zaman zaman o "geçmiş zamanı" hatırlar. 
   
   MESELA "birisi"nin bugünlerde, o geçmiş zamanı hatırlaması mümkündür. 
   
   KÖRFEZ Savaşı'nda yüz binlerce Kürt, Saddam'ın zulmünden kaçıp Türkiye'ye sığınmıştı, Türkiye, beklemediği bu göçün sıkıntılarını yaşıyordu, üstelik Avrupa Türkiye'yi eleştiriyor, "madam" teftişe geliyor, ama ellerini ceplerine atmıyorlardı. 
   
   "BİRİSİ" o günlerde Suudi Arabistan'da İslam Bankası'nda görevliydi. Bu insanlara yardım etmek için İslam Bankası ve diğer İslam kuruluşlarından bir heyetle Diyarbakır'a gelmişti. Gelen heyet bir hafta Diyarbakır'da bekletilmiş, Türk hükümetinin gayretlerine rağmen bölgeye kabul edilmeyince geri dönmüştü. Heyetin ikinci gelişinde, bir Kızılay yetkilisi ona akıl vermiş "Diyarbakır'da Amerikalılarla konuş " demişti. 
   
   VE adres doğru çıkmış, günlerdir Diyarbakır'da bekleyen İslam yardım heyeti, Amerikalıların "Çekiç Güç" helikopteriyle bölgeye gidebilmişlerdi. 
   
   GÖRDÜKLERİNİ hatırladı, bölgeye, "yardım teşkilatı" adı altında 22 teşkilat gelmişti bunlardan 21'i resmen kilise teşkilatıydı, biri de İsrail'in İstanbul Başkonsolosu'ydu. Helikopterde 18, 19 yaşlarında genç kızlar da vardı, Türkçeyi çok rahat konuşuyorlardı sonra öğrendi ki bu kızlar Alman ve İngiliz misyonerleriydi. 
   
   "BİRİSİ" bu anısını hiç unutmadı, zaman geçti, yüce bir kürsüden de bunu anlattı ve dedi ki 
   "Şu, açık bir gerçek ki, bu yabancı askeri güçler üzerinde Türkiye'nin ciddi kontrolü mümkün değildir. Ne zaman ve hangi koşullarda bu güçlerin kullanılacağı Ankara'dan değil, Washington'dan kararlaştırılır." 
   "Birisi" bu tespitten sonra, kendisini dinleyenlere dönüyor, "Gidin, bölgedeki Türk subaylarının gururlarının nasıl kırıldığını görün " diyordu. 
   Ortadoğu'nun mazlum ve çilekeş halkının çektiklerini de o yüce kürsüden anlatıyordu 
   "Ortadoğu'nun mazlum ve çilekeş halkı, bir yandan ülkesindeki zalim yönetimler tarafından inletilirken, diğer yandan da, o zalimlerin, kuklalarının kuklacısı, emperyalist güçler tarafından katledilmektedir." 
   
   DİYECEKSİNİZ ki "Birisi, birisi, kim bu birisi " 
   O günün Refah Partisi milletvekili, bugünün AKP hükümetinin Başbakan Yardımcısı ve Dışişleri Bakanı Abdullah Gül... 
   Meclis kürsüsünde o günkü iktidarı eleştirirken, onların muhalefetteki konuşmalarını da okuduğunu "gerçekten hayretler içinde" kaldığını, bunun sadece "dün dündür, bugün bugündür " zihniyetiyle açıklanamayacağını belirterek şöyle diyordu 
   "İktidarda farklı, muhalefette farklı bu kanaatların sebebi dış baskılardır." 
   Peki, muhalefetteki Abdullah Gül ile iktidardaki Abdullah Gül'ün farklı görüşlerinin sebebi de dış baskılar mı 
   Kendi tespitine göre başka ne olabilir ki 
   "Taç'lanan baş değişir " diye bir laf vardır. 
   Mutlaka değişiyor, ama öyle, ama böyle 
   
   DİP NOTU 
   Yıllık iznimin son bölümünü kullanacağımdan, yazılarıma bir süre ara veriyorum... Saygı ve sevgilerimle - H. P. 
   
      
   
</TEXT>
</DOC>
