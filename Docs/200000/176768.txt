<DOC>
<DOCNO> 176768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sonspo15.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüzgar Kız Süreyya Ayhan Edirne'de kampa girdi... 
</HEADLINE>
<TEXT>

     9. Dünya Atletizm Şampiyonası hazırlıklarını sürdüren Avrupa Şampiyonu milli atlet Süreyya Ayhan, Edirne'de kampa girdi. 
     Süreyya Ayhan'ın antrenörü Yücel Kop, Ayhan'ın, Fransa'nın başkenti Paris'te yapılacak şampiyona için Edirne Milli Takımlar Kamp Eğitim Merkezi'nde hazırlıklarını sürdürdüğünü söyledi. 
     Kop, Ayhan'ın Almanya ve İsviçre'de yapılan yarışmalarda çok iyi dereceler alarak birinci olduğunu hatırlatarak, şunları söyledi 
     ''Antrenmanlarımızı Paris'te yapılacak Dünya Şampiyonası'na göre sürdürüyoruz. Paris'te 27 Ağustos'ta seçme, 29 Ağustos'ta yarı final ve 31'inde de final yarışması yapılacak. Burada hedef şampiyonluk ve altın madalya almak. 5 Eylül'de ''Golden League''in 6. ayağı Belçika'nın başkenti Brüksel'de yapılacak. 12 Eylül'de ise Monaco'da ''Golden League''in finalleri var. Burada da birincilikleri alarak, sezonu kapatmak istiyoruz.'' Kop, 1 aylık dinlenmeden sonra da 2004 Atina Olimpiyatları'na hazırlanacaklarını da bildirdi. 
     
</TEXT>
</DOC>
