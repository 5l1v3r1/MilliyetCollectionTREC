<DOC>
<DOCNO> 167612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/yazar/temelkuran.html </URL>
<DATE> 2003/07/06/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Geç ayılsın, güç ayılmasın 
</HEADLINE>
<TEXT>

     İnsanlar hata yapabilir. Bunun ağır bedelleri olabilir. Ama insanlık hata yapınca bunun bedeli... Nasıl demeli İnsanlığa mal olur 
     ABD Başkanı Bush'un ölü köpek gözleriyle şaşkın şaşkın bakışları vardı yine gazetelerde. Çünkü Irak'ta küçük bir hata olmuştu. Kamuoyuna Irak'a yapılan saldırının gerekçesi olarak sunulan "nükleer silahlar", "biyolojik silahlar" velhasıl bütün o "şeytan " oyuncaklar bir türlü bulunamıyordu. 
     "Silahları kim bulacaktı " 
     Bush'un şaşkın yüzüyle sorduğu soru buydu. Savaş başlamadan önce Birleşmiş Milletler ile birlikte bütün dünyanın öfkeyle sorduğu, İngiliz basınının saldırının sıcak günlerinden sonra, bundan iki ay önce nihayet akıl edip hatırladığı mesele Bush'un aklına şimdi geliyordu 
     
"Hak'katen şu silahlar neredeydi "      Onları bulmak gibi bir yan iş vardı ve silahları bulacak adam bile ortada yoktu. Silahları bulmakla görevli adamın ismi söylenince ne silahları bulmak ne de başlattığı saldırının haklılığını kanıtlamak gibi bir derdi olan Bush şöyle diyordu 
     "Kim Kim dediniz " 
     Başkan adamın adını daha önce duymamıştı, tanımıyordu bile. 
     Time dergisinin politika editörleri ise şöyle yazıyordu 
     "Bush silahları bulamazsa 'önleyici savaş doktirini' baştan sona geçersizleşecek." 
     Şimdi bu saf saf silahları kim bulacaktı sorusunun sorulması, bu haberin aniden ABD basınında yer alması, velhasıl aniden herkesin aklına "Silahlar nerede " sorusunun düşmesi nedendir 
     Hatırlanacaktır herhalde, bundan bir süre önce Jason Blair adlı bir muhabirin New York Times için yaptığı haberlerin yalan olduğu ortaya çıktı. ABD basını ayağa kalktı. Basınla kalsa iyi, ertesi gün New York Times'ın ABD'de 150 bin tiraj kaybettiği iddia edildi. Amerikan halkı "yalanı" cezalandırmıştı. Saf olabilirler, yaptıkları işten başkasını, yaşadıkları şehirden başka yeri bilmeyebilirler, dünyanın geri kalanının Amerikalıların balık tutmaya veya sörf yapmaya gittiği yerler olduğunu sanabilirler ama Amerikalılar yalanı gördükleri yerde iyi tanır ve cezasını ağır verirler. Dürüstlük ve açıklık üzerine kurulan bir toplum, bu temel değerlerin çiğnendiğinin açıkça kanıtlandığı anda bu kötülük kaynağının üzerine gidebilir. San Fransisco Chronicle'dan Türkiye'ye haber yapmak için gelen Juliette Terzieff şöyle demişti 
     "Saf olabilirler ama yapılması gerekeni gördükleri zaman yaparlar. Mesele basının, televizyonun onları yanlış yönlendirmesi. Irak'ta, Afganistan'da olup bitenleri öğrenseler Bush'u bir günde devirirler." 
     
Yeni mi ayıldınız      Hatırlanacaktır yine ABD iktidarın medya aracılığıyla nasıl yalan bir kamuoyu yarattığını şahane bir biçimde işleyen "Wag The Dog Başkanın Adamları" filminde Amerikan halkının bu zaafı anlatılıyordu. Bir Doğu Avrupa ülkesine saldırı düzenlemeye karar veren ABD hükümeti televizyonda gerçek olmayan görüntüler yayınlıyor, yavru kedisiyle birlikte ateşler içinde kalmış bir kız çocuğunu göstererek yapacağı saldırıyı haklı kılıyordu. 
     Mesele ABD halkının gerçeği bilmemesi yani ve yalan ortaya çıkana kadar genel olarak susması. Bildikleri zaman ise... 
     
Bekliyoruz bakalım      Irak'a ve Afganistan'a yapılan saldırı öncesi neredeyse Bush'un danışmanı olacak kadar savaş destekçisi yazı ve yorum yayınlayan New York Times'ın bile baş yazısında soruluyor artık 
     "Silahlar nerede " 
     Bize, buradan bakınca "Yeni mi ayıldınız " dedirtecek bu saflık nişanesi soru, onların ciddiye aldığı bir durum. Ve gerçekten şimdi düşünüyorlar 
     Silahlar nerede 
     Bize komik gelebilir ama onların kafası böyle çalışıyor işte. Biz de bütün dünya olarak Amerikan toplumunun kafasının bu meselelere basmasını bekliyoruz. İnsanlığa mal olmuş bir hatayı düzeltmelerini bekliyoruz. Çünkü dünyanın geri kalanı yetmiyor maalesef. Amerikalıların anlamaları ve kendi adlarına katliamlar yapan bir savaş kabinesini durdurmaları gerekiyor. Bekliyoruz bakalım. n 
     
     

</TEXT>
</DOC>
