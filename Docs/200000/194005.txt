<DOC>
<DOCNO> 194005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/soneko13.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
DİE Anketi Gelir dağılımı 1994'e göre düzelme eğilimi içinde 
</HEADLINE>
<TEXT>

     Devlet İstatistik Enstitüsü DİE tarafından yapılan hane halkı bütçe anketi gelir dağılımı sonuçlarına göre, Türkiye'de gelir dağılımının 1994 yılına göre düzelme eğilimi içine girdiği bildirildi. 
     DİE tarafından yapılan, 2002 hane halkı bütçe anketi gelir dağılımı sonuçları açıklandı. 
     Anket sonuçlarına göre, Türkiye'de toplam kullanılabilir gelirden en az pay alan birinci yüzde 20'lik grubun, toplam gelir içindeki payı artarken, gelirden en fazla pay alan beşinci yüzde 20'lik grubun toplam gelir içindeki payı azaldı. 
     Maaş ve ücret gelirlerinin toplam gelirden aldığı pay artarken, müteşebbis gelirlerin aldığı pay geriledi. Devletten transfer gelirlerininin toplam transfer gelirleri içindeki payı arttı. 
     Ticaret gelirlerinin toplam gelir içindeki payı gerilerken, hizmet gelirlerinin payı yükseldi. 
     Açıklamada, hane halkı gelir dağılımı araştırmalarının, belirli bir sürede yaratılan gelirin, haneler veya kişiler arasında nasıl bölüşüldüğünün ortaya konulması, hanelerin sosyal ve ekonomik yapısında zaman içerisinde meydana gelen değişikliklerin belirlenmesinde kullanılan önemli bir kaynak olduğu belirtildi. 
     2002 Hanehalkı Bütçe Anketi, 1 Ocak 2002 ile 31 Aralık 2002 tarihleri arasında her ay 800 hanehalkı olmak üzere, yıl boyunca toplam 9,600 örnek hanehalkına uygulandı. 

     
</TEXT>
</DOC>
