<DOC>
<DOCNO> 175392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/yasam/ayas.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İBDA-C'nin beynine 'beyin kontrolü' 
</HEADLINE>
<TEXT>

   Aşırı dinci örgütün lideri Salih Mirzabeyoğlu, işlediği bütün suçları 'kendisine beyin kontrolü yapılmasına' bağlayıp Adli Tıp'tan yardım istedi 
      ÖNAY YILMAZ İstanbul 
   
   ABD Wisconsin Üniversitesi'nde nörobilim üzerine araştırmalarda bulunan İstanbul Üniversitesi Adli Tıp Enstitüsü Öğretim Üyesi farmokolog Yrd. Doç. Dr. Ümit Sayın, yasadışı örgüt İBDA - C'nin lideri Salih Mirzabeyoğlu'nun Salih İzzet Erdiş , kendisine beyin kontrolü yapıldığı gerekçesiyle enstitüdeki uzmanlardan yardım istediğini söyledi. 
   
   Niyeti başka mı 
   Halen hapiste bulunan İBDA - C lideriyle görüşeceğini belirten Sayın, "Eğer böyle bir kontrole tabi tutulmuşsa mutlaka ortaya çıkar. Bunu istemesinin bir nedeni de, aldığı cezadan kurtulmak, ya da hafifletmek olabilir. Yani kendisine beyin kontrolü yapıldığını, bu nedenle istem dışı olarak birtakım suçları işlediğini iddia ediyor. Bunu anlayacağız. Ayrıca eski milletvekillerinden Hasan Mezarcı'nın bizden böyle bir talebi var" dedi. 
   
   Sanal uyuşturucu modası 
   Zihin kontrolü konusunda dünyada kullanılan 145 tane kimyasal madde ve ilaç bulunduğunu belirten Sayın, "Bu ilaçların ve kimyasal maddelerin listesi var. Bunların bir kısmı kontrollü ilaçlar, bir kısmı ise eczanelerde satılıyor. İnsan beynindeki bilinç dışını deşifre ediyor. Bazıları beynin belirli yerlerinin farklı çalışmasına yol açıyor. Hafızayı silen ve yeni bellek kazandıran ilaçlar da var. Hatta şimdilerde moda 'dijital drugs' diye bilinen sanal uyuşturucu ilaçları. Bunlar internet aracılığıyla alınıyor. Üç boyutlular. Bunları gören kişi uyuşturucu almış gibi oluyor" diye konuştu. 
   
   Ersever'in ölümü şüpheli 
   Bu ilaçların Türkiye'de de 1960 - 70'li yıllarda kont gerilla tarafından kullanıldığı iddialarının gündeme geldiğini belirten Sayın, şunları söyledi 
   "Net bilgi yok ama örneğin Cem Ersever'e halüsinojen maddeler verildiği saptanmıştı. 70'li yıllarda bir CIA ajanı, Türkiye'de yaklaşık 10 bin tane LSD'nin emdirildiği küçük kağıtçıklarla yakalandı ve sonra bırakıldı." 
   
   Nazilerden miras 
   CIA'in bunları yaygın şekilde kullandığını ileri süren Sayın, "Bunlar kanıtlanmış durumda. Örneğin BZ kod adlı ilaç veriliyor. Ben bizzat çalıştım bu ilaç üzerinde. Beyni mahvediyor, saldırganlaştırıyor. Saygon'da askerler üzerinde denemişler. İnsanlar birbirlerini öldürmüş. İstihbarat örgütleri zihin kontrolü yöntemini Nazilerden öğrendi" şeklinde konuştu. 
   
   
</TEXT>
</DOC>
