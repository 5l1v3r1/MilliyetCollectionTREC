<DOC>
<DOCNO> 183988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/ekonomi/aeko.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
8.5 milyar dolar, 18 ayda 4 dilimde kullandırılacak 
</HEADLINE>
<TEXT>

   18 aylık sürede 4 eşit dilimde kullandırılacak olan 8.5 milyar dolarlık kredi, 4 yılı ödemesiz 10 yılda geri ödenecek. Kredi, iç ve dış borç ödemelerinde kullanılacak 
      AHMET ERHAN ÇELİK Dubai 
   
   ABD'den Türkiye'ye 8.5 milyar dolarlık kredi sağlanmasına yönelik anlaşma Dubai'de Devlet Bakanı Ali Babacan ve ABD Hazine Bakanı John Snow tarafından imzalandı. 
   Anlaşmaya göre Türkiye'nin iç ve dış borç geri ödemelerinde kullanılacak olan kredi, 4 yılı geri ödemesiz ve 10 yıl vadeli olacak. Yaklaşık 18 aylık süre içinde 4 eşit dilimde kullandırılacak olan kredinin her bir çekişi Türkiye'nin ABD'nin ilgili yasasında belirlenen koşulları karşılamasına bağlı olacak. Türk Hazinesi, kredi çekiş zamanlarını kendisi belirleyecek. 
   
   Güçlü ekonomi ve Irak şartı 
   Yapılan açıklamaya göre kredi kapsamında iki koşul bulunuyor. Koşullardan ilkine göre, Türkiye'nin güçlü ekonomik politikaları olması gerekiyor. İkincisine göre de Türkiye'nin, Irak konusunda ABD hükümeti ile işbirliği içerisinde olması şartı aranıyor. 
   Öte yandan açıklamada, Türkiye'nin Irak konusundaki işbirliği de değerlendirildi. Türk birliklerinin Irak'taki barışın korunması ve istikrar harekatına katkıda bulunmasının gerekli bir koşul olmadığı belirtildi. 
   Türkiye, kredi çekişi talebinde bulunduktan sonra ABD hükümeti sekiz iş günü içerisinde Türkiye'nin koşulları karşılayıp karşılamadığını bildirecek. Son iki kredi dilimi, eğer Türkiye isterse hibeye dönüştürülebilecek. 
   Türkiye, krediyi vadesinden önce ödeyemeyecek. Finansman anlaşması, yasal ve teknik prosedürlerin tamamlanmasının ardından yürürlüğe girecek. 
   
   Snow Irak'a asker göndermek şart değil    Kredi anlaşması için dün sabahtan itibaren Devlet Bakanı Ali Babacan ile görüşme masasına oturan ABD Hazine Bakanı John Snow, anlaşmanın Türkiye'yi Irak'a barış gücü göndermeye zorlamayacağını söyledi. Ancak, anlaşmaya göre Türkiye'nin Irak konusunda ABD ile işbirliği yapması gerekiyor. 
   Snow, bu anlaşmanın, mart ayında ABD askerlerinin Türkiye üzerinden Irak'a geçmesi için gereken yetki tezkeresinin TBMM'de reddedilmesiyle zedelenen Türkiye - ABD ilişkilerini onarmasını umduğunu söyledi. Gazetecilere yönelik bir brifinde anlaşma konusunda konuşan Snow, "Türkiye değerli bölgesel bir müttefik ve ABD'nin teröre karşı savaşında bir ortaktır. Türkiye'nin ekonomik istikrarını koruması ve iddialı ekonomik ve siyasi reform sürecini sürdürmesi ABD'nin çıkarınadır" dedi. 
   
   Babacan'ın 5 saatlik sırrı    ABD Hazinesi ile yapılan 8.5 milyar dolarlık kredi anlaşması, imza noktasına gelinceye kadar garip olaylara neden oldu 
   ABD Hazine Bakan Yardımcısı John B. Taylor pazar günü yaptığı açıklamada, 'Anlaşma yapılacak' derken, Devlet Bakanı Ali Babacan ise "Böyle bir bilgi yok" demişti. Dün de Babacan ile ABD Hazine Bakanı John Snow krediyle ilgili birbirine zıt açıklamaylar yaptı. Bu açıklamalar ise uluslararası yatırımcıların da kafasını karıştırdı. Babacan kredi imzalanmasından 5 saat önce, "Anlaşma belirsiz" mesajını verdi. 
   Gece yarısı 02.00 Devlet Bakanı Babacan ve Hazine bürokrasisi pazar gecesi saat 21.00'de Amerikan Hazinesi ile pazarlığa oturdu. Dubai'deki Türk ekibi, saatler 02.00'yi gösterdiğinde, kredi anlaşmasının teknik şartlarına son şeklini verdi. 
   Pazartesi saat 09.00 IMF Başkanı Köhler ile Başbakan Tayyip Erdoğan'ın görüşmesinden çıkan bürokratlar, 3 soruya açıklık getirdi. ABD Başkanı Busch, yeni koşul getirmeyecek, kredi anlaşması tamam, anlaşma saat 18.00'de ilan edilecek. 
   Saat 13.30 Babacan, uluslararası finas kuruluşu Merill Lynch'in Yükselen Pazarlar Araştırma Grubu toplantısında, krediyle ilgili kendisine yöneltilen soruya şu yanıtı verdi "Anlaşmaya bağlı bazı politik konular var. Bu konular çözülmeden anlaşma olmaz." 
   Saat 18.30 Kredi anlaşması imzalandı. ABD Hazine Bakanı Snow, politik koşulu, Irak'ta işbirliğine bağladı. Babacan ve Snow soru sorulmasına izin vermeden salondan ayrıldı. 
   
   Faiz ne olacak 
   Kredi faizine ilişkin resmi bir açıklama yapılmadı. Karmaşık bir formüle bağlanan faiz, önümüzdeki günlerde ayrıca açıklanacak. 18 ay içinde kullanılmayan kredi yanacak. Kredi anlaşması yasa hükmünde kabul edildiği için önce Meclis'ten geçirilecek. Anlaşmanın yürürlüğe girmesi, Cumhurbaşkanı Ahmet Necdet Sezer'in onayı ile gerçekleşecek. 
   
</TEXT>
</DOC>
