<DOC>
<DOCNO> 188160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sonspo10.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan Basını Türklerin en iyisi Emre'ydi 
</HEADLINE>
<TEXT>

     Avrupa Futbol Şampiyonası 7. eleme Grubu'nda, dün yapılan Türkiye-İngiltere maçına İtalyan basını, geniş yer ayırdı. 
     Maçın beraberlikle sonuçlanmasının ardından, İtalyan basınında bugün, Beckham'ın kaçırdığı penaltıya, İngiltere'nin grup birincisi olmasına ve soyunma odasında yaşanan gerginliklere yer verildi. 
     FC Inter'in de ilgi gösterdiği karşılaşma, İtalyan takımın resmi web sayfasında, Emre ve Okan'ın ön plana çıkarıldığı bir başlıkla şöyle duyuruldu 
     ''Türkiye-İngiltere 0-0. Emre ve Okan, 2004 Avrupa Şampiyonası baraj maçlarındaki rakiplerini pazartesi günü öğrenecekler.'' 
     
     LA GAZZETTA ''TÜRKLERİN EN İYİSİ EMRE'YDİ'' 
     İtalyan spor gazetesi La Gazzetta Sportiva, karşılaşma sonucunu İtalyan futbolseverlere, ''Beckham kaydı, Erikkson hayır'' başlığıyla duyurdu. ''Türklerin en iyisi Emre'ydi'' diyen La Gazzetta Sportiva, devre arasında soyunma odalarına giriş esnasında Alpay ve Beckham arasında çıkan kavgaya da değindi. 
     Yöneticiler ve polislerin, oyuncular arasında çıkan tartışmalara engel olduğunu yazan La Gazzetta'nın haberine göre, Beckham Alpay'la arasında geçen tartışmayla ilgili olarak, ''Alpay kulağıma bir fiske vurup, anam hakkında hoş olmayan şeyler söyledi. Ben de sinir oldum, ama daha sonra Collina herkesin aklını başına getirdi'' diye yazdı. 
     Spotta gazetesinde ise, ''Kaptan penaltı kaçırsa da İngiltere OK'' ve Beckham'ın maç sonunda söylediği, ''Ayağımın altında garip bir şey vardı'' sözlerine yer verildi. 
     
     BECKHAM'DAN SABOTAJ İMASI 
     La Gazzetta Sportiva, penaltı kaçıran Beckham'ın ''sabotaj'' imasında bulunduğunu ve bunu, ''O an sol ayağımın altından bir şeyler kaydı, garip bir şeydi. Bir önceki akşam, antrenman sırasında da bizlere, ceza alanına fazla sokulmamamız söylenmişti'' şeklindeki sözleri ile açıkladığını yazdı. 
     
     CORRİERE ''ERİKSON'UN EKİBİ TÜRKLERE DİRENDİ'' 
     Corriere dello Sport gazetesi de, ''Beckham kaydı, İngilizler hayır'' yazarak, La Gazzetta Sportiva ile hemen hemen aynı başlığı kullandı. 
     Gazetede şu görüşlere yer verildi 
     ''Real'in kaptanı ceza yayında düştü ve penaltı kaçırdı. Ama Eriksson'un ekibi Türklere direnmeyi başardı. Hakem Collina iyiydi. Ev sahiplerinin işi baraj maçına kaldı, İngilizler grup birincisi oldu.'' Corriere dello Sport, Türkiye'nin İngiltere karşısındaki makus talihinin halen sürdüğünü ise şu sözlerle vurguladı 
     ''Tüm ülke, İngiltere karşısında ilk zaferin kazanılmasını bekliyordu. Türkiye, İngiltere ile daha önce oynadığı maçlarda 8 kez yenilmiş, bir kez de berabere kalmıştı. 41 gol yemiş olmasına karşın, tek bir gol bile atamamıştı. Dünya Kupası'nda üçüncü olmuş, Şampiyonlar Ligi'nde iki takımla temsil edilen parlak Türk futbolu açısından kesinlikle kötü bir rekor.'' 
     
</TEXT>
</DOC>
