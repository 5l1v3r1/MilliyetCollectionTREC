<DOC>
<DOCNO> 178921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sondun17.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika dergisi "Fehriye Erdal, Türkiye ilişkilerimizi zehirliyor" 
</HEADLINE>
<TEXT>

     Belçika'nın yüksek tirajlı haftalık dergilerinden ''Le Vif'', Sabancı suikastı faillerinden terörist Fehriye Erdal'a ilişkin dosyanın, ''Belçika-Türkiye ilişkilerini zehirlediğini'' yazdı. 
     Teröristin Belçika'da çok sayıda silah ve belge ile ele geçirildiğini hatırlatan, Sabancı suikastı hakkında bilgiler veren dergi, terör örgütü DHKP-C'nin yasadışı faaliyetlerini de anlattı. 
     Terörist Erdal'ın, muhtemelen Brüksel'deki bir adreste, zorunlu ikamet halinde tutulduğunu ve yargılanmayı beklediğini belirten ''Le Vif'', Avrupa Konseyi'nin Terörizme Karşı Mücadele Sözleşmesi'nin uygulanması halinde Erdal'ın Türkiye'ye iadesinin gerekeceğini, ancak bu sözleşmede, ''otomatik silahla'' saldırı düzenleyenlerin konu edildiğini, oysa Sabancı suikastı olayında kullanılan silahın ''yarı otomatik'' olarak nitelendirildiğini kaydetti. Yazıda, Sabancı suikastinde kullanılan ''Walter PPK'' marka tabancanın ''birkaç saniyede 8 kurşun attığı'' üzerinde de duruldu. 
     ''Le Vif'', geçen Mayıs ayında yapılan seçimlere kadar İçişleri Bakanı olan Antoine Duquesne'in, teröristin kamu güvenliği açısından tehlike oluşturduğu görüşünü savunduğunu, yeni İçişleri Bakanı Patrick Dewael'in de aynı görüşte olduğunu belirtirken, Belçika'nın Erdal'a sığınma hakkı vermesi veya teröristi Türkiye'ye iade etmesi olasılığının düşük gözüktüğünü yazdı. Dergi, Belçika'nın, Erdal'ı sınırdışı edebileceği bir ''liman'' bulduğunu, bu ülkenin Türkiye ile suçluların iadesi anlaşması olup olmadığının araştırıldığını bildirdi. 
     
     ERDAL DOSYASI 
     Sabancı Holding Otomotiv Grubu Başkanı Özdemir Sabancı, Toyota-Sa Genel Müdürü Haluk Görgün ve sekreter Nilgün Hasefe'nin 9 Ocak 1996 tarihinde öldürülmesi olayının zanlılarından Fehriye Erdal, 26 Eylül 1999'da, Belçika'da, Neşe Yıldırım adına düzenlenen sahte pasaportla yakalanmıştı. Belçika, Türkiye'nin iade talebini, idam cezasının yasalardaki varlığı nedeniyle reddetmiş ve bu arada teröristin siyasi sığınma başvurusunu da geri çevirmişti. Erdal, bir yıl kadar hapis yattıktan sonra bir evde gözaltına alındı ve Belçika'da işlediği suçlardan yargılanmasını bekliyor. Bu suçlar arasında silah taşımak, suç örgütü faaliyetlerine katılmak, sahte kimlik kullanmak gibi unsurlar bulunuyor. 
     Belçika İçişleri Bakanlığı, 2 yıl önce, terörist Erdal'ın siyasi sığınma talebi karşısında bir kararname çıkarmış, bu kişinin ülke güvenliği için tehlike oluşturduğunu bildirerek sınırdışı edilmesini istemişti. 
     Terörist, önce Danıştay'a başvurarak bu kararın askıya alınmasını sağlamıştı. Ancak söz konusu karar gündemde olduğu ve iptal edilmediği için, sığınma başvurusunu da tekrar yapamıyordu. Danıştay, geçen Mart ayında, İçişleri Bakanlığı'nın kararnamesini geçersiz sayarak, terörist Fehriye Erdal'a, BM Mülteciler Yüksek Komiserliği bünyesinde siyasi sığınma talebinde bulunma kapısı açmıştı. 
     Öte yandan, Belçika adaleti, teröristin Türkiye'de işlediği suçlardan dolayı Belçika'da yargılanmasına yönelik kararı da aldı ancak bu karar da temyiz edildi. 
     Terörist Fehriye Erdal'ın yargılanmasına, önümüzdeki aylarda devam edilecek. 
     
</TEXT>
</DOC>
