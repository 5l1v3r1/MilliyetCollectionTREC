<DOC>
<DOCNO> 174545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/sontur14.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
36 Türk gemisi kara listede... 
</HEADLINE>
<TEXT>

     CNN Türk'ün haberine göre, 36 Türk gemisi "kara listeye" alındı ve Avrupa limanlarına girişi yasaklandı. Ulaştırma Bakanı Binali Yıldırım ise durumdan habersiz. 
     AB Komisyonu üye ülke limanlarına girişi yasaklanan gemilerin kara listesini çıkarttı. Listede 36 Türk gemisi yeraldı. Ulaştırma Bakanı ise bu haberleri Türk gemiciliğine darbe vurup baltalamak isteyenlerin çıkarttığını öne sürdü. 
     Ancak liste AB Komisyonu birliğin resmi internet sitesinde de yayınlandı. Listede 36 Türk gemisinin ismi var. Listedeki Türk gemilerinin çevre ve can güvenliğini tehdit ettiği gerekçesiyle Avrupa limanlarına alınmama tehditi ile karşı karşıya. 
     Ulaştırma Bakanı ise habere tepki gösteriyor. Bakan Yıldırım, ''Filolarımızın durumu, gemilerimizin Avrupa limanlarında maruz kaldığı muamele hepimizin malumu. Ancak, burada bize bu muameleyi yapan Paris Memorandumu, 15 ülkenin yaptıklarından ziyade, bizim neyi yaptığımızı, neyi yapamadığımızı sorgulamamız lazım. 
     Bunun da iki ayağı var, biri donatandır, diğeri idaredir. Bilen de konuşuyor, bilmeyen de. Efendim Türkiye'nin 36 gemisi Avrupa limanlarına giremez, girdiği anda el konulacak. Bir daha da geri verilmeyecek. Çarşaf, çarşaf resimler, listeler... Bunlar Türk denizciliğine hizmet değil, Türk denizciliğini baltalamaktır. Tabii ki dünyada herkesin gemisi tutulabilir, gemi tutulması rutin bir iştir. Ufak bir eksiğiniz olur geminiz tutulur. Size bir müddet verilir, aksaklığınızı giderinceye kadar alıkonulursunuz.'' Deniz Ticaret Odası Başkanı Metin Kalkavan, risk taşıyan gemilerin AB limanlarına girişinin yasaklanacak olması için ''Biz marka olarak mimlendik. Kara listeden çıkıncaya kadar bu durum devam edecek. Hem ülkemizin kara listeden çıkması, hem ekonomik kayba uğramamak için yapabilecek olduğumuz şeyleri mutlaka yapalım'' dedi. 
     Deniz Ticaret Odası Meclis Başkanı Erol Yücel de, Türk filosunun gençleştirilmesi gerektiğini vurgulayarak, ''Kendi bayrağımızı taşıyan gemilerin denetimi sıklaştırılmalı. Kimsenin gözünün yaşına bakılmamalı. Gerektiğinde ticaretten men edilsin. Türk bayrağı yurtdışında zarar görmesin'' diye konuştu. 
     
</TEXT>
</DOC>
