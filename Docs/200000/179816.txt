<DOC>
<DOCNO> 179816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sonspo13.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu Lazio'yu burada yenersek, gruptan çıkarız... 
</HEADLINE>
<TEXT>

     Beşiktaş Teknik Direktörü Mircea Lucescu, kendilerine karşı kötü oynuyor diye eleştiriler olabileceğini, ancak kendisinin oynanan futboldan memnun olduğunu söyledi. 
     Siyah-beyazlı takımın BJK Nevzat Demir Tesisleri'nde bu sabah yaptığı antrenman sonrasında basın mensuplarının sorularını yanıtlayan Lucescu, taraftarların da oynanan futboldan memnun olduğunu belirterek, ''Benim 20 oyuncum var. Hepsi aynı kapasitede ve seviyede. Bütün oyuncularım her an oynayabilir. Hiçbirinin birbirinden farkı yok. Bizim sorunlarımız diğer takımlara göre daha az olmasına rağmen diğerlerine göre daha fazla eleştiriliyoruz. Diğer takımları kimse eleştirmiyor. Herkes Beşiktaş'ın antrenörlüğünü yapmaya çalışıyor. Ama diğer takımlarda bu olmuyor'' diye konuştu. 
     
     İLHAN'I ŞAMPİYONLAR LİGİ'NE HAZIRLIYORUZ 
     Rumen çalıştırıcı, İlhan'ın durumuna da değinerek, bu oyuncuyu Şampiyonlar Ligi'ne hazırladıklarını dile getirdi. 
     İlhan için seferber olduklarını ifade eden Lucescu, şunları söyledi 
     ''İlhan için bütün imkanları seferber ettik. Kendisi Malatyaspor maçında oynayabilir. Ancak esas hedefimiz bu oyuncuyu Şampiyonlar Ligi'nde Lazio ile yapacağımız ilk maça hazırlamak. Bu nedenle acelemiz yok. Bizim için önemli olan İlhan'ın Şampiyonlar Ligi'nde oynamasıdır.'' 
     
     İLK MAÇ ÇOK ÖNEMLİ 
     Mircea Lucescu, Şampiyonlar Ligi'nde Lazio ile yapacakları ilk maçın çok önemli olduğunu belirterek, ''İlk maçta Lazio'yu yenersek, gruptan çıkma şansını arttırırız. Ayrıca 8 puan toplayan takım gruptan çıkar'' dedi. 
     Gruptaki takımların dengede olduğunu vurgulayan Lucescu, ''Grubumuzda yer alan Lazio ve Sparta Prag'ı izledim. İki takımın da geçen sezondan farkı yok. Oturmuş kadroları ve sistemleri var. İki takım da bizim gibi disiplinli oynuyor. Chelsea ise yeni kurulan bir takım. Birçok oyuncuyu transfer ettiler. Flaş transferler yaptılar'' diye konuştu. 
     
     GALATASARAY'IN YENİ TRANSFERLERİ 
     Galatasaray'ın transfer ettiği Rumen futbolcular Bratu ve Petre'ye de değinen Mircea Lucescu, ''Her ikisi de benim yetiştirdiğim futbolcular. Kendilerini çok iyi tanıyorum. Galatasaray bu oyuncuları alarak, iyi transferler yaptı. Her ikisi de uzun vadede Galatasaray'a faydalı olacaklardır'' diyerek sözlerini tamamladı. 
     
</TEXT>
</DOC>
