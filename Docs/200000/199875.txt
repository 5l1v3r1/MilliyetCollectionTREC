<DOC>
<DOCNO> 199875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/dunya/adun.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Babaya ihanet 
</HEADLINE>
<TEXT>

   Türkiye'nin 1 milyon euro'dan fazla tazminat ödediği Rum kadın Titina Loizidu'nun Girne'deki evinin hayli ilginç bir öyküsü olduğu ortaya çıktı. Yıllarca mahkemelerde uğraşan Loizidu'nun aksine babası evi hiç karşılıksız bir Türk'e emanet etmiş 
      Yorgo Kırbaki Atina 

   
   Zaman 1974'ün ikinci yarısı... Türkiye'nin Kıbrıs Barış Harek tı'nı izleyen günler. Kuzeyde yaşayan Rumlar güneye, güneydeki Türkler ise kuzeye göç ediyor. Bu çalkantılı dönemde Girne'de yaşayan Rum Doktor Ksantos Haralambidis de doğup büyüdüğü topraklardan ayrılmak zorunda kalanlardan. Evini terk eden Doktor Ksantos, herşeyini geride bırakarak güneye geçer. Tüm Kıbrıs'ta tanıdıkları bulunan Rum doktor, Limasol'da yaşayan Ramazan Cemil ile de ahbaptır. 
   O günlerde Ramazan da kuzeye göç etme telaşı yaşamaktadır. Ramazan Cemil, Limasol'daki evini terk edip Girne'ye göç ettiğinde dostu Ksantos ile karşılaşır. 
   
   Evime bakarsın, sen otur 
   Ksantos, arkadaşı Ramazan'a Girne'deki evinin harap olmaması için, "Sen evime iyi bakarsın, git sen yerleş" der. Ramazan da bunun üzerine, Ksantos'a, "Sen de Limasol'daki evimi arayıp bul. Kimse yaşamıyorsa, ailenle yerleş" cevabını verir. 
   Cemil ailesi ilk başlarda Ksantos'un evine yerleşmekten çekinir. Çünkü ev çok büyüktür ve "torpilli" bir Kıbrıslı Türk'ün buraya yerleşmesi ihtimali vardır. Neden sonra Ramazan Cemil'in oğlu kendinde cesaret bulup eve girer. 
   
   Evi satmadık savunması 
   İşte Girne'deki bu ev, Loizidu'nun Türkiye'den 1 milyon 120 bin euro tazminat almasına yol açan ev. Evde bugün Ramazan Cemil'in kızı işkadını Işın Cemil oturuyor. Eleftrotipia gazetesine göre, Işın Cemil, Loizidu'nun baba evinin iadesi için AİHM'ye yaptığı başvuruyu, "düşmanca bir hareket" saymıyor. Loizidu ise, "Babam evi satmadı. Sadece iki dost arasında sözlü bir mutabakat söz konusu" diyor. 
   
   
   
</TEXT>
</DOC>
