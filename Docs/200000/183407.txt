<DOC>
<DOCNO> 183407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/soneko34.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖİB Tüpraş ve Tekel ihalelerini yabancı yatırımcı isteğiyle uzattık 
</HEADLINE>
<TEXT>

     Özelleştirme İdaresi Başkanı Metin Kilci, 2003 yılı için hedef açıklamamalarına karşın bazı ihalelerde meydana gelen iptallerin, bu yıl için özelleştirme hedeflerinin tutturulamadığı yönünde yorumlara neden olduğunu hatırlatarak, ''2003 yılı için her ne kadar rakam ifade etmemişsek de o rakamlar yıl içinde hala gerçekleştirilebilir'' dedi. 
     Kilci, IMF ve Dünya Bankası Dubai toplantıları öncesinde yerli ve yabancı sermaye yatırımcılarıyla hükümet çevrelerini biraraya getiren ve Bodrum'da yapılan yabancı Yatırımcılar Toplantısı'nda, Türkiye'de 1984 yılında başlayan özelleştirme uygulamalarının hala devam ettiğini ifade etti. 
     Geçen 20 yıllık özelleştirme deneyimi içerisinde bazı bilgi birikimlere ulaşıldığını kaydeden Kilci, bu dönemde gecikme ve diğer gelirlerle birlikte bugüne kadar 11 milyar dolar özelleştirme geliri elde edildiğini bildirdi. Kilci, 20 yıllık süreçte gerçekleştirilen özelleştirmelerle devletin, çimento, yem, süt, orman ürünleri ve havaalanı hizmetlerinden tamamen çekildiğini, 57 kamu kuruluşunun tamamen devrinin yapıldığını, 82 iştirakin de hisselerinin özelleştirildiğini söyledi. 
     Buna karşın tekel niteliğinde olan hiçbir kuruluşun bugüne kadar özelleştirilemediğini işaret eden Kilci, bu kuruluşlarda 2003 ve ileriki yıllarda özelleştirme çalışmalarının devam edeceğini kaydetti. 
     Kilci, 2003 yılı için hedef açıklamamalarına karşın bazı ihalelerde meydana gelen iptallerin, bu yıl için özelleştirme hedeflerinin tutturulamadığı yönünde yorumlara neden olduğunu hatırlatarak, ''2003 yılı için her ne kadar rakam ifade etmemişsek de o rakamlar yıl içinde hala gerçekleştirilebilir. bunlar için hala geç kalınmadı. yıl içerisinde yapılabilir'' dedi. 
     
     TEKEL KURULUŞLARININ ÖZELLEŞTİRİLMESİ 

     Sektörlerinde tekel niteliğinde olan ve özelleştirme kapsamındaki kuruluşlarda gelinen noktayı anlatan Kilci, Petkim'in yüzde 88.86 hissesinin blok satış yoluyla özelleştirilmesi için çıkılan ve Standart Kimya'nın kazandığı ihalenin iptalinin ardından 26 Ağustos'ta yeniden çıkılan ihalede son teklif tarihinin 18 Kasım olarak belirlendiğini hatırlattı. 
     Tekel'in ise iki ayrı kuruluş olarak teşekkül ettirildikten sonra 7 Haziran 2003 tarihinde ilana çıkıldığını kaydeden Kilci, ''Tüpraş ve Tekel ihalelerini yabancı yatırımcıların istekleri doğrultusunda uzattık'' diye konuştu. 
     Kilci, Telekom, enerji piyasası ve Milli Piyango'nun özelleştirilmelerine de değindiği konuşmasında, Telekom özelleştirilmesinde değer tespit ve strateji çalışmalarının sürdüğünü, bu çalışmaları 31 Ekim'de sonuçlandırmayı planladıklarını dile getirdi. 
     Telekom'un özelleştirilmesinde alıcı pazar şartlarının oluşmasının önemine işaret eden Kilci, ''Daha önce iki kez denendi, üçüncü kez aynı şeyi denemek istemiyoruz. Telekom'u alıcı pazarı oluştuktan sonra özelleştireceğiz'' dedi. 
     Enerji piyasası özelleştirilmesinde ise 19 doğalgaz dağıtım bölgesinin özelleştirmeye devredildiğini hatırlatan Kilci, bu dağıtım bölgelerinin Enerji Bakanlığı ile ortak yürütülen çalışmalar sonucunda özelleşeceğini ifade etti. 
     Kilci, Milli Piyango İdaresi'nin özelleştirilmesi için de yasal düzenlemenin yapıldığını ve şu anda ihale ve değer tespit komisyonlarının oluşturulduğunu kaydetti. Milli Piyango İdaresi özelleştirilmesinde 2004 yılının ilk yarısında önemli mesafe katetmeyi, hatta tamamlamayı hedeflediklerini bildiren Kilci, ''Ancak kesin tarihi hiçbir özelleştirmede vermek mümkün değil. Çünkü özelleştirme tek taraflı bir iş değil'' dedi. 

     
</TEXT>
</DOC>
