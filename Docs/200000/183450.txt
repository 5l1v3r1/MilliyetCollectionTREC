<DOC>
<DOCNO> 183450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sontur05.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahattin Uzan, Jet Fadıl'la aynı odada 
</HEADLINE>
<TEXT>

     İSTANBUL Milliyet 

İmar Bankası soruşturması kapsamında hakkında çıkartılan gıyabi tutuklama kararı vicahiye çevrilen Bahattin Uzan, Fadıl Akgündüz'le aynı koğuşa konuldu. 
     Kartal H Tipi Cezaevi'ne altı gün önce konulan Uzan dün idrar yollarındaki rahatsızlık nedeniyle jandarmalar eşliğinde Sağmalcılar Devlet Hastanesi'ne götürüldü. Burada tetkik ve tedavisi yapılan Uzan, daha sonra ilaç yazılarak cezaevine yollandı. 
     Uzan'ın, cezaevine getirildikten sonra iki gün müşahede altında tutulduğu, ardından da Almanya'daki bazı Türk vatandaşlarını 'yüksek kar payı vaadiyle kandırarak dolandırdığı' iddiasıyla tutuklu yargılanan Akgündüz'ün odasına yerleştirildiği öğrenildi. 
     
     22 kişinin daha ifadesi alındı 
     Polis, İmar Bankası soruşturması kapsamında 'usulsüz hisse devri' iddiasına ilişkin, Uzan Grubu'na bağlı şirketlerde çalışanların ifadeleri almaya devam ediyor. Şişli Cumhuriyet Savcısı Mecit Ceylan'ın talimatıyla harekete geçen polis, Uzan Grubu'na bağlı şirketlerde çalışan ve hisse devir evraklarında imzaları bulunan 252 kişiden 22'sine daha ulaşarak, dün Mali Şube Müdürlüğü'ne getirdi. Şubede sorguları yapılan bu kişiler, daha sonra salıverildi. Aynı konuya ilişkin önceki gün de 13 kişinin ifadesine başvurulmuştu. 
     
</TEXT>
</DOC>
