<DOC>
<DOCNO> 197383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/spor/ygokberk.html </URL>
<DATE> 2003/11/23/ </DATE>
<TIME>  </TIME>
<AUTHOR> Bilgin GÖKBERK  </AUTHOR>
<HEADLINE>
Sorun "orta"da 
</HEADLINE>
<TEXT>

   
   Batista orta saada her yere koşuyor belki, rakibi de bozuyor belki. Ama Galatasaray'ı da bozuyor. Üstelik "belki"siz bozuyor. "Top"suz oynayanlardan o. "Top"la oynayamayanlardan da. Marcel Desailly anlatıyordu. Milan'da ilk maçına çıkarken Fabio Capello, "Defansın önünde her topa sulanacaksın, kaparsan da ya Saviçeviç'e vereceksin, o müsait değilsen de Baresi'ye vereceksin" demiş. Batista Galatasaray'ın Desailly'si değil tabii. Ama Desaillyvarisi. Galatasaray'ın Saviçeviç'i de yok tabii. Saviçeviç gibisi de. Belki gibisinin gibisi de. Ama Baresivarisi var Frank de Boer. Bir ona verince oyun biraz rahatlıyor zaten. O da çok yakınındaysa, Batista biraz uzağındakine top da veremiyor zaten. Yakınındaki Sabri'ye, Ayhan'a, Hasan'a, Prates'e de verse ne olacak ki sanki. Ergün de tribünde . Onlar da uzun ve araya top atmada Batista'nın bir fırt daha iyisi değil mi sanki. Kalecilerinin Bratu'ya attığı o uzun topun gibisini bile, 90 küsür dakika boyunca tüm orta sahası atamadı mesela. Bratu seviyor o topları, belli Gol oldu zaten . Ama gibisini bile atamadılar. Galatasaray'ın orta sahası "top"suz belki koşuyor, belki rakibi sıkıştırıyor da. Belki rakibini rahatsız ediyor. Ama "top"la Terim'i de, bizi de, herkesi de sıkıyor, rahatsız ediyor. Futbol, Galatasaray'ın orta sahasında Amerikan futbolunun o dan - duncu haline, o itiş - kakış haline dönüşebiliyor. Sorun ortada zaten. Galatasaray'ın ortasında da zaten. Oradaki "fut"lar, "bol"ları ya "dan" diye ileriye vuruyorlar, ya da "dun" diye geriye. Mesela en az değişime uğrayan Galatasaray'ın gerisi, en çok eleştirilen Frank de Boer ve Bülent ikilisi, Galatasaray'ın en az eleştirilmesi gereken bölümü bence. Rakipten çok kendi "orta"larından korkuyorlar. Sorun Galatasaray'ın savunmasında değil, Galatasaray'ın savunmasını orta sahasının savunmamasında. 
   Mesela ilk 30 dakikada Mondragon iki "yüzde yüz"ü kurtarmıştı, Denizli de bir "yüzde yüz"ü kaçırmıştı. Denizli'nin bir topu direkten dönmüştü. Mesela h l 1 - 1 diye herkes şaşırmıştı. Mesela 4 - 1 olsaydı kimse de şaşırmazdı. 
   İkinci 45'e dengesiz Batista'yı ve kontrolsüz Prates'i çıkartmadı Terim. Cihan'ın "sağ"ı ile ortada dengeyi, Apo'num "solu" ile solda kontrolü sağlamak istiyordu belli ki. Ama 70'de Kolombiyalı kızardı, kızdı da, taaa nerelerden gelmişti son anda Denizli'ye yetişmişti... 
   89'da Galatasaray frikik kazandı. Frank de Boer oradaydı. Hatta Apo da. Hakan "ben" dedi, o attı, tabii atamadı. 90 küsürde Denizli "biz" dedi, attı 2 - 1. 
   Metin Tokat da emekliliğini bekleyen tipik bir devlet memuru gibiydi. "İdare ederek" idare etti. Galatasaray ile bağlayalım. O da "İdare etmek" istedi, ama edemedi. 
   
      
   
</TEXT>
</DOC>
