<DOC>
<DOCNO> 197493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/son/sontur17.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan yabancı basına açıklamalar... 
</HEADLINE>
<TEXT>

     Başbakan Recep Tayyip Erdoğan, İstanbul'da gerçekleşen terör olaylarının, Türkiye'nin istikrarına atılmış bombalar olduğunu söyledi. 
     Başbakan Erdoğan, Üsküdar Emniyet Mahallesi'ndeki evinde, CNN International'daki ''CNN Insight'' programında yayınlanmak üzere Jonathan Mann'ın, BBC2'deki ''News Night'' adlı programda yayınlanmak üzere Tim Whewell'in sorularını cevaplandırdı. 
     Edinilen bilgiye göre, Başbakan Erdoğan bu açıklamalarda, Türkiye'nin son bir yıl içinde güven ve istikrara kavuştuğunu belirtti. 
     Ekonomik parametrelerin halka umut verecek şekilde iyiye gittiğini anlatan Erdoğan, ''Dolayısıyla terör olayları, Türkiye'nin istikrarına atılmış bombalardır'' dedi. 
     Terör olaylarında bazı Türk vatandaşlarının da yer aldığını dile getiren Başbakan Erdoğan, ''Bu olaylarda bazı Türk vatandaşlarının taşeron olarak kullanıldığı görüldü, ama olay tamamen uluslararası boyuttadır'' diye konuştu. 
     ''Bu olaylar batı ile ilişkilerinizi değiştirecek mi '' sorusu üzerine Erdoğan, şunları söyledi 
     ''Stratejik ortaklarımızla ilişkilerimizi terör örgütlerine göre belirleyecek değiliz. Halkımız ve tüm insanların çıkarı neyi gerektiriyorsa, onu yaparız. Bu ilişkiler 1-2 yıl içinde gelişmiş ilişkiler değil. Yaklaşık 50 yıllık geçmişi var. Stratejik ortaklarımızla ilişkilerimize aynı kararlıkla devam edeceğiz.'' Başbakan Recep Tayyip Erdoğan, terörün dini, milliyeti olmadığına da dikkat çekerek, legale illegal yollardan ulaşılamayacağını vurguladı. 
     Medeniyetler çatışması kavramının doğru olmadığını da kaydeden Erdoğan, dünyanın, medeniyetlerin buluşması için çalışması gerektiğini, bunun adresinin de AB olduğunu ifade etti. 
     
     ''TÜRKİYE'YE GİTMEYİN'' ÇAĞRISINA CEVAP 
     Başbakan Erdoğan, ''Bu olaylardan sonra insan hakları konusunda ek tedbirler, kısıtlamalar alınacak mı Çünkü ABD'de sıkı önlemler alınmıştı. Sizde de böyle olacak mı '' şeklindeki soru üzerine, 11 Eylül'den sonra ABD'de sıkı önlemler alındığını, hatta bunu kendisinin de yaşadığını, ayakkabısının çıkarılarak topuğunun bile kontrol edildiğini hatırlattı. 
     Erdoğan, ''Ama biz tedbirlerimizi, istihbarat ve güvenlik alanında alacağız. Demokrasi ve insan haklarından asla taviz vermeyeceğiz'' dedi. 
     Başbakan Erdoğan, İstanbul'da yaşanan olaylardan sonra ''İstanbul'a gitmeyin'' çağrısı yapılmasını nasıl değerlendirdiğinin sorulması üzerine de, terörün sadece Türkiye'de yaşanmadığını, dünyanın pek çok ülkesinde terör olaylarının görüldüğünü belirtti. 
     Erdoğan ''Bu tür kısıtlamalar terörün amaçladığı şeyi sağlar. Özgür dünya, teröre karşı dayanışmasını göstermek için seyahat kısıtlaması yerine, asıl şimdi seyahate gidilmesini istemesi gerekir'' şeklinde konuştu. Başbakan Erdoğan, bu görüşmelerin ardından saat 13.30 sıralarında İçişleri Bakanı Abdülkadir Aksu ile İstanbul Valisi Muammer Güler ve Emniyet Müdürü Celalettin Cerrah'ı evinde kabul etti. 
     
</TEXT>
</DOC>
