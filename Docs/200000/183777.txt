<DOC>
<DOCNO> 183777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/son/sontur05.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollywood'un kaçak gelinleri... 
</HEADLINE>
<TEXT>

     Birkaç gün kala düğününü iptal eden şarkıcı Jennifer Lopez'in, Hollywood'un tek ''kaçak gelini'' olmadığı ortaya çıktı. Demi Moore'dan Julia Roberts'a, Gwyneth Paltrow'dan Pamela Anderson'a değin pek çok yıldız, nişanlılarını düğüne kısa süre kala yarı yolda bıraktı. 
     Internetteki ''netscape'' sitesinin derlemesine göre, Lopez, ünlüler dünyasının ne ilk, ne de son ''kaçak gelini''. Görkemli bir düğünle 14 Eylül'de aktör Ben Affleck ile evlenmesi beklenen Lopez, nikahı birkaç gün kala iptal ederken, ayrılıp ayrılmadıkları yönündeki spekülasyonlar hala sürüyor. 
     Beyazperdenin ''kaçak gelinleri'' arasında başı, ''Kaçak Gelin-Runaway Bride'' adlı filmde dört nişanlısını düğün günü terk eden bir kadını canlandıran Julia Roberts çekiyor. Gerçek hayatta da aynı olayı baştan sona yaşayan Roberts'ın ''kaçaklık'' öyküsü, 1991'de gerçekleşti. 
     ''Flatliners'' filminin setinde tanıştığı Kiefer Sutherland ile nişanlanan 23 yaşındaki Roberts, gelinliği bile dikilmiş olmasına rağmen, nikaha üç gün kala adeta sırra kadem bastı. Dedikodular tüm hızıyla sürerken, ''kaçak gelinin'' nikahı iptal ettiği ve kararının arkasında da Sutherland'in en samimi arkadaşı aktör Jason Patric'in bulunduğu ortaya çıktı. Roberts, o günden sonra başından iki evlilik geçmesine rağmen hala mutluluğu yakalayamadı. 
     
     ''KAÇAK'' DEMI... 

     Yıl 1986... O dönemde henüz 24 yaşında olan sinemanın 41 yaşındaki ünlü yıldızı Demi Moore, ünlü aktör Emilio Estevez ile örnek çift olarak gösteriliyordu. 
     Planlarını 13 Aralık'ta Bel Air'daki evlerinde hayatlarını birleştirmek üzerine kuran çift, aniden yollarını ayırdı. İkili, davetiyeler gönderilmiş ve nikah için gelinlik dahil tüm hazırlıklar tamamlanmış olmasına rağmen, Moore'un kararıyla ayrıldı. Bu ani ayrılıkla ilgili pek çok iddia ortaya atılsa da, çift sadece, ''artık yalnızca arkadaşız'' açıklamasıyla yetindi. Ancak, ''sıkı dostlar'' Estevez ile Moore'u bir daha yan yana gören olmadı. 
     Genç oyuncu Tara Reid ile Carson Daly ikilisi de oldukça mutlu bir çift olarak görülüyordu. Genç yaşta çocuk sahibi olmak istediklerini ifade eden Reid, Daly'nin çapkınlıklarından bıkınca bu kararından vazgeçti. 
     Brad Pitt ile evlenmesi beklenirken nişanı atan Gwyneth Paltrow ile şarkıcı Kid Rock'la evlenecekleri günü bile ilan etmişken ayrılan Pamela Anderson da Hollywood'un ''kaçak gelinleri'' arasında. 

     
</TEXT>
</DOC>
