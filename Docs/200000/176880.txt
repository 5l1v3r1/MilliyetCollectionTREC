<DOC>
<DOCNO> 176880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/spor/spo02.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
SICAK SAATLER 
</HEADLINE>
<TEXT>

   Fenerbahçe, Brezilyalı stoper Alex'in transferini rafa kaldırdı. Yönetim, Musevi cemaatinin önerdiği İsrailli Eral Berkoviç, Omni ve Avi Nimni için Daum'dan görüş almaya karar verdi 
   YALÇIN TÜRK 

   
   Geri adım atıldı 
   TRANSFER çalışmalarını aralıksız sürdüren Fenerbahçe uzun süredir peşinden koştuğu Brezilyalı stoper Alex'i şimdilik askıya aldı. Daum'un ısrarla istediği genç oyuncu konusunda Santos kulübünün sürekli problem çıkarması üzerine yönetim geri adım attı. Ligde şampiyonluğa oynayan ve taraftar baskısından çekinen Santos, Alex'i ancak aralık ayında verebileceğini bildirdi. 
   
   Alternatifler sırada 
   TEKNİK Direktör Daum'un bu futbolcuya tekrar yönelmesi halinde, Fenerbahçe Alex için yıl sonunda yine Santos'un kapısını çalacak. Bu arada Alex transferinin gerçekleşmemesi üzerine Sarı - Lacivertli yöneticiler, Brezilya'da çalışmalara yeniden hız verdi. Alternatifli olarak yapılan araştırmalarda, savunmanın göbeğine düşünülen 2 ve 3. tercihler için düğmeye basıldı. 
   
   Sürpriz gelişme 
   TÜRKİYE'DEKİ Musevi cemaatinin içinde bulunan Fenerbahçeliler ise sürpriz bir şekilde yönetime iki İsrailli oyuncu önerdiler. İngiltere'nin Manchester City takımında forma giyen Eral Berkoviç, Maccabi Tel Aviv'de oynayan Avi Mimni ve Hapoelli Omni Okfer için olumlu referans verilmesi üzerine yöneticiler, İsrail Milli Takımı'nda oynayan iki oyuncuyu Teknik Direktör Daum'a bildirdiler. Yönetim Alman hocanın kararına göre hareket edecek. 
   
      Alper imzaladı    SARI - Lacivertli takımın Gaziantepspor'dan kiraladığı Alper dün sözleşme imzaladı. Asbaşkan Osman Yalçın, teknik kadronun isteği doğrultusunda transfer çalışmalarını sürdürdüklerini belirterek, "Alper umarım burada başarılı olacak ve sezon sonunda bizimle uzun süreli bir anlaşma imzalayacaktır" dedi. 25 numaralı formayı giyecek olan Alper ise Fenerbahçe'nin hedeflerine ulaşması için elinden geleni yapacağını söyledi. 
   
   Ceza tehlikesi    Trabzon'daki olaylar nedeniyle Disiplin Kurulu'na gidecek olan Fenerbahçe Kulübü'ne ağır ceza gelebileceği belirtildi 
   
   Karar yarın 
   GEÇEN hafta sonu oynanan Trabzonspor - Fenerbahçe maçının devre arasında iki takım taraftarları arasında çıkan olaylar nedeniyle bugün disiplin kuruluna sevk edilecek olan iki kulüp hakkında verilecek karar yarın belli olacak. Hakem ve gözlemci raporlarında olayların başlamasına Sarı - Lacivertli taraftarların yol açtığının belirtildiği öğrenildi. 
   
   Rakip Persepolis 
   FENERBAHÇE'YE verilecek cezanın ağır olabileceği, Trabzonspor'un ise sadece ihtar ve para cezası alabileceği vurgulandı. Bu arada Sarı - Lacivertliler bugün İran'ın Persepolis takımıyla özel bir maç oynayacak. Teknik Direktör Christoph Daum'un yedek oyuncuları deneyeceği karşılaşma Maltepe Stadı'nda saat 18.00'de başlayacak. 
   
   Daum fren yaptı    ELAZIĞSPOR maçının hazırlıklarına devam eden Fenerbahçe, Teknik Direktör Daum yönetiminde yaklaşık iki saat süren bir idman yaptı. Antrenman istasyon çalışması ile başladı, taktik ağırlıklı çift kale ile tamamlandı. Alman hoca, oyuncuların yorgun düşmesi üzerine Elazığ maçına kadar antrenman sayısını bire indirdi. Sıcak hava nedeniyle iki kez mola alan oyuncular, su içip formalarını değiştirdiler. 
   
   5 milyar yardım    Teknik Direktör Daum, Lösemili Çocuklar Vakfı'na beş milyar lira bağışta bulundu. Vakıf başkanı Prof. Dr. Gündüz Gedikoğlu ile dün bir araya gelen Alman hoca, bir gazete ile yaptığı röportaj için aldığı beş milyar lirayı teslim etti. Gedikoğlu, "Sayın Daum, 8 yıllık onursal üyemiz ve çocuklarımızın hamisidir" diye konuştu. 
   
   
</TEXT>
</DOC>
