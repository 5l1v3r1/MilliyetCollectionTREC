<DOC>
<DOCNO> 164926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/soneko09.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziraat Bankası, pereja hisselerini satışa çıkardı... 
</HEADLINE>
<TEXT>

     Ziraat Bankası, Pereja İleri Kimya Sanayi A.Ş'deki yüzde 75.117 oranındaki hissesini sürekli satış yöntemiyle satışa çıkardı. 
     Bankanın iştiraklerinden Pereja İleri Kimya Sanayi A.Ş'deki hisseler Hazine nam ve hesabına blok olarak satılacak. 
     İhale, zaman sınırlaması olmaksızın, ''kapalı zarf teklif alma usulü'' ile banka tarafından gerekli görülmesi halinde, görüşmeler yapmak suretiyle ''pazarlık usulü'' ile de gerçekleştirilebilecek. 
     Ancak ihale, lüzumu halinde pazarlık görüşmelerine devam edilen teklif sahiplerinin katılımıyla, ''açık artırma'' ile de sonuçlandırılabilecek. 
     Bu arada bankanın gerekli görmesi durumunda ihale, kamuoyuna açık ve noter huzurunda da yapılabilecek. 
     İstekliler, şirket hakkında hazırlanan tanıtım dokümanı, ihale şartları ve ortak girişim beyannamesini, Ankara Tandoğan'da bulunan Merkez Muhasebe Daire Başkanlığı'na yatırdıkları bedel mukabili, Yenimahalle'de bulunan Ziraat Bankası Genel Müdürlüğü Satın Alma ve İnşaat Dairesi Başkanlığı'ndan temin edebilecekler. 
     Teknik şartnameye göre hazırlanacak teklif mektupları, tanıtım dökümanı ile birlikte en geç 31 Temmuz 2003 tarihinde saat 15.00'e kadar zaman sınırlaması olmaksızın Satın Alma ve İnşaat Dairesi Başkanlığı'na elden teslim edilecek. 
     Teklifler, aynı gün komisyon tarafından açılarak değerlendirilecek. 31 Temmuz 2003 tarihine kadar teklif verilerek ihale yapılmadığı takdirde, teklif alınmaya devam edilecek, her ayın son Perşembe günü saat 15.00'e kadar verilecek teklifler, aynı gün ve saatte açılarak değerlendirilecek. 
     Satışa katılmak isteyenlerden, 94 bin 920 ABD doları tutarında geçici teminat bedeli alınacak. İhalede asgari bedel 3 milyon 164 bin ABD doları olarak tespit edildi. 
     Hisseleri satışa sunulan, Pereja İleri Kimya Sanayii A.Ş'nin ödenmiş sermayesi 96 milyar lira olarak açıklandı. 
     
</TEXT>
</DOC>
