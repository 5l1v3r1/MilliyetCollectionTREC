<DOC>
<DOCNO> 155705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sontur45.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
"Rum yönetiminin taleplerine ambargo kalkarsa olumlu bakıyoruz" 
</HEADLINE>
<TEXT>

     Başbakan Recep Tayyip Erdoğan, Rum yönetiminin hava koridoru ve limanlar konusundaki taleplerine, ''Ambargoların kalkması halinde olumlu baktıklarını'' söyledi. 
     Erdoğan, Kıbrıs'tan asker çekmenin gündemlerinde bulunmadığını bildirdi. 
     Başbakan Erdoğan, KKTC Cumhurbaşkanı Rauf Denktaş ile Cumhurbaşkanlığı'ndaki görüşmesinin ardından düzenlenen ortak basın toplantısında, gazetecilerin sorularını yanıtladı. Rum Yönetimi Lideri Papadopulos'un, ''Başbakan Erdoğan'ın KKTC'yi ziyaretinin yasal olmadığı'' sözlerinin hatırlatılması üzerine, Erdoğan, ''Ben yasal bir ziyaret yaptım'' dedi. 
     ''Annan Planı'nın yeniden gündeme getirilmesiyle ilgili ne düşünüyorsunuz '' sorusu üzerine de Erdoğan, ''Taraflar mutabık kaldıktan sonra, Annan Planı'ndan istifade edebilirler'' ifadesini kullandı. 
     ''Kabul edilir mi '' sorusuna ise Erdoğan, ''İstifade edilebilinir, müzakere edilebilinir'' dedi. 
     Denktaş da Erdoğan'ın sözleri üzerine, ''Cevap gayet sarihtir. Sayın Genel Sekreter'in söylediği de gayet sarihtir. 'İki taraf mutabık kaldığı takdirde masadadır' demiştir. İki taraf mutabık kaldı diye bir durum henüz yoktur'' karşılığını verdi. 
     
     SIRBİSTAN-KARADAĞ MODELİ 
     Sırbistan-Karadağ modeliyle ilgili olarak da Denktaş, şunları söyledi 
     ''Bir modeldir. Güzel bir modeldir. O tarafta o model uygulanır, bu tarafta tam aksi yapılır. İki ayrı ölçek vardır. Bunlar hep bizi düşündürmektedir. 
     KKTC'nin suçu nedir Meşru bir hükümeti olmayan bir kuruluşun başına meşru hükümeti olarak dikmek çabası, 40 yıldır devam etmektedir. Bunun bir sonuç vermediği görüldüğü halde, kimse yeni bir vizyon ile duruma, Kıbrıs'a bakıp, 'Hata nerede olmuştur ' sorusunu sormamaktadır. Sorsalar, cevabını bulacaklardır. Hata kendilerindedir. Meşru hükümet olmayan bir idareyi meşru hükümet olarak desteklemek suretiyle, Kıbrıs meselesinin hallini 40 yıl engellemişlerdir, geciktirmişlerdir.'' 
     
     ''GÜNDEMİMİZDE ASKER ÇEKMEK YOK'' 
     Başbakan Erdoğan, bir başka gazetecinin, ''Dışişleri Bakanı Abdullah Gül'ün, 'Eğer KKTC'ye ambargo kaldırılırsa, Güney Kıbrıs'ı tanıyabiliriz' yönünde açıklamaları var'' sözleri üzerine, ''Burada zannediyorum yanlış bir iletişim söz konusu. Böyle bir ekonomik ambargo kalkarsa, Güney Kıbrıs Rum Yönetimi tanınır diye bir defa içinde çelişkilerle dolu olan bir tespit. Sayın Gül böyle bir ifadeyi kullanmamıştır. Kullanmış olsa, zaten benim de ondan haberim olur'' diye konuştu. 
     Erdoğan, ''KKTC'den asker çekilmesi konusunda bir görüşmeniz oldu mu '' sorusuna ise ''Hayır, bir güvenlik sorunudur. Gündemimizde zaten böyle bir konu yok'' dedi. 
     
     ''TEHDİT DEVAM EDİYOR, MÜDAFAA DA DEVAM EDİYOR'' 
     KKTC Cumhurbaşkanı Denktaş da aynı soruya şu karşılığı verdi 
     ''Rum idaresi, ortaklık makamını 40 yıldır silahla işgal etmiş bulunmaktadır. Silahlanmaya devam etmektedir. Kuzeyi düşmandan kurtaracağı beyanları devam etmektedir. Dolaylı Enosis'i yapmış olduklarını beyan etmektedir. Dolayısıyla, bu tehdit her gün meşru Kıbrıs hükümetini tetiklediği sürece, bu tehdit bize devam etmektedir. Bu tehdit var olduğu için, bizi hemen denize dökmek üzere olduğu içindir ki Türkiye garantörlük hakkını kullanarak gelmiş, bizi soykırımdan kurtarmıştır. Dolayısıyla tehdit devam ediyor, müdafaa da devam ediyor.'' ''Sorunu Türkiye ve Yunanistan mı çözer diyorsunuz '' sorusuna Erdoğan, ''Hayır, Kuzey Kıbrıs ve Güney Kıbrıs Rum Yönetimi...'' karşılığını verdi. 
     
     HAVA KORİDORU VE LİMANLAR 
     ''Sayın Başbakan, ambargoların kaldırılması konusunu biraz açar mısınız Rum yönetiminin Türkiye'den taleplerine nasıl bakıyorsunuz, özellikle hava koridoru ve limanlar konusuna '' soruları üzerine ise Erdoğan, şunları söyledi 
     ''Ambargoların kalkması halinde olumlu bakıyoruz ve ekonomik konuda her yönüyle KKTC'ye bu cesareti, bu desteği vermeye hazırız. Yine bu ambargoların kalkması konusunda bu cesaretlendirmeyi, bu desteği Yunanistan'ın da Güney Kıbrıs'a vermesi halinde inanıyorum ki bunlar kalkacaktır. O zaman limanlar ve havaalanları sorunları da kendiliğinden kalkacak ve ondan sonra gerisi gelecektir.'' Erdoğan, bir gazetecinin, ''AİHM'nin iç hukuk sistemini kurması için KKTC'de bir mahkeme kurulması gündeme gelmişti. Bu konu sizin de gündeminize geldi mi '' sorusuna, ''Öyle bir gündemimiz olmadı. Öyle bir gündem maddemiz de yoktu'' karşılığını verdi. 
     ''Geleceğe yönelik verdiğiniz mesajların algılanacağına inanıyor musunuz '' sorusuna da Erdoğan, ''Algılanacağı umuduyla bu mesajı verdim. Verdiğimiz her cümleyi bir yerlere ulaşsın diye veriyoruz. Ben bu inançtayım'' diye konuştu. 
     
</TEXT>
</DOC>
