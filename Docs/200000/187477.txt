<DOC>
<DOCNO> 187477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sondun22.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika basını "Ankara bölgesel güç olma yolunda" 
</HEADLINE>
<TEXT>

     Belçika gazeteleri, Irak'a Türk askeri gönderilmesine ilişkin haber ve yorumlarda, Ankara'nın ''bölgesel güç'' olma iddiasını artırdığını yazdılar. 
     Yüksek tirajlı ''Le Soir'' gazetesi, Dışişleri Bakanı ve Başbakan Yardımcısı Abdullah Gül'ün, ''Irak'a yabancı işgal süresini uzatmak için değil, kısaltmak için gidiyoruz'' sözleri üzerinde durarak, Türk ordusunun, Bağdat'ın kuzey ve batısında, yabancı işgal güçlerine karşı en fazla saldırı olan, en riskli bölgelerde sorumluluk üstleneceğini öne sürdü. 
     Türk askerlerinin Kuzey Irak'tan geçerken kullanacakları lojistik koridorun da riskli olduğunu yazan gazete, Ankara'nın ABD'den, Kuzey Irak'taki terör örgütü PKK KADEK militanlarının etkisiz hale getirilmesini istediğini, ancak ABD'nin bu amaçla kuvvet kullanmak taahhüdüne kesinlikle girmediğini anlattı. 
     Geçen Mart ayında tezkerenin reddedilmesinin Türkiye-ABD ilişkilerini sarstığını ve Amerikalıları zor durumda bıraktığını ifade eden ''Le Soir'', Türk askeri gönderilmesi kararının ardından Irak'taki tepkilere ve Türk kamyon şoförlerine saldırı olaylarına da yer verdi. 
     ''La Derniere Heure'' gazetesi de ''ABD Irak'ta yeni bir müttefik buldu'' diyerek, Türk askerinin Amerikalılara takviye kuvvet sağlayacağını, ancak Iraklıların tepkileri nedeniyle bazı sorunları da beraberinde getirebileceğini yazdı. 
     Türk askeri varlığının avantajdan çok sorun yaratmasının önlenmesi için önlemler alınması gereği üzerinde durulduğunu yazan gazete, Türk askerlerinin sayısı ve görev alanları gibi hassas konularda Irak yönetimi ile Amerikalılar arasında pazarlıklar olacağını, Amerikalıların zor bir hakemlik işine girişeceklerini anlattı. 
     
     LIBERATION GAZETESİ 
     Fransa'da yayınlanan Liberation gazetesi, ABD'nin Türkiye'den Irak'a asker göndermesini istemesini, ''Bush yönetiminin jeopolitik cahilliğinin yeni bir yanılgısı olarak'' yorumladı. 
     Liberation gazetesinin eski yazı işleri müdürü Jacques Amalric'in bugün yayınlanan makalesinde ayrıca, Türkiye'nin Irak'a asker gönderme kararına karşı çıkıldı. 
     Makalede, ''ABD'nin tersine Irak halkı, Türkleri bölgedeki kardeşleri olarak görmüyor. Türkiye'nin, Iraklı Türkmenleri korumak ve terör örgütüyle mücadele gerekçesiyle, petrol kaynaklarının zengin olduğu Kuzey Irak'ı kontrol altına almak için bölgeye girdiğini düşünüyor'' denildi. 
     Liberation'un Bağdat muhabiri tarafından kaleme alınan bir haberde ise ''Türkiye'nin Irak'a asker gönderme kararının, Bağdat'taki geçici yönetimle ABD arasında ilk ciddi krize yol açtığı'' yorumu yapıldı. 
     
</TEXT>
</DOC>
