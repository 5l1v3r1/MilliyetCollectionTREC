<DOC>
<DOCNO> 159225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sondun32.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'da Öcalan davası sürüyor... 
</HEADLINE>
<TEXT>

     Terör örgütü PKK'nın başı Abdullah Öcalan ve Yunanistan'a yasadışı girmesini sağlayan 11 kişinin yargılandığı Atina Ağır Ceza Mahkemesi'ndeki davanın 3. duruşması bugün yapıldı. 
     Duruşmada ifade veren eski Kamu Düzeni Bakanı Filipos Peçalnikos, ''Öcalan'ın Yunanistan'a geldiğini eski Dışişleri Bakanı Theodoros Pangalos ile Yunanistan İstihbarat Teşkilatı'nın EYP eski Başkan Yardımcısı Filipos Lukopulos'dan öğrendiğini'' söyledi. 
     Peçalnikos, terör örgütü başı Öcalan'ın Yunanistan macerasında başrolü oynayan emekli deniz subayı Andonis Naksakis'in ''konuyu ele alış tarzında hiç olgunluk göstermediğini'' kaydettiği ifadesinde, Naksakis'in Öcalan'ın Yunan hükümeti tarafından istenmediğini bildiğini belirtti. 
     Terör örgütü başının Yunanistan'a gelmesine yardımcı olanların ''büyük ihtiyatsızlık'' gösterdiklerini söyleyen Peçalnikos, ''Naksakis'in uluslararası ilişkilerde gerginlik yaratmak gibi bir hedefinin olmadığını düşündüğünü'' de kaydetti. 
     Öte yandan, terör örgütü başı Öcalan'a eşlik eden teröristler Ayfer Kaya ve Cengiz Yakar, Yunanistan'a yasadışı yollardan girmekten gıyablarında yargılandıkları davanın bugünkü duruşmasında hazır bulundular. 
     Kaya ile Yakar, savcının tutuklu yargılanmaları talebine karşı, tutuksuz yargılanmak istediklerini söylediler. 
     Mahkemenin, Kaya ile Yakar'ın talebini yarın yapılacak duruşmada ele alacağı açıklandı. 
     Atina Ağır Ceza Mahkemesi'ndeki davanın ilk duruşması, 8 Ocak 2003'de yapılmıştı. 
     
</TEXT>
</DOC>
