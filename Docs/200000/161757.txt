<DOC>
<DOCNO> 161757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/ekonomi/eko06.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bürokratik oligarşi var 
</HEADLINE>
<TEXT>

     ŞÜKRAN PAKKAN 

     Başbakan Recep Tayyip Erdoğan, "Bürokratik oligarşi var. Siyaseti parmağında oynatıyorlar" dedi. Avrupa Birliği yolunda kimsenin kendilerine 'takoz olmaması' uyarısında bulunan Erdoğan, Bayrampaşa Carrefour'un açılışında yaptığı konuşmada, "Türkiye'de bürokratik oligarşi var. Siyaseti bile parmağının ucunda döndürüyor. Siyaseti seçimle sandığa gömersin ama bürokratı indiremiyorsun. 30 - 35 yıl orada" dedi. 
     Erdoğan, Carrefour açılışından önce de Deniz Ticaret Odaları Konseyi toplantısına katıldı. Burada yaptığı konuşmada denizcilere akaryakıt indirimi müjdesi verdi. Erdoğan, "Akaryakıttan alınan ağır vergi yükünü inşallah 1 Temmuz'da kaldıracağız. Kabotaj taşımacılığı neredeyse yok oldu. Kabotajda yük taşımacılığının yüzde 3'ü deniz yoluyla yapılmaktadır. Peki biz her yıl neyin bayramını kutluyoruz. Komik olan burası. Liman hizmet tarifelerinin TL cinsinden alınmasını da sağlayacağız" diye konuştu. 
     
Bütün ürünlerde KDV yüzde 2 olacak      'Kayıtdışı ile mücadele edeceklerini belirten Erdoğan, ilaçtan sonra diğer ürünlerde de KDV indirimine gidileceğini söyledi. Erdoğan bu konuda şöyle konuştu 
     "İlaçta KDV'yi yüzde 8'e çektik. Gıdada da bu uygulamaya gideceğiz. Ardından üretimde KDV'yi yüzde 2'lere indireceğiz. 
     İstediğin kadar vergi dairesinin kapısında 'vergilendirilmiş kazanç kutsaldır' de, kimse bunu yutmaz. Biz bu devri kapatıyoruz. Hakkı neyse o.. Anadolu tabirindeki gibi. Biz sürümden kazanacağız." 
     

</TEXT>
</DOC>
