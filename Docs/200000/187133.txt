<DOC>
<DOCNO> 187133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/dunya/adun.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İki aileden üç kuşak yok oldu 
</HEADLINE>
<TEXT>

   İsrail'in Hayfa kentinde cumartesi günü bir restorana düzenlenen intihar saldırısı, tam anlamıyla bir aile kıyımı oldu. İki İsrailli ailenin üç kuşağı birden öldü 
      DIŞ HABERLER SERVİSİ 

   
   İsrail'in liman kenti Hayfa'daki bir lokantaya geçtiğimiz cumartesi günü düzenlenen intihar saldırısının büyük bir trajediye yol açtığı ortaya çıktı. Canlı bombayla birlikte 20 kişinin ölümüne yol açan bomba, lokantada yemek yiyen iki İsrailli ailenin üç kuşağını bir anda yok etti. 
   İsrail gazetelerine göre, Maxim Lokantası'nda meydana gelen patlama, intihar saldırılarını bir ölçüde kanıksamış olan İsrail'de psikolojik olarak derin bir travma yarattı. Halk arasında "Aile kıyımı" olarak anılmaya başlanan saldırıda, Zer Aviv ve Almog aileleri, anne - baba, çocuklar ve torunlar olmak üzere üç kuşaktan toplam 10 ferdini kurban vererek neredeyse kökü kurudu. 
   59 yaşındaki anne Bruriya Zer Aviv, Maxim'e yemeğe giderken, ailesini felakete sürüklediğini bilmiyordu. Oğlu Betzalel 30 , gelini Keren 29 , erkek torunu Liran 4 ve kız torunu Noya 14 aylık patlamada ölünce kendisi ve ailesi bir anda yok oldu. Birkaç masa ötedeki Almog ailesini de benzer bir akıbet bekliyordu. Baba Ze'ev Almog 71 , anne Ruth 70 , oğul Moshe 43 , erkek torun Tomer 7 , kızı Gallit'in oğlu Assaf 10 patlamanın etkisiyle öldü. Ze'ev'in kızı Gallit ve gelini Orli ile 2 torunu da ağır yaralandı. 
   "Aile kıyımı" başka bir yönüyle de dikkat çeken bir sonuç yarattı. Bir İsrailli ile Arap kökenli iki işadamının ortak çalıştırdığı Maxim Lokantası'nın müşterileri de tıpkı patronlar gibi karma etnik kökene sahipti. Yani kurbanlar her iki kesimden oldu. Maxim iki düşman halkın bir araya gelebileceğini kanıtlarken, patlama barışa vurulan her darbenin iki kesimi de yaralayacağını ortaya koydu. Çünkü saldırıda ölenlerin dördünün Arap olduğu anlaşıldı. 
   
   
   
</TEXT>
</DOC>
