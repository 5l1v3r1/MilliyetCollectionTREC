<DOC>
<DOCNO> 190365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sondun05.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hatemi Meclis nükleer anlaşmayı onaylamalı 
</HEADLINE>
<TEXT>

     İran Cumhurbaşkanı Muhammed Hatemi, Meclis'in, İran'ın uranyum zenginleştirme çalışmalarını askıya alması ve Nükleer Silahların Yayılmasını Önleme Anlaşması'nın NPT ek protokolünü onaylaması gerektiğini söyledi. 
     İRNA'nın haberine göre, Hatemi, Bakanlar Kurulu toplantısı sırasında gazetecilere yaptığı açıklamada, diğer anlaşmaların olduğu gibi bu anlaşmanın da Meclis'e sunulması ve Meclis'in onayını alması gerektiğini belirterek, ''Nükleer silah elde etmeye çalışsaydık, ek protokolü imzalamak bizim için sınırlama olurdu, ancak nükleer silah peşinde olmadığımız için hiçbir şey kaybetmiş değiliz'' dedi. 
     Meclis, uranyum zenginleştirmenin askıya alınması ve ek protokolün imzalanması anlaşmasını kabul etse de Meclis'in kabulüne, sertlik yanlılarının denetimindeki Anayasayı Koruyucular Konseyi'nin onay vermesi gerekiyor. 
     Bu arada, üst düzey bir yetkili, NPT'nin sıkı ve habersiz denetimlerine izin veren ek protokolü için taslak anlaşmayı gelecek hafta imzalayacaklarını söyledi. 
     Fransa Dışişleri Bakanı Dominique De Villepin, İngiltere Dışişleri Bakanı Jack Straw ve Almanya Dışişleri Bakanı Joschka Fischer dün Tahran'da temaslarda bulunmuş, İran yönetimi ek protokolü imzalamayı ve uranyum zenginleştirme çalışmalarını askıya almayı kabul etmişti. 
     
</TEXT>
</DOC>
