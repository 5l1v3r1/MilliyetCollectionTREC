<DOC>
<DOCNO> 164339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sondun13.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük Valisi Güvenlik sorunumuz yok 
</HEADLINE>
<TEXT>

     Irak'ın Kerkük kenti Valisi Abdurrahman Mustafa, Kerkük'te güvenlik sorunu olmadığını belirtti ve ''Dünyanın diğer kentlerinde güvenlik nasılsa burada da öyle'' dedi. 
     Vali Mustafa, kentte güvenlikle ilgili bir sorun olmadığını kaydetti. 
     Savaş sırasında yağmalamalar olduğunu, ancak kısa sürede bunların önüne geçildiğini ifade eden Mustafa, göreve geldiği 28 Mayıs'tan bu yana sadece küçük güvenlik sorunlarıyla karşılaştığını, bunları da Amerikan askerleri ve kentteki polis gücüyle hallettiklerini söyledi. 
     Amerikan askerlerinin 24 saat devriye gezdiğini belirten vali, ancak asayişin genel olarak Kerkük Emniyet'i tarafından sağlandığını, kentin, Saddam rejimi sırasında olduğundan çok daha güvenli olduğunu ifade etti. 
     Kentin nüfusu konusunda ise Mustafa, ellerinde kesin bilgi bulunmadığını, yakın zamanda nüfus sayımı yapılması planı da olmadığını bildirdi. 
     Vali Mustafa, kentte Kürtleştirme iddialarıyla ilgili de şunları söyledi 
     ''Kerkük'te Kürtleştirme iddiaları tamamen yalan. Saddam rejimi sırasında Araplaştırma çalışmaları vardı ve bu politikalar kapsamında buradan gönderilen Kürtler gibi Türkmenler de geri döndü. Herkese kanunlar kapsamında eşit şekilde bakıyoruz. Bizim için Kürt, Türkmen, Arap farkı yok. Saddam rejimi sadece Kürtlere değil, Asurilere, Türkmenlere, Araplara da zulmetti.'' Irak'ın yeniden inşası konusunda henüz bir plan ve programları bulunmadığını söyleyen Mustafa, öncelikle hükümetin kurulması gerektiğini belirtti. Hükümet kurulduktan sonra kanunlar çerçevesinde komşu ülkelerdeki iş adamlarının Irak'ın inşasında yer almasını istediklerini söyleyen Mustafa, amaçlarının, Kerkük'ü baştan aşağı yenilemek olduğunu, bunun için Arap, Kürt, Türkmen herkesin el ele vererek, çalışacağını kaydetti. 
     Şu anda imkanların çok kısıtlı olduğunu anlatan vali, eğitim, sağlık, şehrin temizliği ve diğer alt yapı eksikliklerinin giderilmesi gerektiğini bildirdi. 
     Su ve elektrik sıkıntısının aşılması için kent konseyiyle işbirliği yaptıklarını belirten Mustafa, petrol kaynakları açısından dünyanın en zengin kenti olan Kerkük'ü modern bir şehre dönüştürmek istediklerini söyledi. 
     
     ''TÜRK İŞADAMLARI GÜVENLE ÇALIŞABİLİR'' 
     Saddam Hüseyin'in kenti yıllarca sömürdüğünü, ancak hiçbir yatırım yapmadığını kaydeden vali, petrolden elde edecekleri kaynakla Kerkük'ü kısa sürede komşu ülkelere de muhtaç kalmadan kalkındırabileceklerini, ama buraya gelip yatırım yapmak isteyenlere de yardımcı olacaklarını, özellikle Türk iş adamlarının çekinmeden Kerkük'e gelip, burada güvenle iş yapabileceklerini bildirdi. 
     Türkmenlerin kentin nüfusunun yüzde 70'ini oluşturduğu, bu çerçevede valinin Türkmen olması gerektiği görüşüne ilişkin de Mustafa, bunun yalnızca bir iddia olduğunu, etnik grupların dağılımının bilinmediğini, bir nüfus sayımının ardından çoğunluğu oluşturan gruptan bir valinin seçilebileceğini kaydetti. 
     Kerkük'te polislerin etnik kökeninin önemli olmadığını da vurgulayan Mustafa, halka iyi davranan ve iyi çalışan memurların önemli olduğunu belirtti. 
     
     KERKÜK ŞEHRİNE YENİ AMBLEM 
     Kentte Kürt bayraklarının asılması ve Arapça okul isimlerinin değiştirilmesiyle ilgili iddiaları değerlendiren vali, bu iddiaların hepsinin doğru olmadığını ifade etti. 
     Okulların isimlerinin değiştirilmesinin valilikle ilgili olmadığını bildiren Mustafa, okullara Kürtçe tabela asılmasının kendi ellerinde olmadığını söyledi. 
     Kerkük'ün özgür bir kent olduğunu, isteyen etnik grubun bayrağını asabileceğini belirten vali, ancak bir karışıklığı önlemek için Arap, Türkmen, Kürt ve Asurilerden oluşan kent konseyiyle toplantı yaptıklarını ve Kerkük'teki tüm etnik grupları yansıtabilecek, barışı simgeleyecek bir şehir amblemi hazırlamaya çalıştıklarını bildirdi. 
     Vali Mustafa, bu amblemin Kerkük'ü simgeleyeceğini ve kamu kurum ve kuruluşları ile kentin çeşitli yerlerine asılacağını kaydetti. 
     
</TEXT>
</DOC>
