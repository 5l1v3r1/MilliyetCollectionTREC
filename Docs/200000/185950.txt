<DOC>
<DOCNO> 185950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/yazar/pulur.html </URL>
<DATE> 2003/10/02/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
"Abdullah Gül'den haber var mı " 
</HEADLINE>
<TEXT>

   
   GÜNLERDİR, kime rastlasak, kimi görsek, hep aynı soru 
   "Abdullah Gül'den haber var mı " 
   Ne haberi, hangi haberi merak ediyorlar 
   Filmi başa almak lazım... 
   
   BATILILARIN ikiyüzlülüğünü, çift ölçülerini belirten bir yazı yazmıştık 22 Eylül 2003 , yazıda, bunu Meclis kürsüsünden söyleyen milletvekilleri de bulunduğunu belirtip bir örnek vermiştik 
   "Avrupa'nın özgürlük anlayışı, sadece kendi çıkarlarınadır dolayısıyla bu konuda da gerçek yüzü bellidir, Avrupa kulübünün gerçek tavrı budur... Müttefiklerin amacı Türkiye'yi bölmektir." 
   Yazıda "Kimdir bu milletvekili " diye soruyor, "O şimdi Dışişleri Bakanı Abdullah Gül'dür" cevabını veriyorduk. 
   
   İKİ gün sonra BM Türkiye Delegasyonu faksından Sayın Abdullah Gül'ün zehir zemberek bir açıklaması geldi "O konuşma kendisine ait değildi, yazımız, yalan ve yanlış bilgiye dayalıydı, tamamen yalandı, Meclis zabıtları ortadaydı, hangi oturumda, bu konuşmanın yapıldığını ispatlamalıydık..." 
   Sayın Bakan, yalan bilgiye dayanarak, o'nu kamuoyu önünde küçük düşürme gayretlerini, bizim gibi "yılların gazetecisi"ne de yakıştıramamıştı. 
   
   HERHALDE bu açıklamayı yiyip, yutacak değildik... 
   Sayın Bakan'ın isteğini yerine getirdik, bu konuşmayı hangi tarihte yaptığını TBMM Tutanak Dergisi'nden belgelendirdik, "Biz yalan yazmayız "... diyerek... 26 Eylül 2003 . 
   Yazımız şöyle bitiyordu 
   "Biz, Türkiye Cumhuriyeti Dışişleri Bakanı'na, hilaf - ı hakikat beyanda bulunuyor diyemeyiz, ama siz kendi deyiminizle, yılların gazetecisine yalancı demekten çekinmediniz. 
   Bir gün gelir vicdanınızla hesaplaşırsınız 
   - Yakıştı mı diye." 
   
   YAZININ yayımlandığı günün akşamı, Sayın Abdullah Gül, Amerika'dan aradı, hal hatır sorduktan sonra konuya noktayı koydu 
   "Özür dilerim, hata yaptım " 
   Sesinden üzgün olduğu belliydi, hatasını kabul eden insanın üzerine varmak da bizim tavrımız değildi 
   "Olabilir Sayın Bakan, kul hatadan münezzeh değildir." 
   Peki, Sayın Bakan bu hatayı nasıl yapmıştı Konuşmasını neden hatırlayamamıştı 
   "O konuşma, benim üslup ve tavrıma uygun bir konuşma değil, bu yüzden hatırlayamadım herhalde..." diyordu. 
   
   HAVAYI yumuşatmak istedik 
   "Bize gönderdiğiniz açıklamaya ilişik mektubunuzda, her türlü yasal haklarımı mahfuz tutuyorum diyordunuz, şimdi de biz, yasal haklarımızı kullanabilir miyiz " 
   "Siz bilirsiniz " 
   Güldük 
   "Latife Sayın Bakan, şaka yaptık... Bizim işimiz yazı yazmak, doğru bildiklerimizi yalan söylemeden, yanlış yapmadan yazmak, davayla, mahkemeyle işimiz yok " 
   Karşılıklı saygılarla telefonu kapadık... 
   Bu kadardır, ol hikayet 
   
      
   
</TEXT>
</DOC>
