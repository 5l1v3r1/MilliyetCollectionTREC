<DOC>
<DOCNO> 190927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/yazar/pulur.html </URL>
<DATE> 2003/10/24/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Eski politikacının nasihati ya da vasiyeti... 
</HEADLINE>
<TEXT>

   
   ŞİMDİ lafa "Talat Asal, diyor ki " diye başlasak "Kim bu Talat Asal " diye soracaklar. 
   Zira, toplumun bir kesimi öyle günübirlik yaşıyor ki, neredeyse Demirel'i de, Ecevit'i de unutacaklar... 
   Talat Asal, "27 Mayıs"ta, Yassıada'da Başbakan Adnan Menderes'i savunan avukatlardandır, şimdi bize 27 Mayıs anlattırmayın, ansiklopediye bakın sonra siyasete atılmış, milletvekili olmuş, bakanlık yapmış, Adalet Partilidir. 
   1961'de "süngülerin arasında" girdiği parlamentodan, 20 yıl sonra bakan olarak "silahla kovalanmış"tır. 
   Şimdi ne mi yapıyor 
   "Nişan yüzüğü takıyorum, nikah şahitliği yapıyorum, cenaze kaldırıyorum, bazen de yazıyorum." 
   
   YAZDIKLARI için "Kalırsam nasihatim, ölürsem vasiyetim olsun" diyor. Selis Kitapları 
   Kime nasihat, kime vasiyet 
   Politikacılara birinci madde şu 
   "Düşmeyeceksin 
   Ne pahasına olursa olsun, düşmeyeceksin " 
   
   SİYASETİN en önemli anahtarlarından biri delegeler... Talat Asal'a göre, bunlarla uğraşmak, düz duvara çıkmaktan bile zor yerin, öğrenimin, bilgin ne olursa olsun, delegelere dalkavukluk etmek zorundasın. 
   Bunlar da seçim ya da önseçim zamanı aslan kesilirlermiş, kızlarının nişanlarını, oğullarının düğünlerini, yavrularının sünnetlerini hep bu zamana denk getirirlermiş. 
   Ehhh, sen de adaysan, bunlara alınacak hediyeler için cebin dolu olacak... 
   
   YOK efendim, ben bu adamlarla uğraşamam, diyorsan... 
   Diyebilirsin de... 
   O zaman da sırtını "biri"ne dayayacaksın, öyle yüzlerce delegeyle uğraşmak yerine... 
   Kim bu 
   Genel başkan, yani "beyefendi" bin delegeye bedeldir. 
   Ama çantasını taşıyacaksın, kağıdını getireceksin, kalemini götüreceksin, paltosunu tutacaksın, şapkasını koruyacaksın, ellerini yıkarken havlusu hazır bekleyeceksin... 
   
   PEKİ adama yağdanlık, yalaka demezler mi 
   Çantacı, havlucu demezler mi 
   Talat Asal "Varsın desinler " diyor, aldırma 
   Bir de örnek veriyor 
   "Mükremin Amca " 
   Bu amca kimse, hepsini yapmış, koltuk üstüne koltuk kapmış... 
   Kimmiş acaba bu amca 
   Diyelim "beyefendi" sizin bir konuda düşüncenizi sordu, bilmediğiniz bir konu, "akşama düşün söyle" dedi. Akşam tekrar sordu 
   "Düşündün mü " 
   "Düşündüm efendim... Siz ne düşünüyorsanız, nasıl düşünüyorsanız, ben de öyle düşündüm ve düşünüyorum " 
   
   TALAT Asal'ın nasihati, ya da vasiyeti sürüp gider, yerimiz yetmez. Hele "beyefendi"nin ziyafette, gizli rakı içiş tekniği var ki 
   İster nasihat, ister vasiyet deyin, Talat Asal eskilerin deyimiyle, siyasetin "lazım - ı gayri mürafık"ının yani "ayrılmaz parçasının" ne olduğunu öyle kısa ve kesin anlatır ki 
   "Bu devirde itibar ense ile keseyedir... Ensen de, kesen de kalın olacak " 
   Haaa az kaldı unutuyorduk, bir de tek satırlık önsöz var 
   "Kızım sana söylüyorum, gelinim sen anla " 
   
   ŞAİR Eşref "Hicivlerimi numarasız gözlük gibi yazarım, her okuyana uysun isterim" der... 
   Talat Asal'ın yazdıkları, hemen her politikacıya da, her partiye de uyar. 
   Tabii CHP'ye de Deniz Baykal'ın etrafında dolaşan, o kadar "Mükremin Amca" var ki 
   
      
   
</TEXT>
</DOC>
