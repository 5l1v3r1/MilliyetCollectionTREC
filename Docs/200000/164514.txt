<DOC>
<DOCNO> 164514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/magazin/mag01.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Onlara 5 yıldız bile az geliyor 
</HEADLINE>
<TEXT>

Çeşme'de bütün yaz sürecek konserleri için Sezen Aksu, Sertab Erener ve Tarkan gibi yıldızlar, otel yönetiminden neler istiyor neler... 
     CESUR SERT İzmir DHA 

     Beşiktaş Kültür Merkezi'nin Çeşme'de düzenleyeceği Geleneksel Yaz Konserleri kapsamında Çeşme Sea Side'da yaz boyu sahneye çıkacak Tarkan, Sezen Aksu ve Sertab Erener, kalacakları Süzer Otel'den ilginç isteklerde bulundu. 
     Şarkılarıyla Türkiye sınırlarını aşan üç yıldızın menajerleri tarafından otel yönetimine iletilen istekler özetle şöyle 
     SEZEN AKSU Minik Serçe, kendisi için bir suit oda ve ekibi için de ayrıca 40 oda talebinde bulundu. Aksu ayrıca kalacağı suitte bir pinpon masası olmasını istedi. Aksu'nun diğer iki şartı da şişede light kola ve zeytinyağlı yemekler. 
     SERTAB ERENER Eurovision Şarkı Yarışması'ndaki birinciliğiyle dünyadaki tüm müzik otoritelerinin dikkatlerini çeken Erener de, kendisi için bir suit oda ve ekibi için de 15 oda istedi. Ayrıca otele yaklaşık 7 kilometre uzaklıktaki Sea Side'a gitmek için bir de tekne talep eden Erener'in istekleri arasında kalacağı suitin perdelerinden içeri güneş girmemesi için özel önlem alınması da yer aldı. 
     TARKAN Türkiye turnesine Çeşme'den başlayacak Tarkan, Süzer Otel'de öncelikle ekibi için 80 oda istedi. Genç yıldız ayrıca kalacağı suitte koşu bandı ve Fransız marka sodalarla doldurulmuş jakuziyi de şart koştu. 
     

</TEXT>
</DOC>
