<DOC>
<DOCNO> 193531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/soneko45.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan Kilci Tekel için verilen teklif beklentimizi karşılamıyor 
</HEADLINE>
<TEXT>

     Özelleştirme İdaresi Başkanı ÖİB Metin Kilci, Tekel Sigara Sanayii İşletmeleri ve Ticareti A.Ş için verilen teklif konusunda, ''Beklentilerimizi karşılayacak düzeyde değil'' dedi. 
     Kilci, Özelleştirme İdaresi'nde tekliflerin açılmasından sonra yaptığı değerlendirmede, şirketin hak ettiği değerin çok daha yüksek olduğunu, ancak kararı yine de komisyonun vereceğine işaret etti. 
     Tüpraş'ın özelleştirilmesi sürecinde de hiç bir sorun bulunmadığını vurgulayan Kilci, ''Tüpraş'a yeterli teklif alındı. Spekülasyonlara anlam veremiyorum'' diye konuştu. 
     Petrol Piyasası Yasası'nın çıkmasını beklediklerini, yasanın çıkmasının Tüpraş'ın değerini artıracağını ifade ederek, bu yüzde 2-3 haftalık bir gecikme olabileceğini bildirdi. 
     Hiç bir kuruluşu ne pahasına olursa olsun değerinin altında satmayacaklarını kaydeden Kilci, ''Umarım ihale komisyonu da bu yönde karar verir'' dedi. 
     ÖİB Başkanı Kilci, gazetecilerin ''Söyledikleriniz komisyonu etkiler mi '' sorusuna karşılık, ''Hayır. Komisyon kararını ne olursa olsun sunar. Komisyonun kendini bağlayan kuralları vardır. Değer tespiti gibi'' diye konuştu. 
     
</TEXT>
</DOC>
