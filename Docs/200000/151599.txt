<DOC>
<DOCNO> 151599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/soneko04.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Milpa, Aydın Doğan'a hisse satacak... 
</HEADLINE>
<TEXT>

     Milpa Ticari ve Sınai Ürünler Pazarlama Sanayi ve Ticaret A.Ş., şirketin kullandığı yabancı kaynak seviyesinin azaltılarak mali yapısını güçlendirmek amacıyla, Türk Dış Ticaret Bankası'nda Dışbank sahip olduğu yüzde 7'lik hisselerini satma kararı aldı. 
     Milpa'dan Borsa'ya gönderilen açıklamaya göre, çıkarılmış sermayesi 194 trilyon lira olan Dışbank'taki toplam 13 trilyon 580 milyar lira nominal bedelli hissenin 7 trilyon 760 milyar liralık bölümü, Aydın Doğan'a satılacak. 
     Kalan 5 trilyon 820 milyar lira nominal bedelli bölümü Doğan Şirketler Grubu Holding A.Ş.'ye devredilecek. 
     Bin lira nominal bedel için devir fiyatı, 21 Nisan tarihinden geriye doğru 15 gün 31 Mart-18 Nisan 2003 boyunca hisselerin İMKB'de oluşan ağırlıklı ortalama fiyatlarının ortalamasının en yakın fiyat adımına yuvarlanması suretiyle tespit edilen 980 liralık baz fiyata uygulanabilecek - yüzde 20'lik limit dahilinde mutabık kalınan bin 20 lira olarak belirlendi. 
     Toplam devir bedeli olan 13 trilyon 851.6 milyar liranın tamamı, alıcılardan peşin olarak tahsil edilecek. 
     Devir işlemleri, Bankalar Kanunu ve Bankacılık Düzenleme ve Denetleme Kurumu mevzuatı çerçevesinde tamamlanacak. 
     Devirden doğan zararın 2 trilyon 45 milyar 50 milyon lira olduğu kaydedilen açıklamada, devir sonrası Dışbank'ta Milpa'nın iştirak payı kalmayacağı bildirildi. 
     





</TEXT>
</DOC>
