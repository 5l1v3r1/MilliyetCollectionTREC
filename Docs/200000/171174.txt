<DOC>
<DOCNO> 171174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/soneko34.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
En büyük 10 özel şirketin 5'i Koç'tan... 
</HEADLINE>
<TEXT>

     Koç Topluluğu'nun, Türkiye'nin 500 büyük sanayi kuruluşu arasında yer alan 19 şirketi ile ciro, kar, ihracat ve çalışan sayısı olarak Türkiye'nin en büyük sanayi grubu olma başarısını 2002 yılında da sürdürdüğü bildirildi. 
     Koç'un 5 şirketi, İstanbul Sanayi Odası'nın İSO 2002 yılı Türkiye'nin 500 Büyük Sanayi Kuruluşu araştırmasında özel sektörün ilk 10 kuruluşu arasında yer aldı. 
     Araştırmaya göre, Arçelik geçen yıl gerçekleştirdiği 1.5 katrilyon lirayı aşan üretimden satışla özel kuruluşlar arasında lider oldu. 
     Tofaş 1.4 katrilyon ile üçüncü, Aygaz 1.2 katrilyon ile altıncı, Beko 873 trilyon ile yedinci ve Ford Otomotiv 865 trilyon lirayla sekizinci sırada yer aldı. 
     Arçelik, Tofaş ve Aygaz, genel sıralamada da ilk 10'a girme başarısını gösteren Koç şirketleri oldular. 
     Karda ilk 10 özel kuruluş arasında yine Arçelik 283 trilyon lirayla birinci olurken, Aygaz 89.6 trilyon lirayla onuncu sırada geldi. 
     İhracatta da ikinciliği 711 milyon dolar ile Tofaş, dördüncülüğü 448 milyon dolar ile Beko, altıncılığı 393 milyon dolarla Arçelik ve yedinciliği 341 milyon dolarla Ford Otomotiv aldı. 
     
     KOÇ TÜRKİYE'NİN EN BÜYÜK SANAYİ GRUBU 
     Koç Holding'den yapılan açıklamaya göre, Topluluk şirketleri 7.3 katrilyon liralık ciro ile 500 Büyük Sanayi Kuruluşu'nun yüzde 9'unu, özel sektörün ise yüzde 11'ini temsil eden en büyük sanayi grubu oldu. 
     Sıralamaya giren Koç Topluluğu şirketlerinin ihracatı, geçen yıl toplam özel sektör ihracatının yüzde 10'u iken, 2002'de yaklaşık 755 milyon dolar artarak 2.1 milyar dolar ile özel sektörün yüzde 13'ünü oluşturdu. 
     Karlılıkta da 285 trilyon lira ile Koç Topluluğu şirketleri toplam özel sektörün yüzde 7'sini teşkil etti. 
     Listeye giren 19 şirket, çalışan 26 bin 623 personel sayısıyla da ilk sırayı aldı. 
     
</TEXT>
</DOC>
