<DOC>
<DOCNO> 171965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/son/sonspo01.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da olaylı idman... 
</HEADLINE>
<TEXT>

     Galatasaray, yeni sezon hazırlıkları çerçevesinde hazırlık maçları yapmak için bugün Almanya'nın başkenti Berlin'e geldi ve yarın özel bir maç yapacağı Hertha BSC Berlin takımının sahasında ilk antrenmanını yaptı. 
     Yaklaşık 1 saat süren antrenman sırasında futbolcular, teknik direktör Fatih Terim gözetiminde, ısınma hareketleri ve topla çalışırken, kaleciler Mondragon ve Aykut, takımdan ayrı özel bir çalışma yaptı. 
     Antrenmanı izlemelerine izin verilmeyen bazı taraftarlar, saha çevresinde arabalarının kornalarını çalarak, durumu protesto etti. 
     Çalışma sonrası Galatasaray kafilesinin önünü kesen bir taraftar, Hollanda'dan sadece futbolcuları görmek için geldiğini belirterek, öfkesini dile getirdi. 
     Konvoyun önündeki araçtan inen Terim, taraftarları yatıştırmaya çalışarak, Galatasaray'ın 29 Temmuz Salı günü yapacağı antrenmana katılabileceklerini söyledi. 
     Galatasaray yarın TSİ 17.10'da Hertha BSC Berlin takımıyla hazırlık maçı yapacak. 
     
</TEXT>
</DOC>
