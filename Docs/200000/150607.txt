<DOC>
<DOCNO> 150607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/siyaset/siy01.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC, kontrol dışı bölgedir 
</HEADLINE>
<TEXT>

Türkiye ile ipleri koparmamaya özen gösteren Avrupa Birliği, protokollerinde "Türk askeri varlığı"ndan söz etmedi 
     YORGO KIRBAKİ Atina 

     Avrupa Birliği AB , Kıbrıs Rum Kesimi'ni üyeliğe kabul ederken, Türkiye ile ipleri koparmamaya özen gösterdi. Rum Yönetimi lideri Tasos Papadopulos'un da imzaladığı, 10 yeni ülkeyi kapsayan, ekleriyle birlikte yaklaşık 5 bin sayfa tutan üyelik anlaşmasında yer alan ve AB müktesebatının KKTC ile Rum bölgesindeki İngiliz üslerinde uygulanmayacağını belirten iki protokolde de "Kuzey'de işgal" veya "Türk askeri varlığı" ifadeleri kullanılmadı. 
     AB Komisyonu'nun genişlemeden sorumlu üyesi Günther Verheugen'in sözcüsü Jean Christophe Filori'nin 14 Mart'ta bir soruya cevap verirken, Kıbrıs'ın birliğe tam üye olacağı 1 Mayıs 2004 tarihine kadar adada çözüm olmaması halinde, Türkiye'nin AB topraklarını işgal etmiş sayılacağı açıklamasına rağmen, bu bakış açısı protokole yansımadı. 
     AB'nin dikkatli bir üslupla düzenlediği protokolün hazırlık çalışmaları sırasında Türkiye'yi "işgalci" konumda niteleyen herhangi bir ifade kullanılması gündeme gelmedi. AB, böyle bir durumda hem Türkiye'yi aday ülke ilan ettiği Helsinki zirvesi kararları ile çelişkiye düşecek, hem de Kopenhag kriterlerini uygulaması ve Kıbrıs sorununun çözümü için teşvik ettiği Türkiye ile ipleri koparacak ve kendisini "işgali sona erdirmek için" eylem veya yaptırıma başvurma pozisyonuna sokmuş olacaktı. 
     Protokolün hazırlık çalışmaları sırasında Rum Kesimi'nin AB üyesi olmasında başrolü oynayan Yunanistan'dan da Türkiye'yi suçlayıcı bir ifadenin yer alması talebi gelmedi. Yunanistan, Rum Kesimi'nin üyeliğinde AB ile ihtilafa girmek istemedi. 
     Protokolde, Rum Kesimi ve AB kastedilerek, "Taraflar Kıbrıs sorununun, BM Güvenlik Konseyi kararları doğrultusunda çözümü ve BM Genel Sekreteri'nin bu hedef için gayretlerini güçlü şekilde destekledikleri taahhütlerini teyit etmektedirler" denildi. Protokolde, Kıbrıs sorununun henüz çözümlenmediği, dolayısıyla AB müktesebatının KKTC'de uygulanmasının ertelenmesi gerektiği" belirtilirken, KKTC'nin sınırları "Kıbrıs Cumhuriyeti hükümetinin, Kıbrıs Cumhuriyeti'nde sonuç verici denetimi bulunmadığı bölgeler" olarak tanımlandı. 
     
     Yardım kapısı açık tutuldu 
     Siyasi sorunun çözümlenmesi halinde erteleme kararının AB Konseyi'nin oybirliği ile alacağı kararla kaldırılacağı kaydedilen protokolde, "Şimdilik hiçbir şey, söz konusu bölgelerin ekonomik gelişmesi için önlemler alınmasını engellememektedir" denilerek, KKTC'ye AB yardımı kapıları açık tutuldu. 
     Aynı protokolde "Çözüm halinde AB Konseyi, Komisyon'un hazırlayacağı rapor doğrultusunda ve oybirliği ile hareket ederek, Kıbrıs Türk toplumuyla ilgili olarak Kıbrıs'ın AB'ye giriş şartlarının yeniden düzenlenmesine karar verecektir" denildi. Rumların AB'ye üyelik protokolünde ayrıca "Kıbrıs'ın AB üyeliği tüm Kıbrıs vatandaşlarının yararına olacak ve içte barış ile birlikteliğin sağlanmasına katkıda bulunacaktır" ifadesi yer aldı. 
     


SİYASET 




















</TEXT>
</DOC>
