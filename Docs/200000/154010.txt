<DOC>
<DOCNO> 154010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/soneko29.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorunlu deprem sigortasına gereken ilgiyi göstermiyoruz 
</HEADLINE>
<TEXT>

     Türkiye'deki deprem riskinin büyüklüğü nedeniyle 3 yıl önce uygulamaya konulan zorunlu deprem sigortası, hala gereken ilgiyi görmüyor. 
     Doğal Afet Sigortaları Kurumu'nun DASK verilerine göre, Türkiye'de zorunlu deprem sigortası kapsamında olduğu belirtilen 13 milyon konuttan sadece 1 miyon 847 bini yüzde 14.2'si için poliçe düzenlenebildi. Bu, vatandaşın, ''afetler karşısında hala devleti bir sigorta olarak gördüğü'' anlamına geliyor. 
     DASK Genel Sekreteri Bilgi Kongar, zorunlu deprem sigortasının uygulanmamasının önündeki en önemli iki engelin, ''sigorta yaptırmamanın yaptırımının olmaması ve politikacıların devlet yaraları saracak anlayışını terketmemesi'' olduğunu söyledi. 
     Kongar, ''Devlet, vatandaşa 40-50 milyon prim ödetmek yerine, deprem zararlarını kapatmak için defalarca vatandaştan ek vergi alıyor, bunda bir sakınca görmüyor'' dedi. 
     Zorunlu deprem sigortasının 1999 yılında bir kararname olarak çıkarıldığını, 6 ay içinde yasası çıkarılması gerekirken halen çıkarılmadığını hatırlatan Kongar, kararname ile cezai hüküm getirilemediği için deprem sigortasının yaptırılmaması nedeniyle herhangi bir cezai müeyyide uygulanamadığına dikkati çekti. Yaptırım olmaması nedeniyle vatandaşın sigortaya ilgisiz olduğunu kaydeden Kongar, ''nasıl trafik sigortasını yaptırmayanlara ceza veriliyorsa, buna da aynı sistem getirilmeli, aksi takdirde, sigortasını yaptırmayanların neden olduğu maliyeti, bütün vatandaşlar çok daha yüksek bedeller ödeyerek üstlenmek durumunda kalır'' diye konuştu. 
     Zorunlu sigortanın sadece tapu işlemleri sırasında arandığını hatırlatan Kongar, bunun da çok sağlıklı işlemediğini kaydetti. 
     Kongar, zorunlu deprem sigortasına ilişkin yasa taslağının halen Hazine'de beklediğini, ancak burada da cezai yaptırıma yer verilmediğini öğrendiklerini söyledi. 
     
     ''POLİTİKACILARIN POPÜLİST TUTUMU'' 
     Zorunlu deprem sigortasının gelişememesinde politikacıların popülist tutumunun da etkili olduğunu vurgulayan Kongar, şöyle devam etti 
     ''Ne zaman deprem olsa, politikacılarımız koşup devlet yaraları saracaktır diyor. Oysa bu kadar yüksek bir deprem riski altında kalan Türkiye'nin, bu kadar büyük kayıpları karşılayacak ekenomik kaynakları yok. Hiçbir ekonomi bu kadar yükü kaldıramaz. 13 milyon konutun sadece 1.8 milyonu sigorta kapsamında Allah Korusun Marmara depremi gibi bir deprem olsa, bu kadar zararı kim karşılayabilir Kimse ev alırken devlete danışmadığına göre, aldığı evin sorumluluğunu üstlenmeli. Politikacılar, vatandaşa 40-50 milyon lira sigorta primi ödetmek yerine, deprem zararlarını kapatmak için defalrca ek vergi alma yoluna gidiyor. Yıkılan evin bedelini hepimiz ödüyoruz. Vatandaşların ek vergi ödeyecek gücü de bir yere kadar. Herkes aldığı evin sorumluluğunu üstlenmeli.'' 
     
     PRİM TUTARI ÇOK DÜŞÜK 
     Zorunlu deprem sigortasında prim tutarının da çok düşük olduğuna işaret eden Kongar, prim tutarlarının Bayındırlık ve İskan Bakanlığı'nın birim inşaat maliyetlerine bağlı olarak Hazine Müsteşarlığı tarafından belirlendiğini kaydererek, şöyle konuştu 
     ''Ancak, vatandaşa çok fazla para ödetmemek adına, memurundan başlamak üzere, daire başkanı ve müsteşara kadar Hazine'nin her biriminde belirlenen prim miktarı biraz daha kırpılıyor. Sonuçta birim maliyetle hiçbir bağı olmayan prim tutarları ortaya çıkıyor.'' DASK'ın verilerine göre, 100 metrekarelik bir konutun zorunlu deprem sigortası nedeniyle prim miktarı, yapının tipine ve risk bölgesine göre değişiyor. Karkas 100 metrekarelik bir konutun prim miktarı, I. risk bölgesinde milyon lira, II. risk bölgesinde 37.1 miyon lira, III. risk bölgesinde 19.9 milyon lira, IV. risk bölgesinde ise 13.3 milyon lira, V. risk bölgesinde ise 10.6 miyon lira düzeyinde bulunuyor. 
     DASK Genel Sekreteri Bilgi Kongar, bu prim miktarlarının en az 15'er milyon lira artırılması gerektiğini vurgulayıp, deprem riskinin çok yüksek olduğu Japonya'da zorunlu deprem sigortası primlerinin yarısının devlet tarafından karşılandığını hatırlatırken, Türkiye'de ise zaten primlerin düşük olduğunu, 25-30 milyon lira prim ödenerek, 25-40 milyar liralık teminat verildiğini kaydetti. 
     
     DOĞU'DA SİGORTA ORANI ÇOK DÜŞÜK 
     Doğu Anadolu Fayı'ndan dolayı sürekli deprem riski altında bulunan Bingöl'de, zorunlu deprem sigortasına hemen hemen hiç ilgi Gösterilmediği belirlendi. 
     DASK verilerine göre, 16 Nisan itibariyle, Bingöl'de sadece 382 zorunlu deprem sigortası düzenlenmiş bulunuyor. Söz konusu 382 poliçe ile sigorta şirketleri, 7 trilyon 549.3 milyar liralık demeprem teminatı vermiş oldu. 
     Devlet İstatistik Enstitüsü'nün DİE 2000 yılı bina sayımı sonuçlarına göre, 2000 yılı itibariyle Bingöl'de, 25 bin 529'u il ve ilçe merkezlerinde olmak üzere toplam 28 bin 73 konut stoğu bulunuyordu. 
     DİE'nin inşaat istatistiklerine göre, 2000 yılı itibariyle Bingöl'de 11 bin 450 adet inşaat ruhsat izni verildiği, ancak yapı kullanım izni verilen bina yasısının ise 4 bin 9'te kaldığı tespit edildi. Yani, bu ildeki binaların çok büyük bölümünün inşaat ruhsatı ve yapı kullanım izni yok. 
     Bingöl gibi birinci derecede deprem riski altında bulunan Erzincan, Tunceli, Muş, Elazığ, Bitlis, Siirt, Van, Hakkari, Batman, Hatay, Osmaniye, Kahramanmaraş, Malatya, Adıyaman gibi illerde zorunlu deprem sigortası yaptırılan konut sayısının oldukça düşük kaldığı dikkat çekiyor. Halen, Erzincan'da 5 bin 431, Tunceli'de 749, Muş'ta 606, Elazığ'da 2 bin 396, Bitlis'te 549, Siirt'te 407, Van'da 1712, Hakkari'de 173, Batman'da 737, Hatay'da 9 bin 658, Osmaniye'de 3 bin 257, Kahramanmaraş'ta 2 bin 326, Malatya'da 4 bin 168, Adıyaman'da 2 bin 114 zorunlu deprem sigortası poliçesi düzenlenmiş bulunuyor. 
     Zorunlu deprem sigortasına ilişkin mevzuat uyarınca, sadece konutlar bu sigorta kapsamında teminat altına alınabiliyor. Kamu kurum ve kuruluşlarına ait binalar, köy yerleşim alanlarında yapılan binalar, tamamı ticari ve sinai amaçlar için kullanılan binalar kapsam dışında. 
     




</TEXT>
</DOC>
