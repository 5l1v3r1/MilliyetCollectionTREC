<DOC>
<DOCNO> 186715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/spor/spo15.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Hain saldırı    FANATİK Gazetesi foto muhabiri Ahmet Demirtaş dün görevli gittiği 3.Lig'deki Alibeyköy - Bolu maçında saldırıya uğradı. Ev sahibi yöneticilerin maç öncesi stada almayıp, küfürler savurduğu Demirtaş polise şikayetçi olmak istedi. Bunun üzerine Alibeyköysporlu bir yöneticinin de içinde bulunduğu 15-20 kişilik grup, Demirtaş'a saldırdı. Çenesi kırılan Demirtaş, International Hospital'da ameliyat edildi. 
   
   Zafer Loeb'in    DÜNYA Ralli Şampiyonası'nın 11. ayağı olan San Remo Rallisi'nde mutlu sona Citroen pilotu Sebastien Loeb ulaştı. Son gün de liderliğini koruyan Loeb'i, Peugeot'dan Gilles Panizzi ve Ford'dan Markko Martin takip etti. Yarışı 7. bitiren Peugeot'dan Richard Burns, klasmanda ilk sıradaki yerini korurken, Loeb ikinciliğe yükseldi. San Remo'da 4. olan Carlos Sainz ise üçüncü durumda bulunuyor. 
   
   Haşhaşlı kek yasaklı madde    BUNDESLİGA Ligi'nin resmi görevlileri Almanya'nın ünlü tatlılarından haşhaşlı kekin doping içerdiğini açıkladı. Haşhaşlı kekten altı dilim yenildikten sonra yapılan testlerde afyon ve morfin seviyesinin üst seviyede çıktığı belirtildi. Bayern Münih, kamp yaptığı tüm otellerde haşhaşlı keki yasakladı. 
   
   En hızlısı Hella    MARMARA Kupası Yarışları'nda ipi "Hella" teknesiyle yarışan Emre Yerlici - Güven Çiğdem ikilisi önde göğüsledi. Extreme Powerboat Şampiyonası'na katılan teknelerin İstinye Koyu'ndaki mücadelesinde "KSIEndeks" ile Haluk Yardımcı - Selçuk Oral çifti ikinciliği, "Yeditepe" ile de Volkan Işık - Ali Tanır ikilisi üçüncülüğü elde etti. 
   
   Tokat'tan protesto    ÜÇÜNCÜ Lig 2. Grup'ta Tokatspor - Gençlerbirliği ASAŞ maçının ardından olaylar çıktı. Hakemleri protesto eden Tokatspor yönetimi, futbolcular ve taraftarlar, Gaziosmanpaşa Stadı'nda oturma eylemi yaptı. Başkan Hakan Bice, "Göz göre göre takımımız ligden düşecek" dedi. 
   
   Hentbolda dün    M.Mezitli - İzmir B.Bld. 28 - 28 
   Halk Bankası - Bafra Bld. 41 - 28 
   Trabzon Bld. - Beşiktaş 27 - 31 
   Polis Ak. - B.Nilüfer Bld. 24 - 25 
   
   
</TEXT>
</DOC>
