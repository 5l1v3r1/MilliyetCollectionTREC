<DOC>
<DOCNO> 165541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/yazar/heper.html </URL>
<DATE> 2003/06/26/ </DATE>
<TIME>  </TIME>
<AUTHOR> Doğan HEPER  </AUTHOR>
<HEADLINE>
'Şal örtme' durumu son bulurken 
</HEADLINE>
<TEXT>

     Bu tabir 1950'den sonraki siyasi yaşantımızda sıkça yer aldı. 
     Siyasi partiler iktidara gelirlerse "geçmişi sorgulamayacağım, eski defterleri kapatacağım, önceki iktidarın haksızlıklarını, hukuksuzluklarını kurcalamayacağım" demek istediklerini böyle ifade ettiler. 
     Yolsuzlukların üstüne sünger çekmek, veya bir dönem tedavülde olan Nihat Erim'in icadı bir tabirle "şal örtmek" gibi bir şey. 
     Oysa gerekli olan, ahlaki olan, "devri sabık yaratmak"tır. 
     Geçmişin hesabını herkese, her partiye, her politikacıya, her devlet ve hükümet adamına, her bürokrata gerektiği an sormaktır. 
     Bugün bu yolda sağlam adımlar atılıyormuş gibi bir görüntü var. Namuslu insanlar bundan memnuniyet duyuyorlar. Artık "yapılan, yapanın yanına k r kalmayacak" diye düşünüyorlar, umutlanıyorlar. 
     
     BAŞBAKAN sözlerini tuttuğu takdirde bu konuda olumlu gelişmeler yaşayabileceğiz "Yolsuzlukların damarına girdik... Hortumlar kesilmeye başlandı... Daha rakamları açıklayacağız... Bunları duyduğunuz zaman bu ülkenin nasıl soyulduğunu anlayacaksınız..." 
     Bunun zor olduğu da biliniyor. Çünkü mevcut düzen devamlı yolsuzluk üretiyor. Bu yolsuzluk çemberinin kırılması da pek çok kişinin işine gelmiyor. Direniyorlar. 
     Buna rağmen TBMM Yolsuzlukları Araştırma Komisyonu da kararlı görünüyor. Zamanaşımı ve af engeline karşı önlem alıyor. Ve suç duyurularında bulunmaya hazırlanıyor. 
     
     BAŞBAKAN'ın da benzer şekilde ifade ettiği gibi sivil siyaset güçlenmedikçe askerin gerçek yerini alması da mümkün olmaz. 
     Oysa bakıyoruz, siyasiler sık sık araştırma, hatta soruşturma konusu oluyorlar. Yine onlar güvenilirlik sıralamasında hep alt sıralarda yer alıyorlar. 
     Devri sabık yaratılmadığı için, siyasiler, siyasilere hesap sormadığı, yolsuzluklar adliyeye intikal ettirilmediği için, her on yılda bir hesabı askerler soruyorl. 
     Bugün, yolsuzluklarla ilgili olarak izleneceği söylenen yoldan sapma olmazsa, bu bir milattır, bir dönüm noktasıdır. 
     "Devri sabık yaratma" sivil siyasetin güçlenmesi demektir. Siyasetçilerin kendilerine güvendiklerinin ilanı anlamına gelir. Şeffaflıktan, alenilikten çekinmeme durumudur. En azından, bugünden sonrası için güvencedir. 
     

</TEXT>
</DOC>
