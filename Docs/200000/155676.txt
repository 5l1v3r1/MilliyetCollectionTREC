<DOC>
<DOCNO> 155676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sontur16.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Araba vapurundan denize düşen kadın kurtarılamadı... 
</HEADLINE>
<TEXT>

     Çanakkale Boğazı'nda, araba vapurundan denize düşen kadın, kocasının da çabalarına rağmen kurtarılamadı. 
     Alınan bilgiye göre, Eceabat'tan Çanakkale'ye gelmek için eşiyle birlikte İntepe adlı araba vapuruna binen Remziye Çetin 45 adlı kadın, gemi boğazın ortasına geldiği sırada, denize düştü. 
     Eşinin denize düştüğünü gören kocası İsmail Çetin de arkasından atladı. Kadını kurtarmak için denizde yaşam savaşı yaşandı. Akıntıya kapılan ve sürekli batıp çıkan eşini son bir hamleyle yakalayan Çetin'in yardımına, çevredeki acente motorları yetişti. Tekneye alınan kadın, hızla karaya götürüldü. Olay yerine çağrılan 112 Acil Servis doktorunun ilk müdahalesi sonrası Çanakkale Devlet Hastanesi'ne kaldırılan Remziye Çetin, hayatını kaybetti. 
     
     ÜÇ GÜN SONRA KIZINI EVLENDİRECEKTİ 

     Talihsiz bir şekilde ölen Remziye Çetin'in, 3 gün sonra kızı Canan Çetin'i evlendireceği, Eceabat'ta seyyar satıcılık yapan eşi İsmail ve kızı Canan ile Çanakkale'de alışveriş yapmak için araba vapuruna bindikleri öğrenildi. Annesinin ölümü karşısında şoka giren Canan Çetin ve yakınları, hastane önünde kriz geçirdi. 

     
</TEXT>
</DOC>
