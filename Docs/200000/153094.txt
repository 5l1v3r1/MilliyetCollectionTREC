<DOC>
<DOCNO> 153094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sontur25.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK'ün TRT Genel Müdürlüğü aday seçimine itiraz... 
</HEADLINE>
<TEXT>

     TRT Genel Müdürlüğü adaylığı için RTÜK'e başvuruda bulunan gazeteci-yazar Hulki Cevizoğlu, RTÜK'ün seçtiği adaylardan Mehmet Nuri Şahin'in gerekli şartları taşımadığı iddiasıyla RTÜK kararına itiraz etti. 
     Cevizoğlu, yaptığı açıklamada, 2954 Sayılı TRT Kanunu'nun 13. maddesine göre, TRT Genel Müdüründe aranan şartlar arasında, ''Atanmadan önceki son üç yıl içerisinde herhangi bir siyasi partiye üye veya herhangi bir siyasi partiden aday olmamak'' hükmünün bulunduğunu hatırlattı. 
     RTÜK'ün belirlediği üç aday arasında bulunan Mehmet Nuri Şahin'in bu ibareye uymadığını belirten Cevizoğlu, RTÜK'e bir yazıyla başvurarak bu kararına itiraz ettiğini söyledi. 
     Cevizoğlu, Şahin'in bir demecindeki ''BBP Genel Yönetim Kurulu GİK üyesiydim, ama parti üyesi değildim'' sözlerine işaret ederek, RTÜK'ün bu noktayı dikkate almadığını kaydetti. 
     Cevizoğlu, ''Yasa, TRT Genel Müdürü'nün siyasi olmamasını öngörmüş. Söz konusu aday ise partiye üye olmadığını belirtiyor. Üye değil, ama partiyi yönetiyor. Ben buna itiraz ettim. RTÜK'e yaptığım başvuruda, bu üç kişilik seçimin tümüyle ya da kısmen iptalini istedim'' diye konuştu. 
     




</TEXT>
</DOC>
