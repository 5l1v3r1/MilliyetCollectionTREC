<DOC>
<DOCNO> 199554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sonspo10.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'de Kasım ayı ''dert ayı'' 
</HEADLINE>
<TEXT>

     Birinci Süper Futbol Ligi'nde son haftalarda büyük bir düşüş içine giren Fenerbahçe'ye kasım ayı yaramadı. 
     Sarı-lacivertliler, kasım açı içerisinde yaptığı 4 lig maçında galibiyet yüzü göremedi. 
     Ligin 11. haftasında 2 Kasım Pazar günü Akçaabat Sebatspor ile deplasmanda 1-1 berabere kalan Fenerbahçe, 8 Kasım Cumartesi günü Çaykur Rizespor ile kendi sahasında yaptığı maçta da 1-1 berabere kaldı. Ancak, kural hatası yapıldığı gerekçesiyle Futbol Federasyonu bu maçla ilgili tekrar kararı verdi. Çaykur Rizespor'un itirazını değerlendiren Tahkim Kurulu ise yürütmeyi durdurarak, kararı 5 Aralık Cuma günü yapılacak toplantıya bıraktı. 
     Deplasmanda 13. hafta maçında Samsunspor'a 3-0 yenilmekten kurtulamayan sarı-lacivertliler, geçen haftaki derbi maçta da Beşiktaş ile 2-2 berabere kaldı. 
     Ligde son galibiyetini 24 Ekim'de Kadıköy'de Adanaspor'u 3-0 yenerek elde eden sarı-lacivertliler, 7 Aralık Pazar günü Ankaragücü ile deplasmanda yapacağı zorlu maçta galibiyet hasretine son vermeye çalışacak. 
     
</TEXT>
</DOC>
