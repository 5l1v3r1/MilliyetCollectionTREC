<DOC>
<DOCNO> 153859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sontur52.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener MGK, gayet doğal bir ortamda yapıldı... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ''Laiklik, aslında tüm toplumu birleştiren bir unsurdur, dolayısıyla, Milli Güvenlik Kurulu toplantısı MGK sonrasında yapılan açıklamada, laiklik ilkesine yapılan vurgu, aslında ortak duyarlıklarımızın bir ifadesi olması açısından yorumlanmalıdır'' dedi. 
     Başbakan Yardımcı Abdüllatif Şener, SkyTürk televizyonunda yaptığı açıklamada, MGK toplantısının, gayet doğal bir ortamda yapıldığını söyledi. 
     Şener, ''Bu kurul, her şeyden önce bir anayasal kuruldur. Gerginlik oluşturma kurulu değildir. Ülkemizin güvenliği ile ilgili temel meselelerin tartışıldığı, belli görüşlerin oluşturulduğu ve karara bağlandığı bir kuruldur'' dedi. 
     Buradan hareketle, MGK'yı, gerçek mahiyeti ile algılamak gerektiğini vurgulayan Şener, şunları kaydetti 
     ''Kurul'un Başkanı Sayın Cumhurbaşkanı'dır. Bu kurulda, Başbakan ve ilgili bakanlar var. Genel Kurmay Başkanı, Kuvvet Komutanları MGK Genel Sekreteri var. Ama, hepsinin ortak kaygısı, bu ülkenin güvenliği ile ilgili konularda, gerekli olanın yapılması, gereken şeylerin belirlenmesidir. Türkiye'nin geleceğinin iyi görülmesidir. Ayrıca, bu ülkede yaşayan herkesin, geleceğinden emin olması gerekir. Devlete bakış açısı da budur. 
     Güvenlik ihtiyacı, devletlerin, en temel, en kolektif ihtiyaçlarıdır. Ayda bir toplanan MGK'nın bulunması, çok doğal bir hadisedir. Tarihi perspektife de uygundur. Ve kurul, toplandığı zaman, ülkenin temel güvenlik meseleleri konuşulur, tartışılır ve paylaşılır.'' 
     
     BASIN TAKILDI 

     Bu toplantılarda belli bakış açıları oluşturulduğunu, dünkü toplantıda da, bu ortak kaygıların ifade edildiğini bildiren Şener, medyanın, bildirideki laiklik ile ilgili açıklamasına takıldığına dikkat çekti. 
     Başbakan Yardımcısı Şener, güvenlik denildiğinde, konunun, ülkenin geleceğini ilgilendirdiğini ifade ederek, ''Yeri gelir sağlık meselesi, bir güvenlik sorunu olarak tartışabilir. Yeri gelir, bir dış gelişme güvenlik konusu olarak tartışılabilir. Yeri gelir cumhuriyetimizin temel ilkeleri, bir güvenlik sorunu olarak gündeme gelebilir'' dedi. Şener, laiklik konusundaki görüşlerini şöyle açıkladı 
     ''Laiklik meselesi, elbette önemlidir. Bir ülkenin bekası geleceği, her şeyden önce ortak kaygılara, ortak duyarlıklara sahip olduğumuz zaman, daha önemli bir ivme kazanabilir. 
     Laiklik, aslında tüm toplumu birleştiren bir unsurdur. Türkiye Cumhuriyeti vatandaşları arasında bir ayırım ortaya çıkan bir unsur değil, birleştiren bir unsurdur. Dolayısıyla, MGK sonrasında yapılan açıklamada, laiklik ilkesine yapılan vurgu, aslında ortak duyarlıklarımızın bir ifadesi olması açısından yorumlanmalı diye düşünüyorum. 
     Bu niye yapılmıştır Son günlerde, kamuoyunda -kamuoyu dediğim, basın gündeminde olan şeylerdi- Son bir hafta boyunca, bu konuda, bir takım haberler ve yayınlar yapılmışsa, toplantıdan sonra, buna hiç vurgu yapmadan dağılmak, elbette niye yok diye sorulmasına da neden olabilirdi. Onun için, tam aksine bu açıklama, ortak bir duyarlılığın ifadesidir.'' 
     
     KIRGINLIK YOK 

     Bir soru üzerine de Şener, 23 Nisan resepsiyonuna katılmayanlara karşı kırgınlıkları olmadığını da söyledi. 
     Dün yapılan MGK toplantısında, hükümetin istifa noktasına kadar gelip gelmediğinin sorulması üzerine de Şener, ''Bu kurgular nasıl ortaya çıkıyor anlamıyorum Gerek MGK'nın uzun sürmesi, gerekse bildiride yer alan ifadeler ile yapılan yorumların hiçbirinin, olup bitenle ilgisi yok. Nasıl bu kadar farklı yorumlar ortaya çıkıyor dedi. Şener, bu tür haber ve yorumlara ise çok şaşırdığını söyledi. 

     
</TEXT>
</DOC>
