<DOC>
<DOCNO> 174615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/spor/spo03.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolunuz açık olsun 
</HEADLINE>
<TEXT>

   Galatasaray taraftarını, Diyarbakırspor maçından çok, Atatürk Olimpiyat Stadı heyecanı sardı. Olympiakos maçındaki trafik mağdurları gidişe tereddütle bakarken, Emniyet, Belediye ve Galatasaray Yönetimi ise tüm detayı düşündü 
      
   Bir yıl aradan sonra 
   31 Temmuz 2002... İlk kez Atatürk Olimpiyat Stadı'na adım atan Galatasaray taraftarı, Olympiakos ile yapılan dostluk maçını izlemiş, ancak trafik keşmekeşliği nedeniyle evlerine gece yarısı gidebilmişti. Bugün 9 Ağustos 2003... Aradan bir yıl geçti. Artık bu stat Cim - Bom'un yeni evi. Sarı - Kırmızılılar bugün ilk kez bir resmi maçta takımını desteklemek için 80 bin kişilik "futbol mabedi"ne gidecek. Geçen yılın acı tecrübesini yaşayanlar tereddüt ederken, Emniyet, Belediye ve Galatasaray Yönetimi ise tüm önlemleri aldı, maçı bekliyor. 
   
   Önlemler paketi    1- Öncelikle toplu taşıma araçlarının kullanılması, özel araçlarıyla geleceklerin de tek kişi olmamaya özen göstermeleri istendi. 
   2- Özellikle kapalı ve numaralı tribün seyircilerinin stada erken saatte gelmelerinin trafiğin azalmasına önemli katkıda bulunacağı ifade edildi. Maç öncesi konser ve aktiviteler planlanıyor. Stadın kapıları da 14.00'te açılacak. 
   3- Otoparkta stada en uzağa park edilmesinin, gidiş açısından büyük kolaylık sağlayacağı özellikle vurgulandı. Ayrıca otopark dışına park eden tüm araçlar trafik ekiplerince çekilecek. 
   4- Taraftarlar, Eminönü, Aksaray, Bakırköy, Yenibosna, Halkalı Tren İstasyonu, Taksim, Mecidiyeköy, Beşiktaş, Üsküdar ve Kadıköy'den stada ulaşmak üzere otobüslere binebilecek. Çıkışta da 200 otobüs hazır bekleyecek. 
   
   Maç 6, ulaşım 10 milyon lira    İLK kez bir resmi maç için Atatürk Olimpiyat Stadı'na gidecek olan Galatasaraylı taraftar, karşılaşmayı izlemek için açık tribüne 6 milyon liraya girecek. Rahatını düşünenleri ve ulaşımı riske etmeyenleri düşünen Pacha Tur ise gidiş-geliş için 10 milyon lira karşılığında bir tur düzenledi. Ayrıca misafir takım seyircisi için de 4 bin kişilik yer ayrıldı. 
   
   Hesaplar şaştı    Pinto'nun sakatlanması, Fatih Terim'in taktik planını bozdu. Sağ kanatta Sambacı'nın yerine Berkant ya da Sabri görev yapacak 
   ERHAN TELLİ 

   DİYARBAKIRSPOR karşısında Şampiyonlar Ligi ön elemesinde oynayacağı CSKA Sofya maçının taktiğini denemeyi düşünen Galatasaray Teknik Direktörü Fatih Terim'in hesapları tutmadı. Ligin ilk maçı öncesinde, Fabio Pinto'nun sakatlanması, sağ kanat organizasyonunun değişmesine neden oldu. Bu bölgeyi Prates - Pinto gibi iki hızlı isme teslim etmeyi düşünen Terim, şimdi Fabio'nun yerine Berkant ya da Sabri'ye görev verecek. 
   KAMPTA dün futbolcularıyla kısa bir toplantı yapan Terim, oyuncularından işi baştan sıkı tutmalarını istedi. Başarılı teknik adam, "Her maçta, sahaya küçük - büyük takım demeden, aynı ciddiyet ve futbolla çıkıp, aslanlar gibi oynayın" dedi. Fatih hoca, "Biz bir ekibiz ve aynı amaç uğrunda mücadele veriyoruz. Herkes birbirine yardımcı olacak ve çok çalışacak" diye konuştu. 
   
   Bratu geliyor    Galatasaray, Rapid'in golcüsünü İstanbul'a getiriyor. Rumen oyuncu Bihor karşısında veda maçını oynayacak 
   BÜNYAMİN OSMAN 

   İş imzaya kaldı 
   CİM - BOM, peşine düştüğü Rapid Bükreşli Florin Bratu ile anlaşma sağladı. Rumen ekibiyle bonservisi konusunda pazarlık masasına oturan Galatasaray, her konuda sorunları çözdü, iş imzaya kaldı. Bratu'yu dün İstanbul'a getirmek isteyen Sarı - Kırmızılılar'dan ricada bulunan Rapid, bugünkü Bihor maçının kendileri için önemli olduğunu, bu müsabakanın ardından ayrılmasını istediklerini belirtti. Aslan da buna olumlu yanıt verdi. Golcü, veda maçının ardından Galatasaray'a katılacak. 
   
   'Olur böyle şeyler'    BOZHAN MEMİŞ 

   GALATASARAY Postanesi'ni müzeye çevirecek olan Sarı - Kırmızılılar, dün Ulaştırma Bakanı Binali Yıldırım ve PTT Genel Müdürü İbrahim Şahin'in de bulunduğu devir-teslim törenine katıldı. 10 yıl kiralanan binanın masrafını Galatasaray üstlenecek ve elde edilecek gelir PTT ile yarı yarıya paylaşılacak. Olimpiyat Stadı'nda ilk hafta sıkıntıların olabileceğini söyleyen Başkan Özhan Canaydın, "Bu durum Arena ve San Siro Stadı'nda da yaşanıyor. Bunlar normal şeyler" dedi. 
   
   Pinto için seferberlik    CİM - BOM'UN önceki gün yaptığı antrenmanda arka adelesinden sakatlanan Fabio Pinto, CSKA Sofya maçına yetiştirilmeye çalışılıyor. MR'ın sonuçlarına göre çalışmalara başlayan sağlık heyeti, zedelenmeye bağlı olarak adalesinde ödem bulunan Brezilyalı futbolcunun çarşamba günü oynayabileceği umudunu taşıyor. Sambacı'nın durumunun son kontroller sonrasında kesinlik kazanacağı ifade edildi. 
   
   
</TEXT>
</DOC>
