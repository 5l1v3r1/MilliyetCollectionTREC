<DOC>
<DOCNO> 163498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sonspo03.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi turnuva zamanı... Türkiye ne yapacak 
</HEADLINE>
<TEXT>

     Bu yıl altıncısı düzenlenecek FIFA Konfederasyon Kupası, Fransa'da 18 Haziran Çarşamba günü başlıyor. 
     Kupaya, ev sahibi Fransa'nın yanı sıra Türkiye, Brezilya, ABD, Kolombiya, Kamerun, Yeni Zelanda ve Japonya katılıyor. Türkiye kupaya, son Dünya Kupası finalisti Almanya'nın katılmak istememesi nedeniyle çağrıldı. 
     Kupada, Brezilya 2002 Dünya Kupası Şampiyonu, ABD CONCACAF Gold Kupası Şampiyonu, Kolombiya Amerika Kupası Şampiyonu, Kamerun Afrika Kupası Şampiyonu, Yeni Zelanda Okyanusya Kupası Şampiyonu, Japonya Asya Kupası Şampiyonu olmaları nedeniyle mücadele edecek. 
     Konfederasyon Kupası maçları, başkent Paris'teki Stade de France, Lyon'daki Stade Gerland ve Saint-Etienne kentindeki Stade Geoffroy-Guichard statlarında yapılacak. 
     Fransa, Japonya, Kolombiya ve Yeni Zelanda A Grubu'nda, Türkiye'nin de bulunduğu B Grubu'nda da Brezilya, ABD ve Kamerun yer alacak. 
     
     TÜRKİYE'NİN MAÇ PROGRAMI 

     Türkiye, turnuvadaki ilk maçını, 19 Haziran Perşembe günü, Saint-Etienne kentinde, TSİ 20.00'de ABD ile yapacak. Aynı gün grubun diğer maçında da Brezilya ile Kamerun karşı karşıya gelecek. Bu karşılaşma da TSİ 22.00'de başlayacak. 
     Milliler, ikinci maçta, başkent Paris'te, 21 Haziran Cumartesi günü TSİ 20.00'de Kamerun ile mücadele edecek. Lyon'da, TSİ 22.00'de, gruptaki diğer karşılaşmada Brezilya ile ABD karşılaşacak. 
     Milli Takım, gruptaki son karşılaşmasında ise 23 Haziran Pazartesi günü Brezilya karşısına çıkacak. Mücadele, Saint-Etienne kentinde, TSİ 22.00'de start alacak. ABD-Kamerun maçı da Lyon'da, aynı saatte başlayacak. 
     
     A GRUBU MAÇ PROGRAMI 

     Kupanın açılış maçında, Saint-Etienne kentinde, TSİ 19.00'da, Yeni Zelanda ile Japonya karşılaşacak. 
     Gruptaki diğer maçların programı ise şöyle 
     

Tarih Maç Saat Kent 18 Haziran Fransa-Kolombiya 22.00 Lyon 20 Haziran Kolombiya-Yeni Zelanda 20.00 Lyon 20 Haziran Fransa-Japonya 22.00 Saint-Etienne 22 Haziran Fransa-Yeni Zelanda 22.00 Paris 22 Haziran Japonya-Kolombiya 22.00 Saint-Etienne      
     KUPANIN PROSEDÜRÜ 

     6. FIFA Konfederasyon Kupası'nda gruplarında ilk 2 sırayı alan ülkeler, çapraz şekilde eşleşecek. 
     Yarı finalde B Grubu birincisi ile A Grubu'nun ikincisi, 26 Haziran Perşembe günü Lyon'da, TSİ 19.00'da karşı karşıya gelecek. A Grubu'nun birincisi, B Grubu'nun ikincisi ile aynı gün başkent Paris'te, TSİ 22.00'de karşılaşacak. Rakipleri önünde üstünlük sağlayan ülkeler final oynarken, yenilenler ise üçüncülük maçında mücadele edecek. 
     Turnuvanın final maçı ise 29 Haziran Pazar günü Paris'te, TSİ 22.00'de yapılacak. Kupadaki üçüncülük maçı da 28 Haziran Cumartesi günü Saint-Etienne kentinde, TSİ 19.00'da oynanacak. 

     
</TEXT>
</DOC>
