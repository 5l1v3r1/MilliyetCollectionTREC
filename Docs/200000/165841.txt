<DOC>
<DOCNO> 165841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/soneko20.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı Önceki hükümetler bize çok zulüm etti 
</HEADLINE>
<TEXT>

     Ankara Ticaret Odası ATO Başkanı Sinan Aygün, ek motorlu ve ek emlak vergileriyle ilgili hükümete çağrıda bulunarak, '' gelin bu vergileri geri çekin'' dedi. 
     ATO, Gazi Üniversitesi İktisadi ve İdari Bilimler Fakültesi İİBF ile Ankara Yeminli Mali Müşavirler Odası tarafından düzenlenen, ''Enflasyon Muhasebesi ve Maliye Bakanlığı Kanun Tasarısı'nın değerlendirilmesi'' konulu panel, Gazi Üniversitesi 100.yıl Kültür Merkezi'nde başladı. 
     Aygün, Devlet Bakanı ve Başbakan Yardımcısı Abdüllatif Şener'in de katıldığı toplantının açılışında yaptığı konuşmada, davet edilmesine karşın toplantıya katılmayan Maliye Bakanı Kemal Unakıtan'ı eleştirdi. 
     Aygün'ün eleştirilerinin devam etmesi üzerine, toplantıya katılan Maliye Bakanlığı Gelirler Genel Müdür Vekili Osman Arıoğlu'nun, ''ben buradayım'' dediği duyuldu. 
     Bunun üzerine Aygün, ''peki o zaman ben de bilseydim bu toplantıya başkan vekilimi yollardım'' diye yanıt verdi. 
     ATO başkanı Aygün, daha önceki hükümet döneminde devlet bakanlığı yapan Kemal Derviş'in, davetli olmasına rağmen, Odalar Birliği Genel Kuruluna katılmadığını ve daha sonra Genel Kurul'un yapıldığı saatlerde Tenis Klubünde tenis oynadığının ortaya çıktığını ifade ederken, ''inşallah sayın Bakanın da böyle bir mazereti yoktur'' dedi. 
     Aygün konuşmasında benzine, elektriğe ve kamu mallarına yapılan her zammın enflasyonu körüklediğini belirtirken, Türkiye'de enflasyona neden olanların aslında bir elin parmağından az sayıda bulunduğunu ve devletin içine sızmış bir takım çetelerin enflasyona neden olduğunu söyledi. 
     Bunun faturasını ise 70 milyon vatandaşın ödediğini hatırlatan Aygün, işadamı olarak, bir takım ödemeler için yılda 112 kez vergi dairesine gitmek zorunda kaldıklarını anlattı. 
     Aygün, yaklaşık üç günde bir vergi dairesine bir ödemede bulunmak zorunda kaldıklarını da sözlerine ekledi. 
     Maliye Bakanlığı yetkililerine de seslenerek, vergilerin çeşitlendirilmesinden, yüksek vergi oranlarından ve haksız vergilendirmelerden vatandaşları kurtarmalarını istedi. 
     
     EK MOTORLU VE EMLAK VERGİLERİ 

     Aygün, ek motorlu ve ek emlak vergilerine değinirken de, hükümetin, ne programında ne de seçim öncesinde yaptıkları konuşmalarda ek vergilere hiç değinmediklerini, dolayısıyla bu vergilerin geri alınmasını istedi. 
     Bilinçli bir vatandaş olarak kendisinin, vergi mahkemesinde söz konusu vergilere ilişkin dava açtığını ve Maliye Bakanlığı yetkililerinin, bu konuda Anayasa Mahkemesine görüş bildireceğini de anlatan Aygün, '' gelin bu yanlıştan dönün, gelin bu vergileri geri çekin'' dedi. 
     Önceki Hükümetlerin de kendilerine çok zulüm ettiğini, canlarını çok yaktığını belirten Aygün, bunları, her zaman dile getirdiğini, bu nedenle kendisinin siyasete gireceği yönünde yorumlar yapıldığını söyledi. 
     Aygün, ''ben rüştümü ispat ettim, çeşitli partilerden 3-4 teklif almama rağmen siyasete girmedim. AK Parti, CHP milletvekili olsaydım konuşamayacaktım'' dedi. 
     Ek vergiler ile ilgili kararın düzeltilebileceğine dikkati çeken Aygün, ''365 tane koç gibi milletvekiliniz var bu kararı düzeltin'' dedi. 
     
     CEP TELEFONUYLA BAKANA DAVET 

     Bu arada Devlet Bakanı ve Başbakan Yardımcısı Abdüllatif Şener'in cep telefonuyla konuştuğunu gören Aygün, kürsüden ''sınırım sayın Şener, sayın Unakıtan'ı arıyor''' dedi. 
     Daha sonra Bakan Şener'in kürsüde konuştuğu sırada toplantı salonu dışına çıkan Aygün'ün, cep telefonuyla, Maliye Bakanı Kemal Unakıtan ile görüştüğü dikkati çekti. Sorular üzerine Aygün, Maliye Bakanı Unakıtan'ın kendisini aradığını bildirdi. 
     Aygün, toplantıdan önce kendisinin Bakan Unakıtan'ı 6-7 kez aramasına rağmen, Bakan'ın cevaben aramadığını, şimdi kendisine döndüğünü ifade etti. 
     Bakan Unakıtan'ın telefonda kendisine, ''niye sitem ediyorsun'' dediğini ifade eden Aygün, kendisinin de bakanı toplantıya tekrar davet ettiğini kaydetti. 
     
</TEXT>
</DOC>
