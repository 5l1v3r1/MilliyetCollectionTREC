<DOC>
<DOCNO> 172482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/yasam/yas09.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yürek yakan hata 
</HEADLINE>
<TEXT>

   CHP milletvekili Tacidar Seyhan, ailesiyle Ankara'ya dönüyordu. Rahat uyuması için, oğlu Engin'in emniyet kemerini çözdü. Bu, Engin'in canını alacak hataydı... 
      FEVZİ KIZILKOYUN Ankara DHA 
   
   CHP Adana Milletvekili Tacidar Seyhan, ailesiyle Side'den Ankara'ya dönüşünde korkunç bir ihmalle emniyet kemerini çözdüğü oğlu Engin'i 16 kaybetti. Seyhan, önceki gün katıldığı CHP Gaziantep İl Kongresi sonrası, Side'de tatil yapan ailesinin yanına gitti. Eşi Birsen ile oğlu Engin ve kızı Çiğdem'i alan Seyhan, Meclis'teki kritik oylamalar nedeniyle özel otomobiliyle dinlenmeden yola çıktı. Seyhan'ın kullandığı otomobil, dün sabaha karşı saat 05.30'da, Konya yolunda Ankara'ya 91 km. kala, 110 km.lik süratle yokuş çıkarken, Hüseyin Avni Yaprak yönetimindeki sebze yüklü kamyona arkadan çarptı. 
   
   'Oğlumu elimle çıkardım' 
   Oğlunun o sırada ön koltukta uyuduğunu belirten Seyhan, kazayı şöyle anlattı 
   "Oğlum rahat etsin diye emniyet kemerini çözdüm. Kamyona çarpınca oğlumun kafasından kanlar aktığını gördüm. Arkada oturan kızımda bir şey yoktu. Eşimin kaşı üzerinde bir yara vardı ve kolu kırılmıştı. Araçtan indim, camı kırıp oğlumu ellerimle çıkardım. Ambulans istedim, Ankara'ya hareket ettik. Gölbaşı'na geldiğimizde yapacak bir şey yoktu." Kaza sonrası Seyhan ve ailesi Acil Yardım ve Trafik Hastanesi'ne kaldırılırken, Engin Seyhan ise yolda son nefesini verdi. Sağ kolu kırılan Birsen Seyhan da ameliyata alındı. Kazanın direksiyon başında uyuma ya da hatalı sollama sonucu meydana gelmesi ihtimali üzerinde durulurken, Seyhan ise ikinci şeritte giden kamyonun ışıklarının olmadığını iddia ederek, "Kamyonu ancak çarptıktan sonra fark ettim" dedi. 
   
   'Nasıl oldu, bilemiyorum' 
   Gözaltına alınan kamyon şoförü Yaprak'ın Kulu Adliyesi'ne sevk edildiği belirtildi. Kazayı öğrenen CHP'liler hastaneye akın ederken, Seyhan'ı ilkönce CHP Genel Başkanı Deniz Baykal ziyaret etti. Çok sayıda CHP'li yönetici ve milletvekili de Seyhan'ın yanındaydı. Kamyonun şoförü Yaprak da ifadesinde, "Üç şeritli yolda seyir halindeydim. Bir anda arkadan çarpma sesi duydum. Normal seyirdeydim, yol genişti. Nasıl çarptı, bilemiyorum" diye konuştu. 
   
   'Kemeri kendisi çözdü' 
   Seyhan, sonraki açıklamasında, "Kazadan 3-4 dakika önce arkasına dönerek annesine 'emniyet kemerimi çözeceğim' dedi. Annesi karşı çıktı ama, o kemerini çözmüş. Hayatımın hatasını yaptım, oğlumu kaybettim" şeklinde konuştu. 
   
   
   
</TEXT>
</DOC>
