<DOC>
<DOCNO> 177825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/soneko01.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadeniz'in 3 bin yıllık efendisi Fındık 
</HEADLINE>
<TEXT>

     Çerezden yağa, çikolatadan bisküviye kadar çok geniş kullanıma sahip ve Karadeniz halkının önde gelen geçim kaynağı olan fındık, Türkiye için sadece ekonomik değil, sosyal ve toplumsal bir değer yaratıyor. 
     Market Dergisi'nin ''Karadeniz'in 3 Bin Yıllık Efendisi Fındık'' konulu araştırmasından derlediği bilgilere göre, fındığın diğer ürünlerle kıyaslanamayacak özel bir konumu bulunuyor. 
     Araştırmaya göre, ilk defa Çin'de yetiştirilen ve bundan 3 bin yıl önce geldiği Karadeniz'de ''krallığını ilan eden'' fındık en fazla döviz getiren ürün olması, ülke nüfusunun 5 milyonundan fazlasını doğrudan ilgilendirmesi nedeniyle büyük önem taşıyor. 
     Bölge ekonomisini ayakta tutan ve istihdam sağlayan başlıca ve bazı bölgeler için tek ürün olması, fındığın diğer tarımsal ürünlere göre değerini artırırken, erozyon tehlikesine karşı en önemli koruyucu bitki olması, fındığın pek çok alanda yarar sağladığını gözler önüne seriyor. 
     Dünyanın en önemli fındık üreticilerinden biri konumunda bulunan Türkiye, son yıllarda dünya fındık üretiminin yaklaşık yüzde 75'ini tek başına sağlıyor. Fındık üretiminde lider kent olan Ordu'yu ise Akçakoca, Giresun ve Trabzon izliyor. 
     
     BİRİM SAHADAN AZ ÜRÜN ALINABİLİYOR 
     Araştırmaya göre, doğal alanı dışında başka ürünlere uygun taban arazilerde de yetiştirilebilen fındığın hasatı, yörelere göre Ağustos-Eylül aylarında yapılabiliyor. Hasat, insan gücü ile daldan ve yerden toplama şeklinde, harmanlama ise makinalarla yapılıyor. 
     Türkiye'de 550-600 bin hektarlık alanda fındık üretimi yapılırken, üretim, yıllık 600 bin tona kadar ulaşıyor. 
     Fındık üreten ülkeler arasında saha, üretim ve ihracat bakımından yüzde 75'lik bir oranla ilk sırada yer alan Türkiye'nin, birim sahadan alınan ürün bakımından diğer üretici ülkelerin gerisinde bulunması dikkati çekiyor. Yıldan yıla dalgalanma göstermekle birlikte fındık üretim artışı, denetimsiz ve kontrolsuz olarak genişleyen üretim sahasından karşılanıyor. 
     Dünya fındık ihracatındaki Türkiye'nin payının yüksek olması, fındık çeşitlerinin kaliteli olmasına ve dünya fındık üretim alanının büyük çoğunluğunun Türkiye'de olmasından kaynaklanıyor. 
     
     ÇİKOLATADAN YAĞ ÜRETİMİNE... 
     Türkiye fındık ihracatından yılda ortalama 700 milyon dolar gelir elde ediyor. Türkiye'den özellikle çikolata üretiminde kullanılmak üzere fındık ihraç eden ülkelerin başında Almanya, İtalya, Fransa, Belçika, İsviçre ve İngiltere gibi önemli Avrupa ülkeleri geliyor. Fındık çerezlik olarak tüketildiği gibi, pastacılık ve şekerleme sanayiinde geniş ölçüde kullanılıyor. 
     Üretilen fındığın yüzde 15'lik bir bölümü ise çeşitli sanayilerde yan ürün olarak ülke içerisinde tüketiliyor. 
     Yağ sanayii, yem sanayii, kontralit sanayii, petrokimya sanayii fındığın diğer kullanım alanlarını oluştururken, fındık kabuğu özellikle Karadeniz Bölgesinde yakacak olarak da kullanılıyor. 
     Ayrıca üretim fazlalığı nedeniyle yağlığa ayrılan fındıklar, Ordu Soya A.Ş tarafından yemeklik yağ olarak hazırlanıyor. 
     
     KALP HASTALIKLARINA FINDIK 
     Enerji değeri yüksek olan fındık, kanda kolestrolün yükselmesini önlediği gibi, kalp-damar hastalıklarına karşı koruyucu etki gösteriyor. 
     Yapılan bir çalışmaya göre, günde en az bir kere fındık yiyen veya fındık yağı kullanan bir insanın, hiç fındık yemeyen insana göre enfaktüsten ölme riski yarı yarıya azalıyor. E vitaminin bilinen en iyi kaynağı olan fındık, ayrıca sinir uyarımı ve kas dokusunun çalışması için gerekli olan potasyum bakımından zengin durumda bulunuyor. 
     Fındığın, ''Tombul'', ''Palaz'', ''Foşa'', ''Mincane'', ''Çakıldak'', ''Kalıkara'', ''Uzunmusa'', ''Kan'', ''Kargalak'', ''Cavcava'', ''Sivri'', ''İncekara'', ''Acı'', ''Kuş'', ''Yuvarlak badem'' ve ''Yassı badem'' gibi çeşitleri bulunuyor. 
     
</TEXT>
</DOC>
