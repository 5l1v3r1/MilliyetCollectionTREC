<DOC>
<DOCNO> 197991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sonspo03.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep'e Fransız işkencesi... 
</HEADLINE>
<TEXT>

     Gaziantepspor Futbol Takımı, UEFA Kupası 2. tur rövanş karşılaşmasında Fransa'nın RC Lens kulübüyle perşembe günü oynayacağı maç için Fransa'ya geldi. 
     TSİ 00.15'te Lille Havaalanı'na inen kırmızı-siyahlı ekibi çok sayıda gurbetçi karşıladı. İlk maçı Gaziantep'te 3-0 gibi net bir skorla kazanan Gaziantepspor, RC Lens takımıyla perşembe günü karşılaşacak. Her iki takım da, maçtan önceki son antrenmanlarını bugün yapacaklar. 
     Gaziantepspor teknik direktörü Nurullah Sağlam, 3-0'lık maçın rövanşında turu geçecek bir skor elde etmek için mücadele edeceklerini söyledi. Milli kaleci Ömer ise, Gaziantepspor'un tarihinde ilk kez 2. tura çıktığını, bu turu da geçeceğini belirtti. 
     Bu arada, pasaport işlemlerini tamamlayan grubun hep beraber hareket edeceğini söyleyen Fransız yetkilileri, kafileyi bir süre havaalanında tuttu. Bu tutum ise kafilenin protestosu ile karşılandı. 
     
</TEXT>
</DOC>
