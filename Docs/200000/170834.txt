<DOC>
<DOCNO> 170834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/siyaset/siy04.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Valilik kursuna inceleme 
</HEADLINE>
<TEXT>

   İzmir Valiliği, işkencenin de ele alındığı insan hakları kursu düzenlenmesini istedi. Sonra da kursta "PKK Propagandası yapıldığı" gerekçesiyle inceleme başlattı 
      EDA BERKBAYRAK İzmir DHA 

   
   İzmir Valiliği, bünyesindeki İnsan Hakları İl Kurulu'nun talebi üzerine İl Sağlık Müdürlüğü, İzmir Tabip Odası ve İzmir Barosu'nun geçen ay düzenlediği işkence seminerinde PKK propagandası yapıldığı iddiasıyla ön inceleme başlattı. 
   Tabip Odası Başkanı Dr. Fatih Sürenkök, düzenlediği basın toplantısında, 2. İstanbul Protokolü kapsamında 10 - 12 Haziran düzenlenen adli rapor kursunun son gününde, "Devletin polisinin küçük düşürüldüğü, bölücü örgüt propagandası yapıldığı" gerekçesiyle iki polis memurunun toplantı salonuna girmek istediğini ancak kurs sorumlusunun buna izin vermediğini belirtti. Sürenkök, şunları söyledi "Valilik isteğiyle başlatılan eğitim programının ilki Şubat ayında gerçekleştirildi, program sonrasında Valilik'ten teşekkür yazısı aldık. Aktif eğitim metodu uygulanarak verilen eğitim, canlandırmalarla sunuldu. Bir öncekinden hiçbir farkı olmamasına karşın, imzasız bir dilekçeden yola çıkıp, eğitim yerine iki polis gönderildi. Eğitimcilerin zan altında bırakılması üzücüdür. Valilik ve komisyon ciddi bir insan hakları sınavı veriyor. Komisyondan çekilip çekilmeyeceğimize karar vereceğiz." 
   Türkiye İnsan Hakları Vakfı İzmir Temsilcisi Prof. Veli Lök de, "İstanbul protokolu BM tarafından 82 ülkeye örnek olarak gönderildi. Dünya'nın her yerinde eğitimlere başlandı. Bu bizim için övünç kaynağı. Böyle bir olay yaşamak üzücü" diye konuştu. İzmir Baro Başkanı Bahattin Özcan Acar da valiliği eleştirdi. 
   
   
</TEXT>
</DOC>
