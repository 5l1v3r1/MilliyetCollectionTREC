<DOC>
<DOCNO> 197599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sondun20.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
AB de korsan ürünlerden çekiyor... 
</HEADLINE>
<TEXT>

     AB Komisyonu, korsan ve sahte üretimin giderek arttığını bildirdi. 
     Komisyon, konuya ilişkin açıklamasında, 2002 yılında, AB sınırlarında 85 milyon sahte ürün ele geçirildiğini, bu rakamın, 2003'ün ilk yarısında 50 milyon olduğunu belirtti. 
     Açıklamada, sahte ürünlerin artık sadece lüks maddeleri içermediği, gıda, ilaç, cep telefonu, pil, araba yedek parçaları, sigara gibi günlük tüketim maddelerinin sahtelerinin de yapıldığı ve AB'ye sokulduğu kaydedildi. 
     Güvenlik kontrolünden geçmemiş olan sahte ürünlerin kamu sağlık ve yaşamını tehlikeye soktuğu üzerinde duran Komisyon, sahte ürünlerin yüzde 66'sının, başta Tayland ve Çin olmak üzere, Asya ülkelerinden geldiğini bildirdi. 
     Sahte cep telefonu akülerinin patlamalara neden olduğuna dikkati çeken Komisyon, sahte cep telefonu üretiminde yüzde 500'den fazla artış görüldüğünü, kozmetikte yüzde 300 olarak belirlenen bu artışın giysilerde yüzde 100 olduğunu belirtti. 
     Korsan ürünlerin yüzde 45'inin AB'ye uçaklarla girdiğini, posta yoluyla gönderilenlerin oranının yüzde 33 olduğunu kaydeden Komisyon, internet kanalıyla ısmarlanan sahte ürünlerin girişinin kontrolünün ve üreticilerin kimliğinin tespitinin çok zor olduğu üzerinde durdu. 
     Yetkililer, 2003 yılının ilk yarısında AB'de ele geçirilen 50 milyon sahte ürünün 40 milyonunun Belçika'da bulunduğunu belirtti. Bu sonucun, Brüksel havaalanı ve Anvers Limanı gümrükçülerinin ciddi ve dikkatli çalışmalarından kaynaklandığı, diğer AB ülkelerinde gümrüklerin çok daha kolay aşıldığı kaydedildi. 
     
</TEXT>
</DOC>
