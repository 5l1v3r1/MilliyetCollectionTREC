<DOC>
<DOCNO> 198864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/sontur01.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalışan kadın daha kolay boşanma davası açıyor... 
</HEADLINE>
<TEXT>

     Dicle Üniversitesi D.Ü Hukuk Fakültesi'nce yapılan araştırmada, boşanma davası açan kadınların yüzde 80'inin çalışan kadınlar olduğu belirlendi. 
     Hukuk Fakültesi Medeni Hukuk Bölümü araştırma görevlisi Ömer Ergün'ün boşanmış ve boşanma aşamasında olan 250 çift üzerinde yaptığı ''Boşanma Nedenleri ve Çözüm Önerileri'' konulu araştırmada, boşanma davalarının yüzde 40'ını kadınların açtığı belirlendi. 
     Boşanma nedenlerinin yüzde 90'ının şiddetli geçimsizlik arasında yer alan mizaç uyuşmazlığı, ekonomik sıkıntı, anne ve babanın ailenin iç işlerine karışması, dini yaşama konusundaki anlaşmazlık, kadının dövülmesi ve kötü muamele görmesi olduğu vurgulanan araştırmada, yüzde 10'unun özel boşanma nedenleri arasında yer alan zina, hayata kast ve haysiyetsiz hayat sürme ve terk gibi nedenlere dayandığı bildirildi. 
     
     MESLEK GRUBUNDA ÖĞRETMENLER İLK SIRADA 
     Araştırmada, boşanan kadınların yüzde 30'unun öğretmen, yüzde 15'inin memur, yüzde 5'inin işçi, yüzde 5'inin hemşire olduğu, erkeklerde de yüzde 30'unun öğretmen, yüzde 15'inin işçi, yüzde 15'inin memur, yüzde 15'inin güvenlik görevlisi, yüzde 10'unun da sağlık çalışanı olduğu kaydedilen araştırmada, boşanan veya boşanmak isteyen erkek ve kadınların meslek grubunda ilk sırayı öğretmenlerin aldığı belirtildi. 
     Boşanan çiftlerin yüzde 55'nin çocukları olduğu ifade edilen araştırmada, şu bilgilere yer verildi 
     ''Boşanma davası açan kadınlardan yüzde 80'i çalışan kadın, yüzde 20'sinin de ev kadını olduğu belirlendi. Boşanma davası açan kadınların yüzde 60'ı üniversite mezunu. Bireysel hak ve özgürlüklerinin farkında olan ve aynı zamanda eğitim sürecini tamamlamış olan kadınların, boşanma davası açma haklarını kullanmada gecikmemekte ve rahatlıkla kullanabilmekte olduğunu gösteriyor. Ekonomik özgürlüklerini elinde bulunduran kadınların, çalışma hayatının getirmiş olduğu olumsuzlukları bir kader olarak değerlendirmedikleri anlaşılmaktadır.'' Çiftlerin yüzde 35'inin görücü usulü, yüzde 25'inin tanışarak ve yüzde 40'ının da akraba evliliği yaptığı kaydedilen araştırmada, akraba evliliklerinin yüzde 20'sinin evlenecekleri eşlerini iradeleri dışında ve anne babalarının zorlaması sonucu seçmek zorunda kaldıkları vurgulandı. 
     Araştırma yer alan ''Çiftler arasında anlaşmazlığın ortaya çıkmasında batıl inanç, büyü ve nazarın etkisi var mı'' sorusuna katılanların yüzde 80'inin ''Etkisi olmadığını'' yönünde cevap verdiği belirtildi. 
     
</TEXT>
</DOC>
