<DOC>
<DOCNO> 197305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/sontur12.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombanın aramızdan aldığı Kerem Yılmazer ayakta selamlandı ... 
</HEADLINE>
<TEXT>

     Kültür ve Turizm Bakanı Erkan Mumcu, önceki gün Levent'teki bombalı saldırıda yaşamını yitiren sanatçı Kerem Yılmazer'in anısının ve tiyatro sevgisinin tiyatroyla birlikte yaşayacağını söyledi. 
     Ünlü tiyatro, sinema ve seslendirme sanatçısı Kerem Yılmazer için, çalıştığı Büyükşehir Belediyesi Şehir Tiyatroları'nın Harbiye Muhsin Ertuğrul Sahnesi'nde tören düzenlendi. 
     Törende konuşan Bakan Mumcu, ''Anısı ve tiyatro sevgisi, tiyatroyla birlikte yaşayacak. O'nun ve dostlarının terör ve her türlü kötülüğe karşı direnişi, sanat aşkıyla, barış aşkıyla devam edecek. Ruhu şad olsun'' dedi. 
     İstanbul Büyükşehir Belediye Başkanı Ali Müfit Gürtuna da, Yılmazer'i, yüzündeki güzel tebessümle tanıdığını ve sıcaklığını, dostluğunu hep hissettiğini anlatarak, ''Kaybını duyduğumda gerçekten şok oldum, inanamadım'' dedi. 
     Gürtuna, terörün karanlığından sanatın ışığıyla çıkılabileceğini de vurguladı. 
     Şehir Tiyatroları Müdürü Muharrem Ergül de, ''O şehit oldu. Ruhu şad olsun, mekanı cennet olsun'' dedi. 
     Şehir Tiyatroları Sanatçıları Derneği Başkanı Orhan Alkaya ise şiddetin aralarından çok kıymetli canları aldığını, ancak şiddete teslim olmayacaklarını belirterek, ''O tevazuydu, hoşgörüydü, meslek saygısıydı, çok arayacağız, çok özleyeceğiz'' diye konuştu. 
     Alkaya, ''teröre boyun eğilmeyeceğinin göstergesi'' olarak Şehir Tiyatroları'nın bir sahnesine Yılmazer'in adının verilmesini istedi. 
     Sanatçı Esin Afşar da, Kerem Yılmazer'i 40 yıl önce ''Gencecik, güzel sesli bir delikanlıyken'' tanıdığını söyledi. 
     Afşar, ''Hain terör O'nu çok vakitsiz aramızdan aldı. Ama bu cehennem dünyada yaşamaktansa, zaten cennete gideceğini düşünerek teselli bulabiliriz'' diye konuştu. 
     Sanatçı Hadi Çaman da, sahneye çıktığında Yılmazer'in naaşına doğru dönerek, ''Sevgili kardeşim, böyle bir konuşma için senin yanında yer alacağımı hiç tahmin etmezdim'' dedi. 
     Çaman, Yılmazer'in, dünyada en çok sahip çıktığı şeyin eşi Göksel Kortay olduğunu dile getirerek, ''Hiç telaşlanma, hiçbir zaman yalnız kalmayacak'' şeklinde konuştu. 
     
     ''ŞEHİT'' YILMAZER AYAKTA SELAMLANDI 
     Tiyatro sanatçısı İhsan Devrim ise, tiyatro sahnesinde kalanların en yaşlılarından biri olduğunu ve 90 yaşına geldiğini kaydederek, tiyatro sahnesine çıkanların ölene kadar tiyatro aşkıyla dolu olduklarını söyledi. 
     İstanbul'daki bombalı saldırılara tepki gösteren ve ''Bu bombalar yeni bir Kurtuluş Savaşı'nın başlangıcıdır'' diyen Devrim, Kerem Yılmazer'in ''şehit'' olduğunu kaydedip, herkese ''ayağa kalkarak bu şehidi selamlamaları'' çağrısında bulundu. 
     Bunun üzerine salondakiler ayağa kalkarak, alkışlarla Yılmazer'i selamladı. 
     Konuşmaların ardından salonda bulunanlar, Yılmazer'in naaşı önünden ''saygı geçişi'' yaptılar. 
     
     BAŞBAKAN DA TÖRENDEYDİ 
     Törene, Başbakan Recep Tayyip Erdoğan, İçişleri Bakanı Abdülkadir Aksu, Çalışma ve Sosyal Güvenlik Bakanı Murat Başesgioğlu, İstanbul Valisi Muammer Güler ve İstanbul Emniyet Müdürü Celalettin Cerrah'ın yanı sıra Selda Alkor, İlyas Salman, Gani Müjde, Şebnem Özinal, Nevra Serezli, Zeki Alasya'nın da aralarında bulunduğu çok sayıda sanatçı katıldı. 
     Yılmazer'in dostları ve sevenleri törene büyük ilgi gösterirken, kalabalık nedeniyle programda aksamalar yaşandı. 
     Çok sayıda yabancı basın mensubunun da izlediği törende, Kerem Yılmazer'in naaşının sahnenin yarısını kapatacak büyüklükte bir Türk Bayrağı ile örtüldüğü ve Türk Bayrağı üzerine sanatçının son olarak rol aldığı ''Bizans Düştü'' adlı oyunda giydiği kostümün konulduğu dikkat çekti. 
     Tören, bir din görevlisinin salonda bulunanlardan Yılmazer için ''helallik'' istemesinin ardından, sanatçının naaşının alkışlar eşliğinde omuzlarda cenaze arabasına taşınmasıyla sona erdi. 
     
</TEXT>
</DOC>
