<DOC>
<DOCNO> 162068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sonspo35.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Celal Doğan İbrahim'i satmıyorum, lütfen bu konu kapansın 
</HEADLINE>
<TEXT>

     Birinci Süper Lig'de, transferin en gözde isimlerinden olan İbrahim Toraman'ın transferinin özellikle üç büyük kulübün yöneticisi tarafından tekrar ortaya atılması, Gaziantepspor'da tepkiyle karşılandı. 
     Başkan Celal Doğan, Mart ayından bu yana transferi sürekli gündeme gelen oyuncularından İbrahim Toraman'ı hiçbir kulübe vermeyeceklerine yönelik yönetim kurulu kararı bulunduğunu, hatırlatarak, ''Artık bu iş sıkıntı vermeye başladı. Özellikle bu konuyu basın ısıtıp gündeme getiriyor gibi geliyor. Söyledik, anlattık, son bir kez daha anlatalım. İbrahim Toraman'ı satmıyoruz, satmayacağız, kararımız kesindir. Artık kimse bizi lütfen aramasın, araya da hatırlı kişi koymasın'' diye konuştu. 
     Gaziantepspor'un UEFA Kupası'nda ülkemizi temsil etme hakkı kazandığını, bu kupaya güçlü bir takımla girmenin hesaplarını yaparken, en iyi oyuncularını satmalarının bir anlamı olmadığını söyleyen Doğan, şöyle konuştu 
     ''Özellikle üç büyük kulübümüz ne yazık ki Anadolu kulüplerinde pişen, göze batmaya başlayan bir oyuncu gördüğü zaman hemen saldırmaya çalışıyor, birbirlerini yiyorlar. Onlar birbirleriyle savaşırken, fiyat artırmaya çalışırken ne yazık ki olan bize ve oyuncumuza oluyor. Her şey zamanı gelince olur. İbrahim Toraman'ın bizimle 5 yıllık mukavelesi var. Hiçbir kulübe vermeyeceğiz. Lütfen biraz anlayışlı olsunlar, ellerini üzerimizden çeksinler. Bize galiba oyuncuyu yakıştıramıyorlar. '' 
     
     KÜSERİM, KONUŞMAM 
     Celal Doğan'ı, İbrahim Toraman'ın transferi için, bugün sırasıyla Fenerbahçe kulübü Başkanı Aziz Yıldırım, Beşiktaş kulübü Başkanı Serdar Bilgili ve Galatasaray Başkanı Özhan Canaydın'ın arayarak, ikna çalışmalarını sürdürdükleri ancak ret yanıtı aldıkları, Bilgili'nin araya Turgay Ciner'i soktuğu, Fenerbahçe kulübü başkanı Aziz Yıldırım'ın da İbrahim'in transferinin gerçekleşmemesi halinde Doğan'a ''Eğer İbrahim'i bize vermezsen küserim, konuşmam'' dediği öğrenildi. 
     
     TORAMAN'A TEPKİ 
     Dün kendisinin bir televizyon programına katıldığını ve aynı programa İbrahim Toraman'ın da daha önceden telefonla alınan sesiyle katıldığını belirten Doğan, İbrahim Toraman'ın maksadını aşan sözler sarf ettiğini söyledi. 
     Toraman'ın bugün kendisini arayarak özür dilediğini anlatan Doğan, şöyle konuştu 
     ''İbrahim beni arayarak televizyonda söylediği sözlerle ilgili olarak özür diledi. Maksadını aşan sözler söylemiş. Sözlerinin çarpıldığını, işlerine gelen tarafın verildiğini anlattı. Yine de o sözleri sarf etmemesi gerekiyordu. Daha dikkatli olması gerekiyordu. Artık bundan sonra olur.'' Dün gece bir televizyon kanalına telefonla katılan İbrahim Toraman, ''Bu kulübün işi belli olmaz. Önce satmam derler, piyasa yükselir sonra bir bakarsınız karar değiştirmişler, seni satmışlar. Bu nedenle transferimle ilgili net bir şey diyemiyorum. Ligde iddiaları da yok, şampiyonluk hedefleri yok. Bakalım beni nasıl tatmin edecekler. Transferime en yakın kulüp parası olan Fenerbahçe'' diye konuşmuştu. 
     
     ARSENAL TAKİPTE 
     İngiltere Premier lig takımlarından Arsenal kulübü yöneticilerinin İbrahim Toraman'ı menajerler vasıtasıyla izlettikleri, gelecek sezonun sonunda Gaziantepspor'a transfer teklifinde bulunmaya hazırlandıkları bildirildi. 
     
</TEXT>
</DOC>
