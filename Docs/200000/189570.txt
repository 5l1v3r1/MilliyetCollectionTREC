<DOC>
<DOCNO> 189570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/son/sontur23.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan'ın değerlendirmeleri... 
</HEADLINE>
<TEXT>

     Başbakan Recep Tayyip Erdoğan, ''Brüksel'de tüm liderler ve başbakanlarla yaptığımız görüşmelerde, Türkiye'nin AB ile ilgili sürecine hepsinin heyecanla yaklaştıklarını gördüm'' dedi. 
     Erdoğan, Atatürk Havalimanı Devlet Konukevi'nde düzenlediği basın toplantısında, Brüksel, İspanya ve Bosna-Hersek'teki temaslarını değerlendirdi. 
     Brüksel'de yapılan AB Ara Zirvesi'ne 28 ülkenin devlet başkanları ve başbakanlarının yanı sıra dışişleri bakanlarının katıldığını belirten Erdoğan, zirvede özellikle anayasa çalışmalarına yönelik düşüncelerin ortaya konulduğunu ifade etti. 
     Erdoğan, dışişleri bakanları düzeyinde yapılan toplantıda da ekonomi ve güvenlikle ilgili çalışmaların gözden geçirildiğini kaydetti. 
     Başbakan Erdoğan, yaptığı ikili temaslarda, Hükümetlerarası Konferans ve anayasayla ilgili çalışmaları tekrar görüşme fırsatı bulduğunu bildirdi. 
     Brüksel'deki çalışmalarının boyutunun çok geniş olduğunu ifade eden Erdoğan, ''Oradaki tüm liderler ve başbakanlarla yaptığımız görüşmelerde, Türkiye'nin AB ile ilgili sürecine hepsinin heyecanla yaklaştıklarını gördüm'' diye konuştu. 
     
     AZNAR İLE GÖRÜŞME 
     Erdoğan, Brüksel'deki temaslarından sonra İspanya'nın Mallorca adasında çeşitli ülkelerden gelen 80 kadar eski siyasi ve bilim adamının yer aldığı Barselona süreciyle ilgili bir çalışmaya katıldığını kaydetti. 
     Mallorca adasında İspanya Başbakanı Aznar ile uzun bir görüşme yaptığını anımsatan Erdoğan, görüşmede AB süreci ve çifte vergilendirme konularının ele alındığını bildirdi. 
     Erdoğan, ''Ayrıca finans konusunda da Sayın Aznar, Türkiye'ye yatırım taleplerini dile getirdi ve bu konuda ciddi adımlar atmaya hazır olduklarını ifade etti'' dedi. 
     
     İZZETBEGOVİÇ'E ZİYARET 
     Dönüşte programını değiştirerek, Bosna-Hersek'teki mücadelenin müstesna lideri Aliya İzzetbegoviç'in rahatsızlığını duyduğu için Saraybosna'ya uğradığını ifade eden Erdoğan, ''Kendilerini tedavi gördükleri hastanede ziyaret etme fırsatı buldum. Sayın İzzetbegoviç'in giderek iyileşmekte olduğunu görmek bizi de memnun etti. Kendisine Allah'tan şifalar diledim'' şeklinde konuştu. 
     Bosna-Hersek Bakanlar Kurulu Başkanı Adnan Terziç ile kısa bir görüşme yapma fırsatı bulduğunu dile getiren Erdoğan, görüşmede, iki ülke arasındaki ilişkilerin daha da geliştirilmesi yönündeki ortak kanaatin ifade edildiğini vurguladı. 
     Başbakan Erdoğan, ''Bu çok kısa süren ziyaretimiz, Sayın İzzetbegoviç'e duyduğumuz derin muhabbetin ve Bosna-Hersek halkına olan sevgi ve kardeşlik duygularımızın da bir işaretiydi'' diye konuştu. 
     Erdoğan, açıklamalarının ardından havalimanından ayrılarak, Üsküdar'daki konutuna gitti. 
     
</TEXT>
</DOC>
