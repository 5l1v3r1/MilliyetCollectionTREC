<DOC>
<DOCNO> 175642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/yazar/cemal.html </URL>
<DATE> 2003/08/14/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Irak'a asker 
</HEADLINE>
<TEXT>

   
   Irak'ta Saddam Hüseyin rejiminin düşürülmesinden bu yana dört ay geçti. Ama ülkede düzen henüz kurulabilmiş değil. 
   Eski deyişle 
   Kanun ve nizam hakimiyeti kol gezmiyor Irak'ta. Ayrıca başta elektrik ve su olmak üzere kamu hizmetleri hala sağlanabilmiş değil. Saddamcı bir çekirdek, şehir gerillası taktikleriyle hemen her gün bir Amerikan askerini öldürüyor. 
   Akla gelen ilk soru klasik 
   Vietnam batağı mı 
   Amerika'nın Irak'ta böyle bir bataklığa saplanabileceğine ihtimal verenler azınlıkta. 
   Ama yine de Irak'ta istikrar zaman alabilir. Hatta büyük yanlışlar yapılırsa ülke bir anda kendini kaos ve anarşi içinde bulabilir. 
   Not etmekte yarar var 
   Irak'ın karışması, Irak'ın Lübnanlaşması, Irak'ın uzun süreli bir istikrarsızlığın içine yuvarlanması ya da Amerika'nın batağa saplanması hiç kimsenin çıkarına değil. 
   Tam tersine... 
   Irak'ta yangının söndürülmesi, ülkenin siyasal istikrara kavuşarak normalleşme rayına oturması hem Irak'ın, hem bölgenin, hem de Türkiye'nin çıkarlarına hizmet edecek bir gelişmedir. 
   Ankara da baştan beri bu gerçeğin farkında. Genelkurmay İkinci Başkanı Orgeneral Yaşar Büyükanıt'ın belirttiği gibi Türkiye Irak'taki gelişmelere yabancı kalamaz. 
   Çankaya Köşkü'nde geçen gün toplanan devletin zirvesinden yansıyan hava da farklı değil. 
   Irak'a bakış şöyle özetlenebilir 
   Irak'ta istikrar... 
   Irak'ın toprak bütünlüğü... 
   Siyasal birliği... 
   Ve terörden arınmış bir Irak... 
   Türkiye haklı olarak böyle bir komşuyla yaşamak istiyor. Çünkü Türkiye özellikle 1990'lı yıllarda Irak'taki 'Saddam düzeni'nden çok büyük zararlar gördü. 
   Dışişleri Bakanlığı'ndan yüksek bir yetkiliyle dün sohbet ederken şöyle dedi 
   "Irak'ta istikrara katkıda bulunmak Türkiye'nin çıkarınadır. Irak'ın bir an önce normalleşmesinden öncelikle Türkiye yararlanır. Bunun için Türkiye olarak Irak'ta bulunmanın önemi var. Konuya artılarıyla eksileriyle bakıldı. Hem sivil hem askeri odaklar Irak'a asker göndermekten yana..." 
   Yüksek yetkili şunları ekledi 
   "Bu seferki durum, mart başındaki tezkere zamanından farklı. O zaman 60 bin Amerikan askerinin Türkiye'ye gelmesi ve bizim topraklardan bir savaş ilanı söz konusuydu. Ayrıca, biz Kuzey Irak'a sadece yirmi kilometre girebilecektik. Musul ve Kerkük'ün dışında kalacaktık. Şimdi durum tümüyle farklı..." 
   Türkiye şu sıralar Irak'ta yoğun bir alan taraması yaptırıyor. Hem askeri hem sivil kaynaklar, diplomatıyla, istihbaratçısıyla Türk askerinin gitmesi halinde Irak'ta ne gibi koşullarla karşı karşıya kalabileceğini saptamaya çalışıyor. 
   Çıkacak raporların niteliği de asker gönderme konusunda etkili olabilecek. Ancak bugün hükümetle Genelkurmay'da hakim eğilim Irak'a asker gönderme yönünde... 
   Konunun en geç eylül ayı ortasında TBMM'ye gelmesi bekleniyor. 
   Son durum böyle. 
   
      
   
</TEXT>
</DOC>
