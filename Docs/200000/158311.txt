<DOC>
<DOCNO> 158311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/sontur07.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Harbiye'de patlama, 2 ölü 4 yaralı var... 
</HEADLINE>
<TEXT>

     İstanbul Harbiye'de 8 katlı bir binanın girişinde bulunan büfede meydana gelen patlama sonucunda 2 kişi öldü, 2'si ağır 8 kişi yaralandı. 
     Halaskargazi Caddesi'ndeki 8 katlı bir binanın girişinde bulunan ''Elmas Büfe''de, saat 10.30 sıralarında şiddetli bir patlama gerçekleşti. 
     Patlamanın meydana geldiği büfe ile üst katta bulunan ''İnci Büfe''nin tamamen tahrip olduğu, bazı bölümlerinin çöktüğü olayda, çevredeki işyerleri ile yoldan geçen bazı araçlar da zarar gördü. 
     Güvenlik kuvvetlerince çevre önlemleri alınırken, olayda yaralanan 7 kişi, ambulanslarla Şişli Etfal Eğitim ve Araştırma Hastanesi'ne kaldırıldı. 
     Bu yaralılardan Servet Öztürk 34 , Adem Paralı 26 ve Sami Taşova'da 27 çeşitli kesikler Dursun Yıldız 38 ve Ali Öztürk'te 30 yanık, Cevdet Tok'un 27 kafasında da şişlik tespit edildi. 
     Yaralılardan Ali Öztürk ve Servet Öztürk'ün, büfelerin sahipleri oldukları belirlendi. Sağ bacağında yara, alt dudak ve çene altında kesikler olan 16 yaşındaki Emrah Korkmaz'ın sağlık durumunun ise ciddi olduğu bildirildi. 
     
     ENKAZDAN 2 CESET ÇIKTI 

     Patlamanın şiddetiyle bazı bölümleri çöken büfenin enkazında arama ve kurtarma çalışması yapan itfaiye ekipleri, burada işçi olarak çalışan Serdal Turan'ı ağır yaralı halde kurtararak, İstanbul Üniversitesi Cerrahpaşa Tıp Fakültesi Hastanesi'ne kaldırılmasını sağladı. 
     İtfaiye ekipleri, bir süre sonra da aynı büfede döner ustası olarak çalışan Ömer Tamaç ve Salih Akıllı'nın cesetlerini enkazdan çıkardı. 
     Cesetlerin çıkarılmasının ardından, iş makineleri ve temizlik görevlilerinin yardımıyla çevreye yayılan parçalar ile binadaki enkaz temizlendi. 
     Patlamadan sonra olay yerinde incelemelere başlayan İstanbul Emniyet Müdürlüğü'ne bağlı uzman ekipler, patlamanın, büfede bulunan LPG tüpünden sızan gazın infilak etmesinden kaynaklandığını saptadı. 
     
     PATLAMANIN NEDENİ GAZ SIKIŞMASI... 

     Olayın hemen ardından açıklama yapan İstanbul Valisi Muammer Güler, patlamanın yüzde 80-90 ihtimalle gaz patlaması olduğunu bildirdi. 
     İşyeri sahiplerinin sabah saatlerinde büfeye geldiklerinde yoğun bir gaz kokusu ile karşılaştıklarını belirttiklerini anlatan Güler, ''Cam ve pencereleri havalandırmak amacıyla açmışlar. Bu sırada bir kibrit yakılması sonucunda patlama meydana gelmiş'' dedi. 
     Bomba uzmanlarının olay yerinde incelemelerini sürdürdüklerini kaydeden Güler, ''Siyasi ya da sabotaj olma ihtimali yok. İlk tespitler, gaz sıkışmasına bağlı patlama olduğu yönünde. Olayda 1'i ağır 7 yaralı var'' diye konuştu. 
     Vali Güler, daha sonra yine yaptığı açıklamada, ''Patlamanın gaz sıkışmasından kaynaklandığının kesinlik kazandığını'' bildirdi. 
     
     GÖRGÜ TANIKLARININ ANLATIMI 

     Patlama sırasında büfenin yaklaşık 100 metre uzağında yürüyen görgü tanığı Mehmet Güney, aniden çok büyük bir gürültü duyduğunu belirterek, ''Her şeyin havaya uçtuğunu gördüm. Her tarafı duman kapladı. Ayağımın altındaki yer sarsıldı'' diye konuştu. 
     Başka bir görgü tanığı da, patlamanın şiddetiyle yerin titrediğini ve aynı anda her yeri duman kapladığını bildirdi. 
     Şişli Etfal Eğitim ve Araştırma Hastanesi'nde tedavi gören dolmuş şoförü Cevdet Top da, büfe yakınında kahvaltı yaptığını belirterek, şunları kaydetti 
     ''Şiddetli bir patlama sesi duydum. Her yer toz duman oldu. Bu sırada patlamayla çevreye yayılan taşlar bana da geldi. Şoför arkadaşlar yaralı görünce, hemen bana yardıma geldiler. Sonra hep birlikte büfedekilere yardıma gittik. Herkes yerlerde yatıyordu. Onları dışarı çıkardık...'' 

     
</TEXT>
</DOC>
