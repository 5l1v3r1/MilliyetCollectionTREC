<DOC>
<DOCNO> 175191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/yazar/tamer.html </URL>
<DATE> 2003/08/12/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Yeşil, caz kahvaltı, DJ ve 2 sergi 
</HEADLINE>
<TEXT>

      
   Sakıp Sabancı'nın evi olduğu dönemde ekonomi muhabiri olarak onlarca kere aşındırdığım Atlı Köşk'ün yemyeşil bahçesinde, rengarenk minderlerin üzerine kızımla birlikte yayılmışız. Benim elimde ince belli cam bardakta demli çay, kızımın elinde kahve fincanı lak lak edip, birbiri ardına gelen çoğu ünlü simalarla kalabalıklaşan ilginç ortamı gözlüyoruz 
   Hıncal Uluç, Atilla Dorsay, Vecdi Sayar, Prof. İlter Turan, Leyla Umar, Füsun Önal, Esin Avşar, Erol Büyükburç, Orhan Gencebay, Görgün Taner, Ömür Bozkurt, Yavuz Baydar, Andrew Finkel, İçişleri Bakanı Abdülkadir Aksu ve ünleri saydıklarımdan aşağı kalmayan, ancak adlarını sıralamaya kalksam köşemin tümünü kaplayacak diğerleri... 
   
   Habertürk'ün soruları 
   Açık büfe kahvaltı da var. Ama ortam o kadar hoş ki, yerimizden kalkıp yiyecek almayı sürekli erteliyoruz. Tam üşenmeyi bırakıp kendime bir tabak hazırlayayım diye düşünürken, Habertürk muhabiri genç hemcinsim, yanımdaki mindere ilişip peşpeşe soruyor 
   Caza meraklı mısınız 
   Sabancı Müzesi'nin bahçesinde böyle bir faaliyet için ne düşünüyorsunuz 
   Pazar sabahı sizi buraya gelmeye cezbeden etken ne 
   Nurcan Akad'ın DJ'liğine ne diyorsunuz 
   Aferin genç meslektaşıma Tam 12'den isabet. Bu soruyu sormak için benden daha alasını bulamazdı. Zaten hiç nazlanmadan tüm sorularını bir çırpıda yanıtlayıverdim. Sizlerle de paylaşmak istiyorum 
   
   Caza meraklı değilim 
   1 Caza pek meraklı değilim klasik müzik dinlerim . Evde caz dinlediğim pek nadirdir. Çalan Önder Focan bile olsa, beni oraya götüren neden cazdı desem, kimse inanmaz. 
   2 Sabancı Müzesi'ni defalarca gördüm. Demek ki müze de değil. 
   3 Atlı Köşk Sakıp Sabancı'nın eviyken, ABD ve AB ülkelerinden gelen bakan ve üst düzey yetkililerle birlikte o bahçede defalarca yemek yedim. Atlı Köşk'ün bahçesinde ilk kez birkaç saat geçirecek de değilim. 
   4 Arkeoloji Müzesi'nden getirilmiş, 1500 - 2000 yıllık heykellerden oluşan İnsan ve At adlı açık hava sergisinin de ilgimi çektiği söylenemez. 
   
   DJ'imiz Nurcan Akad 
   5 Belki en ilgimi çeken, Akşam Gazetesi Genel Yayın Yönetmeni Nurcan Akad'ın, bu ilk Kahvaltıda Caz programında DJ'lik yapacak olmasıydı. Ama beni oraya götüren neden, sevgili Nurcan da değildi. 
   Hem Nurcan'ın DJ'liği meğer ilk denemesiymiş , hem Önder Focan - Hammond Trio, hem Atlı Köşk'ün bahçesi, hem açık hava müzesindeki heykeller, hem de Sabancı Müzesi'nde aklıma takılan birkaç esere bir kez daha göz atıverme fırsatı biraraya gelince, "Daha l sı can sağlığı" deyip soluğu koşa koşa Emirgan'da aldık. Yağmur ihtimali hatta zaman zaman atıştırması, kimsenin umurunda değildi. Büyük şemsiyelerin altına üşüşülmedi bile. Bazı davetlerdekinin aksine "Geçiyordum uğradım" durumu da pek yoktu. Ünlü simalar neredeyse fire vermeden minderlere, banklara, ağaç altlarına yayılıp oturdular. 
   
   Erdoğan - Adanalı 
   Aya İrini'deki Bach Günleri ve Ülker Mozart Günleri'nin organizasyonlarıyla tanınan Hakan Erdoğan ve bu konserlerin medya ile iletişimini sağlayan Deniz Adanalı, yine müthiş bir iş başarmışlar. 
   Fazıl Say'ın Mercan Dede ile geçen yaz Yedikule Zindanları'nda verdikleri Bach'lı, caz'lı, DJ'li konser - partinin altında da yine bu ikilinin imzası vardı. İyi seçilmiş birliktelikler, önemli artı değerler yaratabiliyor. Ben farklı zevklere dolayısıyla da farklı kitlelere hitap eden en gözde sanatçıları ve özgün mekanları biraraya getirmenin ayrı bir cazibesi olduğunu ilk kez, Fazıl Say'ın hem besteleyip, hem de Genco Erkal ve Sertab Erener'le birlikte sahneye çıktığı Nazım'ı dinlediğimde farketmiştim. Sonradan bu tür füzyonlara davet edildiğimde, zamanım elverdiğince gitmeye gayret ettim. 
   Sabancı Müzesi'nin bahçesinde 2 ay boyunca farklı sanatçı ve DJ'lerle her pazar cazlı kahvaltı var. Bizim ev sahibimiz Ülker'di. Sizlerin Biletix'e başvurmanız gerekiyor. 
   
      
   
</TEXT>
</DOC>
