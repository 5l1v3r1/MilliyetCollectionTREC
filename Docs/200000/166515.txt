<DOC>
<DOCNO> 166515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/siyaset/siy01.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bürokrat, uyuşturucu davasında avukat oldu 
</HEADLINE>
<TEXT>

Adalet Bakanlığı Dış İlişkiler Genel Müdürü Cenk Alp Durak, yurtdışında dosyasını takip ettiği uyuşturucu kaçakçılığı sanığı Çetinkaya'nın avukatlığını üstlendi... 
     TOLGA ŞARDAN, GÖKÇER TAHİNCİOĞLU Ankara 

     Cenk Alp Durak, "Adalet Bakanlığı Uluslararası Hukuk ve Dış İlişkiler Genel Müdürü" olarak hakkında İspanya ile bilgi alışverişinde bulunduğu uyuşturucu kaçakçılığı sanığı Urfi Çetinkaya'nın avukatı oldu. Durak, avukatlığını üstlendikten üç duruşma sonra tahliye edilen Çetinkaya hakkındaki yazışmaların kendi elinden geçtiğini doğrularken, "Hukuka aykırı bir şey yapmıyorum. Etik açıdan da kaygım yok" dedi. 
     Eski Ankara DGM Savcısı Talat Şalk'ın 2000 yılında düzenlediği Matador Operasyonu kapsamında tutuklanan Çetinkaya hakkında "uyuşturucu imal ve ihraç satmak etmek" suçlarından 36 yıla kadar hapis istemiyle dava açıldı. Dava, suç yeri dikkate alınarak İstanbul 3 No'lu DGM'de görülmeye başlandı. 
     Şalk, davayı açtığı dönemde, İspanya ve Portekiz adli makamlarıyla da çok sayıda yazışma yapıldığını, bu ülkelere de uyuşturucu satmakla suçlanan Çetinkaya'nın uluslararası işbirliği sonucunda yakalandığını söyledi. İspanya ve Portekiz ile bu süreçte yapılan yazışmaları Adalet Bakanlığı Uluslararası Hukuk ve Dış İlişkiler Genel Müdürlüğü yürüttü. 
     
     TAHLİYE KARARI 
     Çetinkaya, üzerinden üç yıl geçen davanın tüm duruşmalarında tahliye talebinde bulunmasına rağmen serbest bırakılmadı. Ekim 2002'de kendisini savunan iki avukata ek olarak, 2001 yılında Adalet Bakanlığı'ndaki genel müdürlük görevinden emekliye ayrılan Durak'ı da avukat olarak tuttu. 
     Bakanlıkta görev yaptığı dönemde Çetinkaya hakkındaki İspanya ile yapılan yazışmaların büyük bölümünü gerçekleştiren, iki ülke adli makamlarının konuya ilişkin tüm delil ve düşünceleri hakkında bilgi sahibi olan Durak, eski görevinin de sağladığı avantajla kapsamlı savunmalar yaptı. Durak'ın avukatlığını üstlenmesinden sonraki üçüncü duruşmada Çetinkaya'nın tahliyesine karar verildi. Durak, Milliyet'e şunları söyledi "Çetinkaya'nın vek letini emekli olduktan bir yıl sonra, geçtiğimiz ekim ayında aldım. Çetinkaya 4 yıl İspanya'da, 3 yıl Türkiye'de tutuklu kaldıktan sonra tahliye edildi. Türkiye'deki tutukluluk sürelerinin uzunluğu AİHM'de hep dert açtı. Bence gereğinden fazla bile tutuklu kaldı. Emekli olduktan sonra evde oturamam ki. Gidip icra takibi de yapamam. Serbest avukatlık yapıyorum ve istediğim kişinin vekaletini alabilirim. Çetinkaya'nın vek letinden etik bir kaygım da yok. Hukuka uygun davranıyorum." 
     
     YARDIMLAŞMA OLUR 
     Durak, sözlerine şöyle devam etti 
     "Ben de Genel Müdürlük ve Genel Müdür Yardımcılığı yaptığım dönemde, bu yazışmaların bir bölümünü yaptım. Türk mahkemeleri ya da savcılıklar İspanya'dan bir bilgi sorduğunda, bunu İspanya Dışişleri Bakanlığı kanalıyla İspanya Adalet Bakanlığı'na, oradan gelen yanıtı da soruyu yönelten Türk makamına ilettik. Bu adli yardımlaşmadır. Her zaman yapılır." 
     

</TEXT>
</DOC>
