<DOC>
<DOCNO> 166790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/yazar/toruner.html </URL>
<DATE> 2003/07/02/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Davranış biçimi 
</HEADLINE>
<TEXT>

     Başarı için, kabiliyet ve çok çalışma çoğu zaman yeterli olmuyor. "Davranış biçimi" uzun dönemde başarının üst sınırlarını belirliyor. Sonuçta, başkaları hakkımızda karar verirken, nasıl göründüğümüze, ne söylediğimize ve nasıl söylediğimize bakarak karar veriyor. 
     Davranış biçiminin etkisi, başkalarıyla ilişkiye girdiğimizde kendisini hemen gösterir. Olumsuz bir davranış biçiminin etkisi, çoğu zaman katlanarak olur. Kemikleşmiş olumsuz davranış biçimleri ise, başarısızlığa ve giderek insanların yalnız kalmasına yol açar. 
     İnsanların davranış biçimlerini inceleyen John C. Maxvell "Attitude 101" isimli eserinde, davranışlarla ilgili şu sonuçlara ulaşmış 
     1 Bir insanın diğer insanlara karşı olan davranış biçimi, o insanın hayata bakış biçimini de yansıtır. 
     2 Bir kişinin davranış biçimi, insanlarla olan ilişkisinin biçimini de belirler. John D. Rockefeller "İnsanlarla iyi ilişki kurma yeteneğine diğer bütün yeteneklerden fazla ücret öderim" demişti. Gerçekten de yapılan araştırmalar bir malın satışı sırasında, o mal hakkındaki bilginin rolünün 12.5, satış sırasındaki davranış biçiminin rolünün 87.5 olduğunu gösteriyor. 
     3 Birçok örnekte, başarı ve başarısızlık arasındaki çizgi yanlış davranış biçimidir. Davranış biçiminin önemi nedeniyle artık birçok aile çocuklarının IQ intelligence quotient 'i yerine AQ attitude quotient 'ına bakıyorlar. 
     İnsanlar onlara karşı gösterdiğiniz davranış biçimine, bilginizden çok daha fazla önem verirler. "İyi davranış biçimi"nin en belirgin özellikleri ise, karşınızdakinin fikrine uyuma, sorunlara olumlu yaklaşmaya ve değişime hazır olup olmadığınızdır. Buna, bir çeşit "hoşgörü sahibi olma" da diyebiliriz. 
     Maxwell'e göre, "iyi davranış biçimi"ne sahip olabilmeniz için lügatinizden şu sözcükleri çıkarıp atmanız gerekiyor "Yapamam, eğer olursa, belki olur, sanmam, zamanım yok, şüpheliyim, korkarım olmayacak, olacağına inanmıyorum, mümkün değil." 
     Her başarılı kişi bazı kayıplarla karşılaşmış ama yılmayarak yoluna devam etmesini bilmiştir. Bu kişiler, başarısızlığı geçici olarak görmüş, kendilerine gerçekçi hedefler koymuş, güçlü olduğu noktalarda yoğunlaşmış, gerektiğinde hedefe başka yollardan gitmeyi denemiş ve geriye bakıp eksiklerini tamamlayabilmişlerdir. 
     Başarı nasıl tanımlanabilir Atatürk gibi, bir ülkeyi kurtarmakla mı Bill Gates kadar zengin olmakla mı Schwarzenegger gibi bir vücuda sahip olmakla mı Einstein gibi bir dahi olmakla mı Walt Disney gibi bir hayal gücüne sahip olmakla mı Başarının tanımı kişilere göre değişiyor. 
     Yapılan araştırmalar başarı ile mutluluğun her zaman bir arada gitmediğini gösteriyor. Hele, fazla paranın mutsuzluk getirdiğini söyleyenler var. Çok para, başarı anlamına da gelmiyor. Gerçekten de, piyangoda büyük ikramiye kazanan hiç kimseyi başarılı sayana rastlanmamıştır. 
     
     

</TEXT>
</DOC>
