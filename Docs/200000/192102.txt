<DOC>
<DOCNO> 192102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/guncel/gun02.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir öğün yemek için 
</HEADLINE>
<TEXT>

   Ramazan çadırları bu yıl çocuklarla dolup taşıyor. Çoğunun annesi babası yanlarında yok. Hepsi birbirini göstererek, "Oruçluyum abla, ama valla bu değil" diyor 
      Aslı Öktener 
   
   İstanbul, Bağcılar Belediyesi'nin kurduğu bin 300 kişilik Ramazan çadırındayız. İftara 10 dakika var. Kapıda sabırsız bir kuyruk uzanıyor, içeri girebilmek için. Ama çadır çoktan dolmuş. Her gün ayrı bir hayırsever ve firma 2 bin kişilik iftar veriyor. Bu akşamki mönü yayla çorbası, sulu köfte, pilav ve ayrandan oluşuyor. Bin 300 kişilik çadır tıklım tıklım. Görevliler oradan oraya koşturup her masaya bir tencere bırakıyor. 
   İçeridekilerin çoğu çocuk. Birçoğunun anne ve babası ise yanlarında değil. Oyun sonrası, mahallede toplanıp gelmişler. Hepsi birbirini göstererek, "Ben oruçluyum abla, ama valla bu değil" diyor. Bazıları ise, "Ne yapalım evde oturmaktan sıkıldık, eğlence olsun diye geldik" diye çadırda olmalarının gerekçesini açıklıyor. 
   
   HAYIRSEVERE ÖZEL MASA 
   Kadınlar erkeklerden ayrı bir sırada oturuyor. Yemek verenler ise nedendir bilinmez sahne üzerine kurulan özel masalarda yerlerini almışlar. Derken ezanla dualar okunuyor, oruçlar açılıyor. Bebekler masanın üzerine konuluyor, tabaklar uzanıyor, masa başında oturanlar sırayla diğerlerine servis yapıyor. Kadınlar çocuklarına yediriyor. Tencerelerin biri geliyor, biri gidiyor. 
   Dışarda kuyruk bekleyenlerden bazıları yemeğini bitirip kalkanların yerine oturuyor. Ayrıca çadırda yer bulamayanlar kendilerine verilen kumanyayla oruçlarını açıyor. 
   
   Ya çadır olmasaydı    Çadırda yemek faslı yaklaşık 20 dakikada bitiyor. Ellerde poşetler, masalarda arta kalmış yiyecekler toplanıyor. Ramazan Çadırı'na sürekli geldiğini belirten bir kadın, "Çadır olmasaydı konu komşu ne getirdiyse, ne alabildiysek, yani evde ne bulduysak onu yiyecektik" diyor. Bir görevli de tinerci çocuklardan yakınıyor "Yemek yiyor, sonra da yiyecek içecek çalıyorlar..." 
   
   
   
</TEXT>
</DOC>
