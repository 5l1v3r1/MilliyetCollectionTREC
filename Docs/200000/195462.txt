<DOC>
<DOCNO> 195462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/yazar/tamer.html </URL>
<DATE> 2003/11/14/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Araştırmanın cirosu 17 milyar dolar 
</HEADLINE>
<TEXT>

   Toplumu anlamak için artık sadece "saymak" yetmiyor, "yaratmak" da gerekiyor. Araştırmacılar, toplumun aklı olmaya talipler 
      Siyaset Sosyoloğu Prof. Nur Vergin, siyasetin sosyolojisindeki yeni arayışların peşine düştüğü son kitabında 1980 sonrasının toplumsal - siyasal gerçekliğini, alışılagelmiş açıklama modelleriyle çözümlemenin mümkün olmadığına işaret ediyor. 1950'lerin davranışçı ve aşırı ampirik yaklaşımlarının yerine, yeniden felsefeyle iç içe geçmiş kuramsal çalışmaların hız kazandığına dikkat çekiyor. 
   VII. Araştırma Zirvesi'nin açılışında konuşan Araştırmacılar Derneği Başkanı Bülent Gündoğmuş da araştırmacılık mesleğinin farklı bir yöne doğru yol aldığına işaret ederek "Araştırmacılık artık sadece saymak değil, aynı zamanda yaratmak anlamına gelmektedir. Çünkü toplumu anlamak için sadece saymak yetmez, yaratmak da gerekir. Veri üretmeye devam etmeliyiz, ama daha önemlisi bilgi üretme aşamasına geldiğimizi unutmamalıyız," diyor. 
   Hemen her alanda belirsizliğin son sözü söylediği günümüzde görebildiğim kadarıyla her disiplin, her meslek kendini yeniden tanımlamaya ve çalışma yöntemlerini yeniden belirlemeye çalışıyor. 
   
   Türkiye cirosu 
   Araştırma, ulaştığı boyutları itibariyle artık ciddi bir yatırım ve iş dünyası için de yatırımın geri dönüşü çok önemli. Dünyada 17 milyar dolar, Avrupa Birliği ülkelerinde 6.3 milyar dolar ciro hacmine sahip, Türkiye'de cirosu 43 milyon dolar. Gündoğmuş'a göre araştırmacılıkta sadece yöntem değişikliğine gitmek de yeterli değil, "toplumun aklı olmak" gibi çok iddialı bir talepleri de var 
   "Araştırmacılar Derneği olarak, entellektüel bir platform yaratmak ve giderek toplumdaki gelişmelere müdahale etmek istiyoruz. Başka bir deyişle, yaptığımız işin özellikleri itibariyle, sektör olarak toplumun aklı olmaya adayız. Bir partinin yüzde kaç oy alabileceğini öngörebilmek kuşkusuz önemli, ama daha da önemlisi daha fazla oy alabilmesini sağlayacak stratejiler geliştirebilmek. Örneğin izlenme rekorları kıran ya da feodal anlayışla senaryolaştırılan yerli dizilerin yarattığı şoka karşı yapılması gerekenleri tespit etmek, bizim işimiz olmalı. Araştırmacılar olarak artık kurumların karar mekanizmalarına girebilmeliyiz." 
   
   Seçimler dışında... 
   Anlayacağınız araştırmacılar, sadece seçim dönemlerinde siyasi kamuoyu araştırmalarında adres olmanın ötesine geçmek ve aşağıda sıraladıkları birbirinden önemli konularda da adres olmak istiyorlar 
   Krizin boyutlarıTüketimdeki değişimGelir dağılımıDemokratikleşememeKüreselleşmeToplumsal tabakalarYaşam biçimleriTelevizyon kültürünün toplumsal sonuçları 
   TV dizilerini analiz 
   Zirve'nin başlığı "Değişen Dünyada Türkiye'yi Anlamak"tı. Gündoğmuş'u dinlerken izlenme rekorları kıran ya da feodal anlayışla senaryolaştırılan yerli dizilerin yarattığı şoka karşı yapılması gerekenleri tespit edecek bir araştırmanın yapılabilmesi, toplumumuzun içinde bulunduğu ruh halini anlayabilmek açısından ne kadar isabetli olurdu diye düşündüm. Ama bu tür bir araştırmayı hangi babayiğit finanse eder, bulgulardan kendi iş alanı için nasıl bir fayda çıkarabilir bilemiyorum. 
   
      
   
</TEXT>
</DOC>
