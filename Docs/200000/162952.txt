<DOC>
<DOCNO> 162952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/soneko32.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözümüzü Arap sermayesine çevirdik 
</HEADLINE>
<TEXT>

     Maliye Bakanı Kemal Unakıtan, Körfez ülkelerine yapacağı ziyarette, Arap sermayedarlarını özelleştirilecek kuruluşlara talip olmaya ve çıkarılacak hisse senedine çevrilebilir tahvilleri almaya çağıracak. 
     Unakıtan, Pazartesi günü beraberinde Hazine Müsteşarı İbrahim H. Çanakcı, Özelleştirme İdaresi Başkan Vekili Metin Kilci ve diğer bazı bürokratlarla birlikte Körfez ülkelerine gidecek. 
     Gezinin ilk durağı Bahreyn'de önce resmi temaslarda bulunulacak, ardından da özelleştirilecek KİT'ler ve yeni bir borçlanma enstrümanı olarak nitelenen hisse senedine çevrilebilir tahvil tanıtım toplantılarına katılınacak. 
     Unakıtan ve beraberindeki heyet Çarşamba günü Kuveyt'e, Perşembe günü de Dubai'ye geçecek ve burada da KİT'ler ve tahviller için tanıtım toplantıları düzenlenecek. 
     Maliye Bakanı başkanlığındaki heyet, Cuma günü Türkiye'ye dönecek. 
     Toplantılarda, Hazine Müsteşarı Çanakcı, Arap sermayesinin, Türkiye'ye çekilmesine yönelik alternatif yatırım yolları ve özellikle de tahviller konusunda bilgi verecek. Çanakcı, Türkiye'nin yeni dönemde yabancı sermayenin teşviki için aldığı ve alacağı önlemleri anlatacak. 
     Özelleştirme İdaresi Başkan Vekili Kilci ise özelleştirilecek kuruluşlar hakkında, kurumsal yatırımcılar ve Arap bankacılara açıklamalarda bulunacak. 
     Yine Maliye yetkililerince, Arap yatırımcılar, Türkiye'de mülk edinmeyi de kolaylaştıran ve halen Meclis'te görüşülmekte olan yasa tasarısı hakkında bilgilendirilecekler. 
     
     HEDEF ARAP SERMAYESİNİ TÜRKİYE'YE ÇEKMEK... 
     Yetkililer, ABD ve Avrupa'da bulunan yaklaşık 1 trilyon dolarlık Arap sermayesi bulunduğunu ve 11 Eylül olaylarının ardından, ABD'de, Araplara yönelik bazı sermaye kısıtlamalarının gelmesi nedeniyle, bu sermayenin, yüzde 5'inin Türkiye çekilebilmesi halinde, Türkiye'ye 50 milyar dolarlık yatırım yapılması potansiyelinin olduğunu vurguluyorlar. 
     Arapların, Türkiye'de gayrimenkul satın alma taleplerinin yanı sıra, turistik tatil köyleri kurma konusuyla da ilgilendikleri ifade ediliyor. 
     
</TEXT>
</DOC>
