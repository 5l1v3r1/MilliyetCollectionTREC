<DOC>
<DOCNO> 164070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/yazar/gunes.html </URL>
<DATE> 2003/06/19/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Petkim kime verilmeli 
</HEADLINE>
<TEXT>

     1991'de Ankara'da bürokraside görev yaparken, Petkim yine özelleştirme kapsamındaydı. O zaman sadece Yarımca tesislerinin satışı düşünülüyordu. Tesis zarar ediyor, yenilenme yatırımı istiyor ve devlet de para yetiştiremiyordu. Önce Fransızlar ilgilenmiş, fakat teknolojisinin eskiliğinden onlar da caymıştı. 
     Şimdi de Aliağa tesisleri satılmaya çalışılıyor. Ancak bir süre o da eskiyeceğinden satışı çok uzatmamak gerekiyor. Tesisle birçok kuruluşun ilgilendiği biliniyor. Bunlardan Vakıfbank bir kamu kuruluşu ve aslında kendisinin özelleşmesi gerekiyor. Bir bankanın bu tesisle neden ilgilendiği de pek anlaşılmıyor. İkinci ilgilenen Uzanlar. Onların da neden ilgilendiği belli değil. Çünkü şimdiye dek bu sektörle yakından, uzaktan hiç ilgileri olmamış. Oğulları politikada olduğuna göre, stratejik bir güç olacağını düşünüyor olabilirler. Üçüncü olarak, başında ayrı ayrı ihaleye giren, fakat daha sonra birleşen, Denizlili Zorlu ve Antepli Konukoğlu grupları var. Namıyla Vestel ve Sanko grupları. Birisi tekstilci, diğeri iplikçi. Onların alma nedenleri anlaşılıyor. Hammadde sağlayan bu kuruluşu alıp dikey entegrasyon sağlamak istiyorlar. Ama ne yazık ki, çekildiler. 
     Özelleştirmenin Türkiye'de çok başarılı götürüldüğü söylenemez. Bunun da temel nedeni siyasi iradenin olmayışı ya da hep güçsüz kalışıdır. Son yıllarda hep koalisyonlarla yönetildik. Üstelik, fark etmesek de ülkemizde çok ciddi bir özelleştirme karşıtı lobi bulunuyor. 
     Özelleştirmede üç konu çok önemli. 

</TEXT>
</DOC>
