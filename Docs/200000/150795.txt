<DOC>
<DOCNO> 150795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sonspo35.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula 1... Fisichella 12 gün sonra ödülünü aldı... 
</HEADLINE>
<TEXT>

     Sonucu tartışmalı olan Brezilya Grand Prix'sinin galibi İtalyan pilot Giancarlo Fisichella, ödülünü 12 gün sonra alabildi. 
     Jordan Ford ekibinin sürücüsü olan Giancarlo Fisichella'ya ödülü, 20 Nisan Pazar günü San Marino Grand Prix'sinin yapılacağı Imola pistinde antrenman turları öncesi gerçekleştirilen küçük bir törenle verildi. 
     6 Nisan'da yapılan Brezilya Grand Prix'si, yağış nedeniyle aşırı kayganlaşan pistte arka arkaya gelen kazalar nedeniyle yarıda kalmış, o gün yarışmanın galibi ilan edilen McLaren Mercedes'in Finli sürücüsü Kimi Raikkonen'in birinciliği, 5 gün sonra Uluslararası Otomobil Sporları Federasyonu'nun FIA kararıyla Fisichella'ya verilmişti. Raikkonen de yarışın ikincisi ilan edilmişti. 
     Böylece İtalya'ya 11 yıl sonra birincilik getiren Giancarlo Fisichella, aynı zamanda kariyerinde ilk kez bir Grand Prix yarışı kazanmıştı. 
     Bu arada sezonun 4. ve Avrupa'daki ilk yarışı olan San Marino Grand Prix'si öncesi yarışmacılar bugün, toplam 1 saat süren bir antrenman turu gerçekleştirdiler. Antrenman turlarını, BMW Williams ekibinin Alman sürücüsü Ralf Schumacher, 1.21.335'lik zamanla ilk sırada tamamladı. 
     





</TEXT>
</DOC>
