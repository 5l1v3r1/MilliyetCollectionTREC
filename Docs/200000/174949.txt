<DOC>
<DOCNO> 174949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/spor/spo15.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Rekor canavarı Phelps    10. Dünya Yüzme Şampiyonası'nda beş rekora imza atan ABD'li yüzücü Michael Phelps, ABD Yüzme Şampiyonası'nda havuzdan yine boş çıkmadı. Bu sezon 200 metre bireysel karışıkta rekorlar serisine 29 Haziran'da 1.57.94 ile başlayan Phelps, derecesini İspanya'da önce 1.57.52, sonra 1.56.04'e çektikten sonra, dün de 1.55.94'e indirerek, üst üste dördüncü rekoruna ulaştı. Phelps, Barcelona'daki şampiyonada, bireysel dalda en fazla rekor kıran ABD'li Mark Spitz'i geçmeyi başarmıştı. 
   
   Piste Şentürk damgası    TÜRKİYE Kulüplerarası Atletizm Ligi'nde 3. ve son kademe müsabakaları, Ankara'da tamamlandı. Ligde erkeklerde Fenerbahçe, bayanlarda ise ENKA Spor şampiyon oldu. İki ekip, Avrupa Şampiyon Kulüpler Kupası'nda ülkemizi temsil edecekler. 100 metrede rekor kıran Burcu Şentürk, son gün bayanlar 200 metrede de aynı başarıyı gösterdi. Şentürk, 7 salise geliştirdiği rekoru 23.90 ile kırdı. 
   
   Samitova engel tanımadı    RUS atlet Gulnara Samitova, bayanlar 3 bin metre engellide dünya rekoru kırdı. Rusya Atletizm Şampiyonası'nda koşan Gulnara Samitova, bayanlar 3 bin metre engellide 9.08.33'lük derecesiyle rekora ulaştı. Bu dalda eski rekor 9.16.51'lik derece yapan Beyaz Rus Alesya Turova'ya aitti. 
   
   Windsurfte, Asal zirvede    BODRUM'DAKİ Türkiye Windsurf Şampiyonası'nın son gününde serbest stilde Kemal Demir Asal zirveye çıktı. Asal'ın ardından Salih Aleksandr Çakır ikinciliği, Hüseyin Sert ise üçüncülüğü elde etti. İki sporcunun sörf tahtası üzerinde birbirlerinin omzuna çıkarak yaptıkları gösteri alkış topladı. Yeterli rüzgar olmamasına rağmen büyük çekişme içinde geçen yarışlar turistler tarafından da ilgiyle izlendi. 
   
   Bayanlar yarı finalde    21. Avrupa Genç Bayanlar Basketbol Şampiyonası Eleme Grubu'ndaki dördüncü ve son maçında Türkiye, Lüksemburg'u 68 - 44 yenerek, üçüncü galibiyetini aldı. Ay - Yıldızlı ekibimiz, bu sonuçla Sırbistan - Karadağ'ın Kopaonik kentinde yapılan elemelerde grupta ilk iki takım arasına girerek, gelecek yıl yapılacak yarı finallere katılma hakkını elde etti. 
   
   Başpehlivan Yavuz    BAHÇELİEVLER Belediye Başkanlığı'nın düzenlediği Geleneksel Kocasinan Yağlı Güreşleri'nde başpehlivanlığı, finalde Ziya Ünlü'yü yenen Ekrem Yavuz kazandı. Yavuz, ilk turda da Ahmet Taşçı'yı mağlup etmişti. 400 güreşçinin mücadele verdiği organizasyonda baş altında da Basri Diken birinciliği kazandı. Fotoğraf Saim Bozer 
   
   Oktay boş durmuyor    BEŞİKTAŞ karşısında yedek kulübesinde bekleyen Samsunsporlu Oktay Derelioğlu, takımın izin gününde de boş durmadı. Antrenör Ertuğrul Sağlam'ı arayan golcü, özel idman yapmak istediğini belirtti. Bunun üzerine dün tesislere giden Sağlam ve Oktay, yaklaşık 1.5 saat süren bir çalışma yaptı. 
   
   İlk kupa Manchester'in    MANCHESTER United, İngiltere'de sezon öncesi en büyük kupa olan Community Shield'de Arsenal'ı penaltılar sonunda 4 - 3 mağlup ederek, şampiyonluğu kazandı. Normal süresi Silvestre ile Henry'nin golleriyle 1 - 1 sona eren maçta Arsenal'da Bronckhorst ve Pires, M.United'da ise Nistelrooy penaltı vuruşlarını gole çeviremedi. 
   
   Real Madrid tutulmuyor    YILDIZLAR karması Real Madrid, Uzakdoğu kampının son sınavında karşılaştığı Tayland Milli Takımı'nı 2-1 mağlup etti. Portillo ve Morientes'in golleri ile galibiyete ulaşan Eflatun-Beyazlılar, böylece bu kamptaki dördüncü hazırlık maçında da galibiyeti buldu. 
   
   
</TEXT>
</DOC>
