<DOC>
<DOCNO> 199218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sondun08.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, yeni nükleer silahlar peşinde... 
</HEADLINE>
<TEXT>

     Amerikan yönetimi, yeni nükleer silahlar peşinde koşuyor. Başkan George Bush, yeni nesil nükleer silahlarla ilgili araştırma ve deneylere milyonlarca dolarlık bütçe ayrılmasını öngören yasayı dün akşam imzaladı. 
     Beyaz Saray sözcüsü Scott McClellan, yeni yasanın Enerji Bakanlığı'na nükleer programlar için bütçe ayrılmasını öngördüğünü bildirdi. 
     Sözcüye göre, silah depoları ve yeraltı sığınaklarıyla komuta merkezlerini imha edebilecek nükleer bombalar geliştirilmesinin mümkün olup olmadığını saptamak için 7.5 milyon dolar ayrılacak. Nokta atışlarında nükleer silah kullanılıp kullanılamayacağının belirlenmesi için de 6 milyon dolar tahsis edilecek. Uzmanlara göre, örneğin bir füze hangarını hedef alacak 5 kilotonluk ya da daha küçük bir nükleer bomba, hangarın kapısını ve içerdeki füzeleri imha etmeye yetecek. 
     Yasada, ayrıca Nevada çölündeki nükleer deneme alanını yeni denemelere hazırlamak için yaklaşık 25 milyon dolar ayrılması öngörülüyor. 
     Öte yandan Amerikan Kongresi, 2004 mali yılında nükleer silahlanma programlarına 6.3 milyar dolar tahsis edilmesini kararlaştırdı. 
     Bu rakam, Bush'un istediğinden 94 milyon dolar az, geçen yıldan ise 303 milyon dolar fazla oldu. 
     
</TEXT>
</DOC>
