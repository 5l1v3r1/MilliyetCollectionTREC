<DOC>
<DOCNO> 191250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/sontur31.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'a İstanbul Emniyet Müdürlüğü'nde brifing verildi... 
</HEADLINE>
<TEXT>

     Başbakan Recep Tayyip Erdoğan, İstanbul Emniyet Teşkilatı'nın en modern ve teknolojik imkanlarla donatılması için ellerinden gelen gayreti göstereceklerini söyledi. 
     Vatan Caddesi'ndeki İstanbul Emniyet Müdürlüğü'ne gelen Erdoğan, İstanbul Valisi Muammer Güler ve Emniyet Müdürü Celalettin Cerrah tarafından polis tören mangasıyla karşılandı. 
     Erdoğan, Güler ve Cerrah ile bir süre görüştükten sonra gazetecilerin sorusu üzerine, İstanbul Emniyet Müdürlüğü'nün ihtiyaçlarıyla ilgili brifing almaya geldiğini kaydetti. 
     Bir gazetecinin, ''Polislere mali açıdan bir müjdeniz olacak mı '' sorusu üzerine Erdoğan, şunları söyledi 
     ''İstanbul Emniyet Teşkilatı'nın en modern ve teknolojik imkanlarla donanımlı hale gelmesi için elimizden gelen gayreti göstereceğiz. Bunu yapacağız. Şu anda gücümüz neye yetiyorsa, bunu yapacağız. Emniyet teşkilatının donanımlı hale gelmesi lazım ki bütün aklımıza gelen güvenlikle, emniyetle ilgili bir şekilde bunları gidermiş olalım. Böylece İstanbullu daha huzurlu bir ortamı bulmuş olsun. Bütün gayretimiz bunun için. El ele vereceğiz, dayanışmayla bunu sağlayacağız. Bunda kararlıyız.'' Bir gazetecinin, bugün rektörlerin Ankara'da gerçekleştirdiği Cumhuriyet yürüyüşüyle ilgili sorusuna da Erdoğan, ''Gündemimiz emniyet'' yanıtını verdi. 
     Ziyarette, Emniyet Müdürü Cerrah, Başbakan Erdoğan'a üzerinde İstanbul Emniyet Müdürlüğü'nün ambleminin yer aldığı bir plaket sundu. Cerrah ayrıca, Başbakanlık Müsteşarı Ömer Dinçer'e de bir plaket verdi. 
     Daha sonra Başbakan Erdoğan'a, İstanbul Emniyet Müdürlüğü'nün ihtiyaçlarına ilişkin brifing verildi. 
     Brifinge basın mensupları alınmazken, brifing salonunun bitişiğindeki basın odası da güvenlik gerekçesiyle gazetecilere kapatıldı. 
     
</TEXT>
</DOC>
