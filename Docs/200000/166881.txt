<DOC>
<DOCNO> 166881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sonspo10.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray sağlık kontrolünden geçti... 
</HEADLINE>
<TEXT>

     Yeni sezon hazırlıklarına dün başlayan Galatasaray'da futbolcular, bu sabahki idman öncesinde test yapılması için kan verdi. 
     Florya Metin Oktay Tesisleri'ne sabah erken saatlerde aç gelen futbolcular, test için 3'er tüp kan verdikten sonra tesislerde toplu halde kahvaltı yaptı. 
     Galatasaray'da, toplu halde tesislerde kan verilmesinin ardından hastanede gruplar halinde sağlık kontrolünden geçecek isimler de belli oldu. 
     Bakırköy Acıbadem Hastanesi'nde bugün Haim Revivo, Ümit Karan, Ayhan Akman, Murat Erdoğan, Cihan Haspolatlı, Suat Usta, Aykut Erçetin ve Volkan Glatt'ın sağlık kontrolünden geçecekleri bildirildi. 
     Bu arada teknik direktör Fatih Terim yönetiminde gerçekleştirilen ve yaklaşık 1.5 saat süren idmanda oyuncular kondisyon çalışması yaptı. 
     Brezilyalı futbolcular Pinto ve Batista'nın da katıldığı çalışmada, Batista'nın koyu sarı renkteki saç ve sakalıyla oluşturduğu yeni imaj dikkati çekti. 
     Galatasaray, yeni sezon hazırlıklarını, bu akşam yapacağı antrenmanla sürdürecek. 
     
</TEXT>
</DOC>
