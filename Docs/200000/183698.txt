<DOC>
<DOCNO> 183698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/spor/spo07.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayhan hesabı kapadı 
</HEADLINE>
<TEXT>

   Monaco'da Tomashova'yı geçerek Dünya Şampiyonası'nın rövanşını alan atletimiz, Newcastle'daki bir mil yarışında da geçen yıl geçildiği Holmes'u geride bıraktı 
      NEVSAL ELEVLİ - Newcastle 

   
   Derece 4.30.7 
   AVRUPA Şampiyonu ve Dünya ikincisi atletimiz Süreyya Ayhan, bu sezon koştuğu son yarış olan Great North Mile'da da zirveye çıktı. Newcastle'da yapılan 1 mil 1608 metre mesafeli yarışı yine baştan sona önde götüren Ayhan, geçtiğimiz yıl aynı koşuda geçildiği İngiliz Kelly Holmes'u bu kez geride bırakarak 4.30.7'lik dereceyle ilk sırayı aldı. Holmes, 4.32.4 ile ikinci olurken, diğer İngiliz Joanne Pavey 4.34.08 koşarak üçüncülüğü aldı. 
   
   7'de 6 yaptı 
   LÖSEMİLİ çocuklar yararına koşulan, ancak katılan atletlerin kalitesi açısından prestijli bir yarış olan Great North Mile'da bu yıl Pavey, Masai, Mugo, Tullett ve Sacramento gibi Ayhan'ın Dünya Şampiyonası'nda geride bıraktığı isimler de yer aldı. Ayhan böylece Paris'teki final dışında bu sezon tüm yarışlarını kazandı. Yurda bugün dönecek olan Ayhan, olimpiyat hazırlıkları öncesi tatile çıkacak. 
   
   Yorgunluk dinlemedi    VİZE problemi nedeniyle Newcastle'a ancak yarıştan önceki gece yarısı varabilen Ayhan, yorgunluğuna rağmen zirveye çıktı. Manchester'dan karayoluyla ulaştığı Newcastle'da yeterince dinlenemeden yarışan milli atletimiz, İngilizler'in de büyük sempatisini kazandı. Ayhan ile fotoğraf çektirmek için yarışanlar arasında yaşlı bir İngiliz kadın "Bacaklarını bana verir misin " diye sordu. Ayhan da "10 yıl sonra" yanıtını verdi. 
   
   
</TEXT>
</DOC>
