<DOC>
<DOCNO> 166319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/yasam/yas10.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Üniversiteye gitme dersi 'cep'ten dinle      Avrupa'da ilk kez uygulanacak 
     ALMANYA'DA Regensburg Üniversitesi'nin geliştirdiği bir proje, derse devam zorunluğunu ortadan kaldırıyor. Bilgisayar Mühendisliği bölümünde başlatılan ve Avrupa'da ilk olduğu belirtilen projeye göre öğrenciler, dersleri naklen ya da kayıttan izleme ve dinleme şansına sahip. Cep telefonuyla dersi takip etmek isteyen öğrenci, WAP browser sayesinde internetten dersi seçip dinleyebiliyor. 
     Faturası kabarık 
     PROJENİN mimarlarından Prof. Franz Lehner, "Mobil teknoloji, öğrencilere zamanlarını daha iyi kullanma şansı tanıyor" diyor. Ancak, cepli dersin faturası kabarık. Yarım saatte, yaklaşık 50 euro fatura geldiğini belirten Prof. Lehner, bunun için ders özeti sunduklarını da sözlerine ekliyor. Cep yerine evindeki bilgisayarı kullanan öğrenciler, dersi daha ucuza izleyebiliyor. 
     
Brokoli prostat kanseri düşmanı      ABD Stanford Üniversitesi'nde yapılan araştırmaya göre, haftada üç kez brokoli, Brüksel lahanası ve karnabahar tüketenlerin prostat kanserine yakalanma riskinin, tüketmeyenlere oranla yüzde 41 daha az olduğu bildirildi. Selçuk Üniversitesi Tıp Fakültesi Üroloji Anabilim Dalı Öğretim Üyesi Doç. Dr. Talat Yurdakul, "Bu sebzelerde bulunan sulforophane isimli madde, prostat kanserinin gelişimini engelleyen enzimlerin miktarını artırıyor" dedi. 
     
Çatalhöyük'e sponsor engeli      ÇUMRA yakınlarındaki 9 bin yıllık geçmişe sahip dünyanın ilk yerleşim birimlerinden olan Çatalhöyük'te bu yılki kazı çalışmaları sponsor engeline takıldı. Çatalhöyük'te sponsor ve mali yetersizlik nedeniyle yılda sadece bir - iki ay kazı yapılabildiğini belirten Çumra Belediye Başkanı MHP'li Zeki Türker, "Mayısta başlayan kazılara bu yıl bir türlü başlanamadı. Çatalhöyük'ün günyüzüne çıkması için Kültür ve Turizm Bakanlığı'ndan ödenek bekliyoruz" dedi. 
     
Ralli kazasında bir çocuk öldü      İsviçre'de yapılan Vaudoises Rallisi'nde dokuz yaşındaki bir kız çocuğu, kontrolünü kaybedip yarıştan çıkan otomobilin çarpması sonucu hayatını kaybetti. İsmi açıklanmayan yarışmacı, 10'uncu etap olan Montreux - Bex arasında, aracında oluşan mekanik bir sorun nedeniyle kontrolünü kaybetti ve kenarda oturan kız çocuğuna çarptı. Kaza sonucu 21 yaşındaki yarışmacının da yaralandığı ve Lozan'da bir hastaneye kaldırıldığı kaydedildi. Organizatörler, ölen çocuğun ailesine 1500 İsviçre Frangı verileceğini söylerken, olayla ilgili soruşturma başlatıldı. 
     

</TEXT>
</DOC>
