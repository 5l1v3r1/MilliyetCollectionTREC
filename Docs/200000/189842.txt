<DOC>
<DOCNO> 189842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sondun21.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da halk jüresi katil Türk'ü yargılıyor 
</HEADLINE>
<TEXT>

     Brüksel Ağır Ceza Mahkemesi, 2002 yılı başında 5 çocuğunu ve eski karısının dostunu öldüren Selamet Ozan 43 isimli Türk vatandaşını bugün halk jürisi önünde yargılamaya başladı. 
     Belçika adli tarihinin ''kamuoyunu en fazla sarsan'' ve ''utanç verici'' dosyalarından biri olarak nitelendirilen davanın bir hafta sürmesi bekleniyor. 
     
     MUTSUZ EVLİLİK 
     Selamet Ozan, Türkiye'de 1982 yılında Fatma Yeşil ile evlendi. Genç çift, Yavuz ve İlknur isimli iki çocuk sahibi olduktan sonra, 1987'de Belçika'ya yerleşti. Belçika'da, Yıldırım, Abdülkerim ve Kısmet isimli çocuklar dünyaya geldi. 
     Ozan'ın düzensiz iş hayatından ve yaşamından kaynaklanan sorunlar nedeniyle 1988 yılında başlayan aile içindeki sıkıntılar, 2001'de, Fatma Yeşil'in talebi üzerine boşanmaya yol açtı. 
     Selamet Ozan, boşanmadan sonra alkol ve düzensiz hayata daha fazla yönelirken, Fatma Yeşil, Mustafa Arbay isimli bir Türk'le yaşamaya başladı. Bu duruma tahammül edemeyen Ozan, eski karısını ve çocuklarını sık sık ölümle tehdit etmeye başladı. Belçika polisi ve Brüksel Savcılığı, bu tehditleri bilmelerine ve aileden gelen şikayetler hakkında dosyalar açılmasına rağmen hiçbir ciddi önlem almadı. 
     
     BİR GECEDE 6 CİNAYET 
     Selamet Ozan, geçen yıl 18 Ocak'ı Ocak'a bağlayan gece, önce eski karısının evine baskın düzenleyerek kızı İlknur'u 16 , evde misafir bulunan bir kız arkadaşının gözleri önünde, tabancayla başından vurarak öldürdü. 
     Ozan, daha sonra, olaya şahit olan genç kıza, evde bulunmayan karısının nerede olduğunu sordu, ancak yanıt alamadı. Cinayet sırasında evde bulunan Mustafa Arbay 38 , silah sesi üzerine uyanarak koridora çıktığı zaman, Ozan'ın kurşunlarına hedef oldu ve öldü. 
     Evden ayrılan Ozan, sokakta, arabanın içinde, diğer 4 çocuğunu gördü. Yavuz 18 , babası tarafından tabancayla, Abdülkerim 6 ve Yıldırım 9 boğularak öldürüldü. Kısmet 4 ise babasının boğma girişimine rağmen polisler olay yerine geldiği sırada yaşıyordu, ancak kurtarılamadı. 
     Çocuklarını merak ederek onları aramaya çıkmış olan anne Fatma Yeşil, eve dönüşünde, sokaktaki ve evdeki cesetlerle karşılaştı. 
     Selamet Ozan, cinayetlerden sonra çevredeki bir kahvehaneye giderek bir miktar alkol aldıktan sonra barmen kadına olayları anlattı ve polis çağrılmasını istedi. 
     Psikiyatrlar, Ozan'ın akli dengesinin yerinde olduğunu tespit etti. 
     
     ADLİ TEPKİSİZLİK 
     Karısı Fatma'dan, 20 Haziran 2001 tarihinde boşanan Selamet Ozan'ın, çocuklarını ve eski eşini sık sık ölümle tehdit ettiği, bir süre önce kızı Ilknur'un, sokaktaki kasap dükkanına sığınarak yardım istediği ve babasının kendisini öldüreceğini anlattığı tespit edildi. 
     Fatma Yeşil'in, 23 Eylül 1999, 17 Mayıs 2000 ve 28 Haziran 2000 tarihlerinde polis komiserliğine giderek, kocasının tehditlerini zabıtlara geçirttiği, Brüksel Savcılığı tarafından doğrulandı. 
     Yeşil'in, 8 Şubat 2002'de, cinayetlerden 10 gün önce de Genshoren Komiserliği'ne gittiği belirtiliyor. Polislerin, o gün bir zabıt tutmadıkları, kadından, ''bir gün sonra gelmesini'' istedikleri, ancak komiserliğe tekrar dönmediği için sorun kalmadığını düşündükleri ifade ediliyor. 
     Fatma Yeşil'in, cinayetlerden birkaç saat önce, Cuma sabahı aynı komiserliğe gittiği, büyük oğlu hakkında açılmış bir soruşturma dosyasına ilişkin ifade verdiği, ancak eski kocasından gelen ölüm tehditlerinden hiç söz etmediği bildirildi. 
     Brüksel Savcılığı, konuya ilişkin soruları yanıtlarken, ''bu tür binlerce dosya bulunduğunu, Selamet Ozan'ın şiddet tehditlerini hayata geçireceğine dair hiçbir işaret görülmediğini'' ifade etti. Savcılık, özellikle boşanma sürecinde çok tehdit olduğunu, ancak bu tehditlerin somutlaştırıldığının çok nadir görüldüğünü anlattı. 
     Ozan, 12 kişilik halk jürisi önünde yargılanıyor. 
     
</TEXT>
</DOC>
