<DOC>
<DOCNO> 184533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sondun20.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da Türk zanlı hücresinde ölü bulundu.. 
</HEADLINE>
<TEXT>

     Hollanda'nın Lahey kentinde, 1995'te 7 yaşındayken öldürülen Kumral Bağcı cinayetiyle ilgili olarak tutuklanan iki sanıktan birinin, bu sabah hücresinde ölü bulunduğu bildirildi. 
     Lahey Polisi'nden yapılan açıklamada, ölen kişinin, katil zanlısı olarak tutuklu bulunan 20 yaşındaki kişinin annesi olduğu belirtildi, ancak nasıl öldüğü konusunda bilgi verilmedi. 
     Hücresinde ölü bulunan 48 yaşındaki sanık, ölmeseydi, bugün öğleden sonra mahkemeye çıkarılacaktı. 
     Lahey'in 'Transvaal' semtinde yaşayan 7 yaşındaki Kumral Bağcı, 21 Haziran 1995'te kaybolmuş ve cesedi iki gün sonra, Scheveningen semtinde 9 ayrı parça halinde çöp torbalarına konulmuş olarak bulunmuştu. 
     Savcılığın bütün araştırma ve soruşturmalarına rağmen, cinayet zanlısı bulunamayınca, dosya, 2000 yılında kapatılmış, ancak geçen Mayıs ayında tekrar açılmıştı. 
     Sürdürülen araştırma ve soruşturma çerçevesinde, cinayetin o dönemde 12 yaşında olan bir erkek çocuk tarafından işlendiğine ilişkin kuvvetli delillere ulaşıldığı bildirilerek, şu anda 20 yaşında olan bir kişi, bu ay başında gözaltına alınmıştı. 
     Daha sonra gencin annesinin de cinayetle ilgisi olabileceği gerekçesiyle gözaltına alındığı açıklanmıştı. 
     
</TEXT>
</DOC>
