<DOC>
<DOCNO> 184461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/spor/aspo.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
BASKIN 
</HEADLINE>
<TEXT>

   Sarı-Kırmızılılar'ın Başkanı Özhan Canaydın, Ata Aksu ile görüştü, hakem hatalarına dikkat edilmesini talep etti, "Yapılan yanlışlara sessiz kalmayacağız" mesajı verdi 
      HALİL ÖZER 

   
   Sürpriz ziyaret 
   GALATASARAY, Fenerbahçe derbisinin son dakikalarında yaşanan penaltı krizinin peşini bırakmadı. Hafta boyunca MHK Başkanı Bülent Yavuz ve maçın hakemi Muhittin Boşat'ı sert bir dille eleştiren Sarı - Kırmızılılar, dün de soluğu Futbol Federasyonu'nda aldı. Başkan Özhan Canaydın, İkinci Başkan Ali Dürüst ve yönetici Refik Arkan, Futbol Federasyonu Asbaşkanı Ata Aksu'yu ziyaret etti. 
   
   'Emekler gidiyor' 
   YAKLAŞIK 1.5 saat süren görüşmede Sarı - Kırmızılı heyetin, Ata Aksu'ya "Geçen yıl canımız çok yandı. Bu yıl aynı hatalara hoşgörülü yaklaşmayacağız. Emeklerimiz boşa gitmesin" mesajı verdiği öğrenildi. Toplantı sonrasında Özhan Canaydın, "Kulübümüzün menfaatleri için gereken neyse onların temasını yaptık. Galatasaray'ın haklarını sadece ben ve yönetimim değil, hiçbir Galatasaray yönetimi yedirtmez" dedi. 
   
   'Rahat olsunlar' 
   GALATASARAY Başkanı, taraftarlara da seslenerek, "Müsterih olsunlar. Biz de, Federasyon da dimdik ayaktayız" yorumunu yaptı. Ata Aksu işe şunları söyledi "Kimsenin hakkını kimseye verecek değiliz. Bizim temennimiz hiçbir zaman hata yapılmaması. Bununla ilgili eğitim çalışmaları zaten sürüyor. Galatasaray - Fenerbahçe maçında 1 dakika içinde hata yapılmıştır. Herkes dikkat edecek." 
   
   Saunders ayıp etti    GALATASARAY'IN eski futbolcusu Dean Saunders, İngiliz medyasının Türkiye'yi karalama kampanyasında son halka oldu. Saunders, The Sun gazetesinde yer alan demecinde "Oğlum Türkiye'de doğdu, ama onun İngiltere maçını İstanbul'da izlemesine asla izin vermezdim. Türk halkı çok fanatik" dedi. 
   TÜRKİYE'DE bulunduğu dönemde kaldığı evde 24 saat güvenlik olduğunu hatırlatan Saunders, "Souness sahaya bayrak diktiği zaman, Fenerliler'i çılgına çevirmişti. Hayatını kaçarak kurtardı" dedi. Blackburn'ün hocası Souness ise "Türk halkı futbola aşık. Eğer onlara saygı gösterdiğini görürlerse, onlar da aynı cevabı verirler" diye konuştu. 
   
   Yıldızlara yakın markaj    GALATASARAYLI Ergün ile Fenerbahçeli Aurelio, spor giyim firması Lotto ile sponsorluk anlaşması imzaladı. Ergün, Juventus ve Fenerbahçe maçlarında istedikleri sonuçları alamadıklarını dile getirerek, "Adanaspor sınavıyla birlikte çıkışa geçmek istiyoruz" dedi. Aurelio ise "Sahamızın bir maç kapanması önemli değil. Çünkü Fenerbahçe taraftarı Türkiye'nin her yerinde var" yorumunu yaptı. 
   
   
</TEXT>
</DOC>
