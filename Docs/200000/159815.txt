<DOC>
<DOCNO> 159815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/dunya/adun.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Affet ama unutma 
</HEADLINE>
<TEXT>

ABD'nin Türkiye'ye yeni yaklaşımını başlıktaki gibi tanımlayan şahin yazar Safire, AKP hükümetine 'amatör' dedi ve Türkiye'nin doğru adımları atması halinde Irak pastasından pay alabileceğini belirtti 
     SEMA EMİROĞLU New York 

     ABD'de Bush yönetimine yakınlığıyla tanınan New York Times gazetesinin etkili köşe yazarlarından William Safire, Irak krizinden sonra Türkiye ile ABD arasında oluşturulmaya çalışılan ilişkiye en uygun deyimin, Başkan Kennedy zamanında dile getirilen "Affet, ama unutma" olduğunu yazdı. Türkiye ile ilişkilerde hiçbir şey olmamış gibi derhal normale dönülemeyeceğini kaydeden Safire, "Ödüller, önce koalisyonumuza katılan ve bizim tarafımızda yürüyen ülkelere akar, ama kimseyi bizimle işbirliği yapmadı diye cezalandıracak kadar kin tutmamalıyız" dedi. 
     Washington'da bulunan TÜSİAD heyetinin kendisini ziyaret etmesinin ardından "Türkiye Hakkında Yeni Değerlendirme" başlıklı bir yazı kaleme alan Safire, "Türklerin Kuzey Irak'a müdahaleden söz etmeyi kesmesini, Kürtlere uygulanan iç baskılara son vermesini ve Irak'ta Polonya komutasına bir tugay askeri barış gücü olarak göndermesini" istedi. 
     
     TSK'NIN HATASI 
     Türk generallerinin hatasının, ABD'nin Türkiye'den kuzey cephesi açılmadan Irak'a hiçbir zaman saldırmayacağı sonucuna varmak olduğunu belirten Safire, yeni seçilen "İslamcı" hükümetin de, hem buna inanarak, hem de "askerlerinin geçişi için ABD'den inanılmaz ücret isteyerek" hata yaptığını savundu. 
     
     TÜRKİYE'NİN GAFI 
     Türk kamuoyunun hatasının da, Türkiye'nin bölünmesine yol açacak bağımsız devlet kurmalarından şüphe ettikleri Iraklı Kürtler konusunda "derinlere kök salmış bir paranoyaya kapılmak olduğunu" öne süren Safire, "Bu da Iraklı Kürt müttefiklerimizin Kerkük'teki evlerine dönmeleri halinde saldırıya uğrayacaklarına ilişkin uyarıya yol açtı ki, bu tehdit, Türkiye'nin en ciddi gafıydı" dedi. 
     "ABD de hata yaptı ve komünizme karşı uzun süre güçlü bir müttefik olan Türklerin, bölgeyi tehlikeli bir tirandan kurtarmamıza yardım etmede yine bir müttefik gibi davranacağını zannetti" diyen Safire, "Yeni hükümetin siyasi amatörler tarafından yönetildiğini kavrayamadık" dedi. 
     
     TÜRKLERİN CEBİ BOŞ 
     Safire, şöyle devam etti "Sonuçta kazanan koalisyon, güneydeki büyük ve petrol zengini komşularını yatıştırır ve yeniden inşa ederken, Türkler orada, ellerini boş ceplerine koymuş dikiliyorlar. Savaş sonrası İslamcı karşıtı homurdanmalar, ortalama 10 yılda bir darbe yapan orduda duyulmakta, ki bu da başka bir hata olur." 
     
İşte Safire'ın istekleri      1 Türk halkının Kürt ayrılıkçılığı konusunda makul olmayan korkuları yatıştırılmalı. Kuzey Irak'a müdahale sözleri kesilmeli. Türkiye'de Kürt kültürü ve diliyle ilgili baskılara son verilmeli. 
     2 Amerikalılar Türklere, Kuzey Irak'ta askeri varlığımızı muhafaza edeceğimiz ve federal Irak'ın bu özerk bölgesindeki PKK teröristlerini tutuklamak için Barzani - Talabani ile işbirliği yapacağımız konusunda güvence vermeli. 
     3 Bundan sonra Türkler 4 bin mevcutlu bir tugayı, Irak'ın güneyinde Polonya komutasına vermeli. 
     4 Bu birliğin masrafları Irak petrolüyle ödenmeli. 
     5 Daha sonra ekonominin doğasını kendi işleyişine bırakmalıyız. 
     

</TEXT>
</DOC>
