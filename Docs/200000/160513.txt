<DOC>
<DOCNO> 160513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sondun24.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair'den eleştirilere yanıt "Kitle imha silahları var" 
</HEADLINE>
<TEXT>

     İngiltere Başbakanı Tony Blair, Irak'ta kitle imha silahları bulunduğuna ilişkin kanıtların ''tamamen doğru'' olduğunu söyledi. 
     Blair, G-8 zirvesinin düzenlendiği Fransa'nın Evian kentinde düzenlediği basın toplantısında, ''Halka sunduğumuz, istihbarata dayalı kanıtların kesinlikle, yüzde yüz arkasındayım'' dedi. 
     ''Hükümetinin kanıtları çarpıttığı'' yolundaki suçlamaları, ''tamamen ve bütünüyle yanlış'' olarak değerlendiren Blair, eski Uluslararası Kalkınma Bakanı Clare Short'un, ''savaş kararını önceden verdiği ve kabineye yalan söylediği'' şeklindeki suçlamalarının da ''kesinlikle gerçek dışı'' olduğunu savundu. 
     ''Savaşın bitmesinin üzerinden 5-6 hafta geçti. İlk önceliğimiz Irak'ta halkın temel ihtiyaçlarının yeniden sağlanmasına verildi'' diyen Blair, kitle imha silahlarını aramak için Irak'a daha çok uzmanın gideceğini söyledi. 
     Irak'ın silah programıyla ilgili sağlam kanıt bulunacağından da emin olduğunu belirten Blair, Irak'ın devrik Devlet Başkanı Saddam Hüseyin'in 12 yıl boyunca BM silah denetçilerinin çalışmalarını engellerken, kitle imha silahlarını gerçekten imha ettiği şeklindeki düşüncenin ''tamamen saçma'' olduğunu öne sürdü. 
     Silah denetçileri işini yaparken sabır gösterilmesini isteyen Blair, dünyadaki en iyi servislerden biri olarak tanımladığı İngiliz Gizli Servisi'nin Irak'ın kitle imha silahlarıyla ilgili değerlendirmelerinin doğru olduğunun ortaya çıkacağından emin olduğunu söyledi. 
     Kendisini eleştirenleri ''kanıttan yoksun olmak'' ve ''belirsiz kaynaklara dayanmak'' ile suçlayan Blair, ''eğer kanıtları varsa, bunları ortaya koymalarını'' istedi. 
     İngiltere Dışişleri Bakanı Jack Straw da, Londra'da BBC'ye yaptığı açıklamada, Saddam Hüseyin'in kitle imha silahlarına sahip olduğunu gösteren kanıtların ''reddedilemez'' olduğunu savundu. Straw, bu silahların varlığına ilişkin kanıtlar mevcut olduğunu söyledi. 
     
</TEXT>
</DOC>
