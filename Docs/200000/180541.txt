<DOC>
<DOCNO> 180541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sonspo14.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'den Özkan Sümer'e yanıt... 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, Futbol Federasyonu Tahkim Kurulu'nun, kendilerine verilen saha kapatma cezasını kaldırmasını gerekçe göstererek istifa eden Trabzonspor Kulübü Başkanı Özkan Sümer'i eleştirdi. 
     Futbol Federasyonu Profesyonel Futbol Disiplin Kurulu'nun PFDK verdiği 1 maç saha kapatma cezasının ağır olduğu konusunda kamuoyunun birleştiğini belirten Nihat Özdemir, ''Fenerbahçe'nin Gaziantepspor maçını kendi evinde değilde başka bir sahada oynamasından Trabzonspor'un ne menfaati var, anlamadım. Suçluların üzerine gitmek varken Fenerbahçe camiasını cezalandırmak hangi adalete sığar. Trabzonspor'un hakkı Fenerbahçe'nin Gaziantepspor maçını başka bir sahada oynaması mıydı '' diye konuştu. 
     Tahkim Kurulu kararıyla adaletin yerini bulduğunu ifade eden Özdemir, bu karara herkesin saygılı olması ve kesinlikle polemik konusu yapılmaması gerektiğini kaydederek, şöyle konuştu 
     ''Fenerbahçe'nin günahı neydi Maçın evsahibi Trabzonspor'du. Bütün güvenlik önlemlerini alması gereken de Trabzon emniyetiydi. Fenerbahçe'nin burada ne suçu var. Ben kamuoyunda PFDK'nın verdiği kararı haklı bulan kimseyi görmedim. Tahkim Kurulu'na aldığı bu karardan dolayı teşekkür ediyorum. Adaletin varlığını gösterdi. 
     Maçın görüntüleri ortada. Ortada bir suçlu varsa, onların üzerine gitmek varken Fenerbahçe camiasını cezalandırmak hangi adalete sığar. Özkan Sümer olaya bu açıdan bakmalıydı. Trabzonspor hakkını, Fenerbahçe'nin Gaziantepspor maçını başka bir sahada oynamasıyla mı alacaktı. Fenerbahçe düşmanlığıyla mı alacak. 
     Sümer, maçın iptalıni isteseydi ve bunu yapabilseydi, takımının hakkını korurdu. Bu karardan ne menfaati var, anlamadım. Herkes adalet ve hukuka saygılı olmalıdır.'' 

     
</TEXT>
</DOC>
