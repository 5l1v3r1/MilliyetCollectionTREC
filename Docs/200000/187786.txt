<DOC>
<DOCNO> 187786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/soneko35.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Profilo'daki hisse devri, yabancı ortağın önünü açmak için... 
</HEADLINE>
<TEXT>

     Profilo Holding, BSH Profilo Elektrikli Gereçler Sanayi A.Ş.'deki BSH PEG hisselerin, yabancı ortağın önünü açmak için devredildiğini bildirdi. 
     Profilo Holding'den yapılan açıklamada, BSH PEG'de yüzde 25'lik bir hisseye sahip olunduğunu ve hisselerin devriyle ortaklıktaki iştirakin de sona erdirildiği belirtildi. 
     Bundan böyle mevcut şirketlerle faaliyetlerin sürdürüleceği kaydedilen açıklamada, şöyle denildi 
     ''8 yıllık ortaklığımız boyunca şirketin büyüme ve pazar öncelikleri konularında zaman zaman tercih farklılıklarına dayalı görüş ayrılıklarımız olsa da Profilo'nun BSH PEG A.Ş.'den çekilme sebeplerinin en önemlisi, çoğunluk hissedarı Alman ortaklarının iç ve dış pazar olanaklarını güçlendirecek yatırımları için hareket kabiliyetlerini artırmak, şirketin büyümesi için önünü açabilmektir. 
     BSH Grubu ile her zaman olduğu gibi bugün de dostluğumuz ve BSH PEG A.Ş.'nin çok küçük bir oranla ortağımız olduğu Profilo Telra'nın ürettiği elektronik ürünlerinin dağıtımı bağlamında işbirliğimiz sürmektedir. 
     Türkiye'nin en eski ve köklü sanayi gruplarından birisi olarak en büyük arzumuz, BSH PEG A.Ş.'nin başta ülke menfaatlerimiz olmak üzere, hissedarları, yan sanayi üreticileri ve özellikle çalışanları lehine sürekli gelişimini sürdürmesidir.'' 
     
     DOĞRUDAN YÖNETİLEN ŞİRKETLER GELİŞTİRİLECEK 
     Açıklamada, bundan böyle grubun, geleceğin lokomotif sektörü olarak görmeye devam ettiği elektronik sektöründeki kuruluşu Profilo Telra, perakende sektöründe Profilo Alışveriş Merkezi, gemi ve yat inşa sanayinde Proteksan, alüminyum sektöründe Palmek olmak üzere, doğrudan yönettiği şirketleri ve emaye tel alanında Botel, entegre iplik sanayiinde Gateks şirketleri ile faaliyetlerini gelişerek sürdüreceği vurgulandı. 
     Açıklamada, en kısa sürede Profilo grubundaki yeni yapılanma konusunda bir basın toplantısı düzenlenerek, gelişmelerin duyurulacağı belirtildi. 
     BSH Profilo Elektrikli Gereçler Sanayi A.Ş. ortaklarından Profilo Endüstri İşletmeleri ve Ticaret A.Ş., Jak Kamhi, Suzan Acıman, Madlen Bilginer, Villi Kamhi, Levent Gabay, Vili Gabay, Pal Rakos ve Lea Moskovic, toplam sermayenin yüzde 13.86'sına tekabül eden hisselerini toplam 88 milyon 350 bin dolar ücret karşılığı Deutsche Bank AG, Frankfurt'a devretmişti. 
     BSH Profilo Elektrikli Gereçler'in diğer hissedarlarından Profilo Holding, Profilo Endüstri İşletmeleri ve Ticaret A.Ş., Profilo Sanayi ve Ticaret A.Ş. ve Pro-Eks Dış Ticaret A.Ş. ise şirket sermayesinin yüzde 11.11'ine tekabül eden hisselerini, toplam 70 milyon 850 bin dolar ücret karşılığı çoğunluk hissedarı BSH Bosch und Siemens Hausgerate GmbH'ya satmıştı. 
     
</TEXT>
</DOC>
