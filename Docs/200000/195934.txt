<DOC>
<DOCNO> 195934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sontur06.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM'de bu hafta Ek Bütçe Yasa Tasarısı görüşülecek... 
</HEADLINE>
<TEXT>

     TBMM, dokuz günlük bayram tatili öncesinde yoğun bir haftaya giriyor. 
     TBMM Genel Kurulu 19 Kasım Çarşamba günü geçen hafta görüşülmeye başlanan bölünmüş yol yapımı ile ilgili usul ve esasları belirleyen yasa tasarısını görüşecek. 
     Cumhurbaşkanı Ahmet Necdet Sezer tarafından bir kez daha görüşülmek üzere TBMM'ye geri gönderilen yasa da bu hafta Genel Kurul'da ele alınacak. Yoksul öğrencilerin özel okullarda okutulmasıyla ilgili maddesi yasadan çıkarılan düzenleme, öğrenci sayısı azalan okulların satışına imkan tanıyor. 
     Ek Bütçe Bütçe Yasa Tasarısı'nın da bu hafta yasalaşması bekleniyor. Tasarı, 4 katrilyon 521 trilyon liralık ek ödeneğin Başbakanlık, Hazine Müsteşarlığı, Maliye Bakanlığı, Sağlık Bakanlığı ile Çalışma ve Sosyal Güvenlik Bakanlığı'nın ilgili tertiplerine verilmesini öngörüyor. Ek ödenekte en büyük rakamı 1 katrilyon 145 trilyon lira ile ihracatta katma değer vergisinden ret ve iadeler, 906 trilyon lira ile de BAĞKUR'a yapılacak yardımlar oluşturuyor. 
     Ek Bütçe Tasarısı, 2003 yılı gerçekleşme tahminlerine göre kullanılmasının mümkün olmayacağı anlaşılan, 6 katrilyon 917 trilyon 510 milyar liralık ödeneği de iptal ediyor. 
     Tasarıda, Emlakbank'ın, Ziraat Bankası ve Halk Bankası'na devir işlemlerinde bu bankaların taleplerinin Hazine Müsteşarlığı tarafından avans olarak özel tertip devlet iç borçlanma senedi ihraç edilerek karşılanmasına ilişkin bütçe hükmü korunurken, nihai incelemede Hazine aleyhine bir fark doğduğu takdirde nakit ve veya devlet iç borçlanma senedi ihraç edilerek ödenmesi hükmü getiriliyor. Ayrıca, bu amaçla Hazine'ce ihraç edilecek özel tertip iç borçlanma senetlerinin tutarının 2003 bütçesinde belirlenen başlangıç ödeneklerinin yüzde 1'ini geçemeyeceği şeklindeki hüküm yüzde 2 olarak değiştiriliyor. 
     Ek Bütçe Tasarısı'na eklenen geçici bir madde ile kamu işçisine, kendi isteğiyle işten ayrılması halinde kıdem tazminatının yüzde 20 fazlasıyla ödenmesi öngörülüyor. 
     
     KOMİSYONLAR 
     Kamu Mali Yönetimi ve Kontrolü Yasa Tasarısı, 20 Kasım Perşembe günü Plan ve Bütçe Komisyonu'nda ele alınacak. 
     Komisyon aynı gün yedi ilde büyükşehir kurulması hakkındaki KHK'yı da görüşecek. 
     KİT Komisyonu, denetimlerini sürdürecek. Komisyon Salı günü PEREJA İleri Kimya Sanayi A.Ş, Güven Sigorta A.Ş ile Ankara Anonim Türk Sigorta Şirketi, Çarşamba günü Türkiye Demir ve Çelik işletmeleri Genel Müdürlüğü, Gerede Çelik Konstrüksiyon Teçhizat Sanayi A.Ş, İskenderun Demir ve Çelik A.Ş ile Divriği Hekimhan Madenleri Sanayi ve Ticaret A.Ş, Perşembe günü ise Boru Hatları ve Petrol Taşımacılığı A.Ş BOTAŞ hesaplarını inceleyecek. 
     TBMM Adalet Komisyonu, geçen hafta ele alınan Bankacılık Kanunu'nda değişiklik öngören tasarıyı Perşembe günü kaldığı yerden görüşmeye devam edecek. 
     Yasama Dokunulmazlığı Araştırma Komisyonu, 19 Kasım Çarşamba günü toplanacak. 
     AK Parti ve CHP gruplarının da Salı günü toplanarak haftalık değerlendirmelerini yapmaları bekleniyor. 
     
</TEXT>
</DOC>
