<DOC>
<DOCNO> 152286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sondun05.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'taki şehitliğimiz Mehmet Murat'a emanet... 
</HEADLINE>
<TEXT>

     Irak'ın başkenti Bağdat'taki Türk Şehitliği, Türk vatandaşı Pakistanlı Mehmet Murat'ın gözetiminde bulunuyor. 
     Murat, şehitliğin yanında Osmanlı İmparatorluğu'ndan kalma binada yaşıyor. Murat'ın Pakistan göçmeni babası, Türkiye'nin Bağdat Büyükelçiliği'nden emekli. Annesi Türkmen olan Murat, Türkiye'de 18 ay askerliğini Şanlıurfa Askerlik Şubesi'nde tercümanlık yaparak tamamlamış. 
     Irak'ta ABD kuvvetlerinin bombardımanının başlamasının ardından Musul'a kaçan Murat, bunun sebebini şöyle anlattı 
     ''Kendimi ve ailemi korumak için bir silahım bile yok. Türk vatandaşı olduğum için almam yasak. Musul'a gittim. Orada boş bir ev bulup kiraladım. Türkiye'ye yakın olmak istedim. Orada da sıkıntıya düşersem, Musul'dan Türkiye'ye geçmeyi düşünüyorum. Buraya döndüm ama şu anda da Allah'a emanet yaşıyorum. Burada devlet yok. Kendimi savunabilmek için bir tek bıçağım var.'' Mehmet Murat, Musul'da bir Türk olarak sıkıntı yaşamadığını da belirterek, şunları söyledi 
     ''Kürtlerle bir sorunumuz olmadı. Türklere iyi davranıyorlar. Kürtlerle Arapların arasında büyük sıkıntı var. Birbirlerini öldürüyorlar. Bana misafir gibi davrandılar.'' Annesi ve babasının, 20 Mart'ta savaşın başlamasının ardından Türkiye'ye gittiklerini ve Ankara'nın Dikmen semtinde oturduklarını söyleyen Murat, ''Geri dönecekler ama güvenliğin sağlanmasını bekliyorlar. Burada devlet yok. Her şey serbest'' dedi. 
     





</TEXT>
</DOC>
