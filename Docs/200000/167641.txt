<DOC>
<DOCNO> 167641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sondun28.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, Tampa'daki iki irtibat subayını geri çekiyor... 
</HEADLINE>
<TEXT>

     Washington'da bulunan Ege Ordu Komutanı Orgeneral Hurşit Tolon, 11 Türk askerinin Kuzey Irak'ta tutuklanmasının ardından, Genelkurmay Başkanlığı'ndan gelen emir üzerine, Florida'da yarın gerçekleştirilecek olan ABD Merkez Kuvvetleri Komutanlığı'nın komuta devir teslim törenine katılmayacağını ve Tampa'daki 2 Türk irtibat subayının da geri çekileceğini bildirdi. 
     Washington'da Anadolu Ajansı'na açıklamada bulunan Orgeneral Tolon, ''ABD'de, 7 Temmuz'da Tampa Florida'da ABD Merkez Kuvvetleri Komutanı Tommy Franks'in emeklilik töreninde Genelkurmay Başkanlığı ve Türk Silahlı Kuvvetleri'ni temsilen bulunuyorum. Genelkurmay Başkanımızın bir iyi dilek mesajını Orgeneral Franks'e takdim için getirdim'' dedi. 
     4 Temmuz Cuma günü, Kuzey Irak'ta TSK'ya mensup 11 subay ve astsubay ile bu grubun idari desteğini sağlayan mahalli sivil halktan oluşan bir kısım sivil personelin, ortada geçerli hiçbir neden olmaksızın, anlamsız ve çok çirkin bir şekilde, bölgedeki 100 Amerikan askeri tarafından tutuklanarak Bağdat'a götürüldüklerini belirten Orgeneral Tolan, şöyle konuştu 
     ''Konudan anında haberdar olunarak, Genelkurmay ve Dışişleri Bakanlıklarımız tarafından, gerek Ankara'da ki ABD yetkilileri, gerekse ABD'de Pentagon, ABD Dışişleri Bakanlığı ve Tampa'daki Merkez Kuvvetler Komutanlığı nezdinde, konunun aydınlatılması ve tutuklanan personelin derhal serbest bırakılması hususunda, aralıksız girişimlerde bulunulmaktadır. Ayrıca Washington büyükelçiliğimiz ve TSK Ataşeliği tarafından da ABD'de her düzeyde yetkililer nezdinde girişimler halen sürdürülmektedir. 
     Bu süreçte, temas edilen tüm yetkililer tarafından, en kısa zamanda konu hakkında bilgi verileceği ve bu hususta gayret sarf edileceği ifade edilmesine rağmen, maalesef bugüne kadar hiçbir yanıt alınamamıştır. Bu süreçte, hükümetimiz ve TSK yetkili makamlarınca da muhatapları nezdinde aralıksız temaslar sürdürülmüş, fakat bugün TSİ 17.30'a kadar, hiçbir yanıt alınmamıştır. 
     Öte yandan, konuyla ilgili olarak bugün TSİ 16.00'da Genelkurmay Başkanlığı tarafından, söz konusu törene benim ve bana refakat edecek olan TSK Ataşesi'nin katılmaması, ayrıca Tampa'da görevli bir Albay ve Yarbay'dan oluşan irtibat heyetimizin de Türkiye'ye geri çekilmesi emri verilmiştir.'' Orgeneral Tolon, ''Türk Genelkurmayı'nın bu kararı, Tampa'daki Kıdemli irtibat subayı tarafından, Merkez Kuvvetleri Komutan yardımcısı Korgeneral Michael Delong'a iletildi. Bu bilginin verilmesinden takriben 1.5 saat sonra, Korgeneral Delong, irtibat heyeti başkanımıza, Başbakanınızın, şu anda Başkan yardımcısı Dick Cheney ile görüştüğünü biliyorum. Tutuklanan subay ve astsubaylarınızın, birkaç saat içersinde, Süleymaniye'de alındıkları yerlere götürülerek serbest bırakılacaklarını umuyorum mesajını vermiştir'' ifadelerini kullandı. 
     
</TEXT>
</DOC>
