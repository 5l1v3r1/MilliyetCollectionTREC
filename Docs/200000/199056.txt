<DOC>
<DOCNO> 199056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sonspo11.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Liderlerin maçında Lakers, Pacers'ı ezdi geçti 
</HEADLINE>
<TEXT>

     ABD Profesyonel Basketbol Ligi'nde NBA , liderlerin maçında Los Angeles Lakers, Indiana Pacers'ı rahat bir oyun ile 99-77 yendi. 
     Los Angeles Staples Center'daki maçın tüm periyotlarında rakibi karşısında hem oyun hem de skor üstünlüğünü elinde tutan Pasifik Grubu lideri Lakers, bu sezon evindeki 10. galibiyetini elde ederken, ligde yaptığı son 10 karşılaşmadaki 9'uncu zaferini de kazanmış oldu. Lakers, son 7 maçında yenilgi yüzü görmeyen Merkez Grubu lideri rakibi Indiana Pacers'a da bu galibiyetle adeta ''dur'' dedi. 
     Lakers'ta, baldırındaki sakatlık sonrasında çıktığı 2. maçında 23 dakika sahada kalan ünlü pivot Shaquille O'Neal, kaydettiği 23 sayıyla galibiyette önemli rol oynadı. 
     Kobe Bryant, 12 sayı ve 7 asist ile maçı tamamlarken, Derek Fisher da rakip potaya 12 sayı gönderdi. ''Postacı'' lakaplı ünlü forvet Karl Malone, 11 sayı ve 15 ribauntla etkili olurken, Gary Payton, sahadan 8 sayıyla ayrıldı. 
     Pacers'ta ise Al Harrington'ın 18 sayı ve 10 ribauntluk performansı yeterli olmazken, Jermaine O'Neal, maçı 14 sayı 6 ribaunt ile tamamladı. Reggie Miller'ın 9 sayı attığı karşılaşmada, Kenny Anderson ise rakip potada 8 sayı buldu. 
     Gecenin diğer maçında, Sacramento Kings, New Jersey Nets'i 105-92'lik skorla geçti. 
     Kings'in ünlü skoreri Predrag Stojakoviç, 25 sayıyla galibiyetteki belirleyici isim olurken, Brad Miller, 20 sayı ve 11 ribauntla maçı tamamladı. 
     Nets'te ise Rodney Rogers'ın 23, Kenyon Martin'in 18 sayısı yenilgiyi engelleyemedi. 
     
</TEXT>
</DOC>
