<DOC>
<DOCNO> 174668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/son/sondun15.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Modern Talking solistinin ehliyeti sahte çıktı 
</HEADLINE>
<TEXT>

     Dünya çapında tanınan ''Modern Talking'' grubunun solisti Dieter Bohlen, tatil yaptığı İspanya'nın Mallorca adasında, yat ehliyetinin sahte olduğu gerekçesiyle ifade vermek zorunda kaldı. 
     Bild gazetesi, polisin, Mallorca adasında aldığı yat ehliyetinin sahte çıkması üzerine tanınmış şarkıcıyı yaklaşık 4 saat boyunca sorguladığını yazdı. 
     Bohlen, sorgulanmasından sonra gazeteye yaptığı açıklamada, ''Ben İspanyolca konuşamıyorum, polisler de Almanca bilmiyordu. Buna rağmen ifadem alındıktan sonra masum olduğum anlaşıldı'' dedi. 
     Mallorca'da bir süre önce yat ehliyeti aldığını belirten Bohlen, şunları kaydetti 
     ''Yat sınavımı 2002 yılının Mart ayında Mallorca'da verdim. Herhalde sınavı verdiğim yat okulunun ehliyet verme yetkisi yokmuş. Muhtemelen bana sahte ehliyet vermişler. Herhalde İspanyol ehliyet mafyasının kurbanı oldum.'' 
     
</TEXT>
</DOC>
