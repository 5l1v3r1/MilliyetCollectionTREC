<DOC>
<DOCNO> 179818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sonspo15.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
CSKA-G.Saray maçında yaralanan kız hayati tehlikeyi atlattı 
</HEADLINE>
<TEXT>

     CSKA Sofya ile Galatasaray arasında Sofya'da oynanan Şampiyonlar ligi ön eleme karşılaşması sırasında başına isabet eden bir havai fişek ile ağır şekilde yaralanan üniversite öğrencisi CSKA taraftarı kızın sağlık durumunun iyiye gittiği bildirildi. 
     Dr. Rositza Misheva, Sofya Prigov hastanesinde yoğun bakımda tedavi altında tutulan 21 yaşındaki Gergana Orlova'nın hayati tehlikeyi atlattığını, ancak eski sağlığına kavuşması için daha uzun süre hastanede kalması gerektiğini açıkladı. 
     Bu arada, CSKA Sofya yönetimi, önümüzdeki yıl oynanacak Bulgaristan süper kupası final karşılaşmasının hasılatının Prigov hastanesine bağışlanması için Bulgaristan Futbol Federasyonu'na başvurdu. 
     Yönetim ayrıca, Makedonska Slava takımı ile yapacakları karşılaşmanın gelirinin bir bölümünün Orlova'nın tedavisi için ayrılmasına karar verdi. Gergana Orlova'nın yaralandığı Sektör G tribününe de en az iki maç seyirci alınmaması kararlaştırıldı. 
     Gergana Orlova adlı üniversite öğrencisi CSKA Sofya-Galatasaray karşılaşması sırasında CSKA taraftarlarının attığı bir havai fişeğin başına isabet ederek patlaması sonucu ağır şekilde yaralanmış ve koma halinde Prigov hastanesine kaldırılmıştı. 
     
</TEXT>
</DOC>
