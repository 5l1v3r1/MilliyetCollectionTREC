<DOC>
<DOCNO> 158607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/siyaset/siy06.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Terfi'de skandal bitmiyor 
</HEADLINE>
<TEXT>

BTK raporlu emniyet personelinin terfisi için, BTK Başkanı'nın İçişleri'ne yazı gönderdiği ortaya çıktı 
     TOLGA ŞARDAN Ankara 

     Emniyet'te yaşanan terfi skandalına neden olan ve "hakkında BTK Raporu olan personelin terfi ettirilmesini" sağlamak amacıyla yapılan ikinci komisyon toplantısının, Başbakanlık Takip Kurulu'nun BTK uyarısı üzerine yapıldığı ortaya çıktı. 
     Milliyet'in dünkü sayısında yer alan "Terfi skandalı" olayında ilginç ayrıntılar ortaya çıktı. Emniyet Genel Müdürü Gökhan Aydıner, dün ikinci komisyon toplantısının yapıldığını doğrularken, terfi çalışmalarının Emniyet Teşkilatı Terfi Yönetmeliği'ne uygun gerçekleştirildiğini öne sürdü. Ancak, terfilerin ilgili yönetmeliğin, "Terfi Komisyonu her yıl Emniyet Genel Müdürü başkanlığında mayıs ayı başında toplanır. Kararlar oyçokluğu ile alınır" şeklindeki maddesine göre yapıldığı belirlendi. Buna göre, 8 - 9 Mayıs'ta yapılan toplantının yasal olduğu, 17 Mayıs'taki toplantının yasaya aykırılık taşıdığı anlaşıldı. Bu arada, ilk komisyon toplantısının ardından BTK'dan Kurul Başkanı ve Başbakanlık Müsteşarı Üçcan imzasıyla İçişleri'ne yazı gönderildi. Yazıda, ilk komisyon çalışmasında kapsam dışı kalan ve BTK bünyesinde takip edilen personelin terfi dosyalarının yeniden değerlendirilmeye alınması istendi. Bu yazı üzerine Aydıner'in başkanlığında ikinci kez toplanan komisyon, ilk komisyona alınmayan BTK raporlu 21 personelden 17'sini terfi ettirdi. Terfilere, Emniyet Genel Müdür yardımcılarından Emin Arslan ile eski Emniyet Genel Müdür Yardımcısı Kamil Tecirlioğlu'nun muhalefet şerhi koyduğu ortaya çıktı. 

</TEXT>
</DOC>
