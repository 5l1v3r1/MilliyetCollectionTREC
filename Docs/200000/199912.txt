<DOC>
<DOCNO> 199912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/spor/aspo.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
PARA DEĞİL FORMA 
</HEADLINE>
<TEXT>

   Tuncay Şanlı, Fenerbahçe'den kesinlikle ayrılmayı düşünmediğini belirtti, "Bu forma bana gurur veriyor" dedi. Genç yıldız Başkan Aziz Yıldırım'a da hak ettiği başarıları en kısa zamanda yaşatacaklarını söyledi 
      YUSUF DURSUN 

   
   'Kulak asmıyorum' 
   BEŞİKTAŞ maçında ortaya koyduğu başarılı futbolla Fenerbahçe camiasının yeniden yüzünü güldüren Tuncay Şanlı içini Milliyet'e döktü. Genç oyuncu basında yazılan haberlere fazla kulak asmadığını belirtti, "Takım içinde sürekli problem olduğu iddia ediliyor. Böyle bir şey yok. Olsa bile içimizde halletmesini biliriz. Çünkü biz bir aileyiz. Ayrıca söylenenlerin aksine Hooijdonk ile de müthiş anlaşıyoruz. O beni, ben de onu seviyorum" diye konuştu. 
   
   'Çok mutluyum' 
   FENERBAHÇE'DE çok mutlu olduğunu da belirten Tuncay Şanlı, "Takımdan ayrılmayı kesinlikle düşünmüyorum. Önümüzdeki yıllarda da Sarı - Lacivertli formayı giyeceğim. Benim için para değil, gurur duyduğum bu forma önemli" dedi. Başkan Aziz Yıldırım'ı da yere göğe sığdıramayan genç yıldız, "Takımın başarısı için her şeyini ortaya koyuyor. Zamanı geldiğinde yaptıklarının karşılığını mutlaka alacak. Ona özlemini duyduğu başarıları hediye edeceğiz. Bize güvensin" ifadesini kullandı. 
   
   'Sabır göstersinler' 
   YENİ bir takım olduklarını ve zaman zaman hatalar yaptıklarını da sözlerine ekleyen Tuncay, "Kötü günler yaşadık. Ancak iyi yoldayız. Taraftarlarımız biraz daha sabır göstersin. Kısa zamanda bileği kolay kolay bükülmeyen bir Fenerbahçe'yi onlara izlettireceğiz" diye konuştu. Tuncay, gol krallığında iddialı olmadığını, Aykut Kocaman ile Oğuz Çetin'i her zaman örnek aldığını da kaydetti. Genç yıldız, sol kanatta oynamayı da problem yapmadığını belirtti. 
   
   
</TEXT>
</DOC>
