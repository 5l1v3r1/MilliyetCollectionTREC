<DOC>
<DOCNO> 194735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/yazar/sazak.html </URL>
<DATE> 2003/11/11/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Kıbrıs, laiklik, ordu 
</HEADLINE>
<TEXT>

   
   AB İlerleme Raporu'ndaki Kıbrıs bağlantısı siyasi, askeri ve entelektüel çevrelerde benzer kuşkulara yol açtı. 
   Koşullar giderek ağırlaştırılarak Türkiye'nin Kıbrıs, demokratikleşme, sivilleşme ve benzeri konularda 'havlu atması' mı amaçlanıyor 
   Prof. Ahmet İnsel'in bu haklı soruyu içeren makalesi, Radikal İki'de 'Hayır Demenin Zorluğu' başlığı altında yayımlandı, aynı gün Genelkurmay Başkanı Orgeneral Hilmi Özkök'le yapılan röportajda usta gazeteci Mehmet Ali Kışlalı, 'askerin Kıbrıs konusundaki nabzını' tutuyordu. 
   Özkök, Kıbrıs'ın stratejik önemini vurguluyor ve askeri açıdan özellikle hava gücünü azaltacak ödünler verilmesi halinde Türkiye'nin 'güneyden hapsedileceğini' belirtiyordu. Kıbrıs'ta atılacak yanlış bir adım Ege sorunları, kıta sahanlığı ve balıkçılık alanlarında 'domino efekti' yaratabilecekti. 
   Genelkurmay Başkanı'nın demecinde, Türkiye'nin AB üyelik sürecinin kesintiye uğraması halinde bile 'Hiçbir Avrupalının, Kıbrıs AB toprağı, buradan çıkın deyip, adaya gelip öleceğini sanmıyorum' mesajının da altı çizilmeli. 
   Özkök'ün sözleri 'devlet zirvesi'ndeki ulusal çekincenin dışa vurumudur. Kıbrıs'ta işgal değil, müdahale söz konusudur. Ankara'nın kaygısı, 'Kıbrıs'ta çözüm sağlandıktan sonra AB'den müzakere takvimi alamazsak ne olacak ' sorununda düğümlenmektedir. 
   Dolayısıyla Türkiye üzerindeki Kıbrıs baskısının AB'nin 'tam üyelik' perspektifiyle dengelenmesi gerekmez mi 
   AB'nin 2003 İlerleme Raporu'nu yorumlayan Avrupalı gözlemciler, Türkiye açısından 'Avrupalı olmanın zorluğunu' vurgulamaya başladılar. Oysa aynı çevreler AKP'nin 'tek başına' iktidara gelmesi sonrası sergilediği kararlılığı överken 2004'te müzakere takvimi verileceğini belirtiyorlardı. 
   Şimdi belirsizlikten söz ediliyor. 
   Prof. Ahmet İnsel AB'nin tutumundaki bulanıklığı 'Kıbrıs, laiklik, ordu' üçgeninde açıklamaya çalışırken şu saptamayı yapıyor 
   "İslami bir partinin iktidarda olduğu Türkiye'de, ordu laikliğin yegane olmasa da, en güçlü güvencesi. Ordu bugün Kıbrıs'ta çözümsüzlüğün en güçlü nedeni. AB üyeliği müzakerelerine başlamak için Kıbrıs sorununu çözmek ve ordunun siyasal ağırlığını hafifletmek şart. AB üyeliği için demokrasi ve insan haklarının yanında laiklik de olmazsa olmaz koşul. 
   Sonuç Ordunun siyasal alandaki gücünü AKP geriletirse, İslamın laikliği yok etmesi tehlikesi nasıl bastırılacak Kısacası Türkiye'den bir yıl zarfında, hem TSK'yı hem de İslamı göz önünden kaldırması isteniyor." 
   Avrupa'nın beklediği anlamda 'toplum değiştirme' projesinden bir çırpıda sonuç çıkmayacağını, bunun demokratik bir süreç olduğunu belirtiyor Prof. İnsel. 
   'Nasıl olsa almazlar' diye havlu atmayalım 
   
      
   
   
</TEXT>
</DOC>
