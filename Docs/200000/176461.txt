<DOC>
<DOCNO> 176461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sondun17.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya Irak'a asker göndermiyor.. 
</HEADLINE>
<TEXT>

     Almanya Başbakanı Gerhard Schröder, Irak'ın yeniden imarının tüm dünya halklarının çıkarına olacağını söyledi. 
     Schröder, bugün başkent Berlin'deki Başbakanlık binasında Japonya Başbakanı Juniçiro Koizumi ile biraraya geldi. 
     Schröder, görüşmeden sonra yaptığı açıklamada, uluslararası konuların değerlendirilmesinde Japonya ile görüş ayrılıkları olmadığını belirterek, ''Irak'ın yeniden imarı tüm dünya halklarının çıkarına olacaktır. Bu konuda taraflar görüşbirliği içindedir'' dedi. 
     Almanya'nın Irak'a asker göndermeyeceğini de tekrarlayan Schröder, ''Irak'a asker gönderilmesinin gündemde olmadığını biliyorsunuz. Şimdiden insani yardım yapıyoruz. BM'nin talebi olduğu takdirde Irak'ın yeniden imarına maddi destek sağlamaya da hazırız'' diye konuştu. 
     Irak'a asker gönderip göndermeyecekleri konusuna açıklık getirmeyen Koizumi ise bilim adamları mübadelesi yaparak, Almanya ile Japonya arasındaki ilişkileri daha da derinleştirmek istediklerini söyledi. 
     
</TEXT>
</DOC>
