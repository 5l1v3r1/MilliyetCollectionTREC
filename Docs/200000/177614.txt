<DOC>
<DOCNO> 177614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/yasam/yas02.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon Asimo için küçük... 
</HEADLINE>
<TEXT>
   Robotlar için büyük bir adım 
   Dünyada ilk kez bir robot diplomatik yemeğe katıldı. Liderlerle el sıkıştı, dans etmeyi teklif etti, şerefe kadeh kaldırdı ama yaşı küçük diye içmedi 
      DIŞ HABERLER 
   
   Liderlerle sohbet etti 
   HONDA şirketi tarafından üretilen, dünyanın en gelişmiş "humanoid" insan biçimli robotu Asimo, Japonya Başbakanı Koizumi ile birlikte geldiği Çek Cumhuriyeti'nde, yeni tanıştığı Çek Başbakanı Spidla ile bir süre "sohbet" ettikten sonra, resmi yemekte liderlere eşlik etti. 
   
   "İyi niyet elçisiyim" 
   ASİMO, aşırı ciddiyetiyle ünlü Spidla'ya dans teklif etti ancak "evet" yanıtı alamadı. Asimo, Prag'daki Hrzanski Sarayı'nın girişinde iki liderle el sıkıştıktan sonra Çekçe, "Robot kelimesinin doğduğu Çek Cumhuriyeti'ne, Japonya'nın iyi niyet elçisi olarak geldim" dedi. 
   
   Yaşı tutmuyor 
   ÇEKÇE'NİN yanında Japonca da konuşabilen ve insan seslerini ayırt edebilen 1 metre 20 santim boyundaki Asimo, resmi yemekte davetlileri kendine hayran bıraktı. Liderlerle birlikte şampanya kaldıran akıllı robot, "Yaşım tutmadığı için içemiyorum" diyerek içkiyi yudumlamadı. 
   
   Robot 'angarya' demek    Asimo, "robot" kelimesinin yaratıcısı Çek yazar Karel Capec'in büstüne "Beni görse çok şaşırırdı" diyerek çiçek bıraktı. Capek, robot kelimesini 1921 tarihli "Rossum'un Evrensel Robotları" adlı oyununda kullandı. Eserde, "robot", "sıkıcı ve sürekli tekrarlanan işleri yapan insan benzeri yaratık" olarak kullanılıyordu. "Robot" kelimesi, Çek dilinde "angarya" anlamına gelen "robota" kelimesinden geliyor. 
   
   
</TEXT>
</DOC>
