<DOC>
<DOCNO> 152085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/soneko10.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ın yapılandırılmasıyla ilgili toplantı 5 Mayıs'ta yapılacak... 
</HEADLINE>
<TEXT>

     Irak'ın yeniden yapılandırılmasına yönelik ilk stratejik toplantının, 5 Mayıs 2003 tarihinde Washington'da yapılacağı bildirildi. 
     Equity İnternational tarafından düzenlenecek ''Irak'ın Yeniden Yapılandırılması'' konferasının katılım organizasyonun Türkiye ayağını, Dünya Ticaret Merkezleri Birliği'nin WTCA Türkiye'deki lisanlı temsilcisi Ankara Dünya Ticaret Merkezi WTC oluşturuyor. 
     Irak'ın yeniden yapılandırılmasıyla ilgili en son parasal ve gelişim bilgilerinin ilk elden ve en yetkili ağızlardan bildirileceği toplantıda, su, gıda, tıbbi malzeme, acil ihtiyaçlar, hastane ekipmanları, güvenlik, çevre temizliği, petrol kuyularının onarımı, yolların yapılması, demiryollarının geliştirilmesi, havaalanları, su kanallarının yapılandırılması, okul kurulması ve telekomünikasyon hizmetlerinin yeniden yapılandırılması konuları ele alınacak. 
     Üst düzey ABD bürokratları ve özel katılımcılar ile Amerikan kredi kuruluşlarının çeşitli bilgiler sunacağı toplantıda, ağırlıklı olarak ''Irak'a insani yardım ve acil müdahale, Irak'ın yeniden yapılandırılmasıyla ilgili kredi ve fonlar, Irak'ın yeniden yapılandırılması, Irak'ın yeni petrol yapılandırılması, inşaat ve taşeronluk hizmet ve fırsatları'' konularının üzerinde durulması bekleniyor. 
     Bunlara ek olarak, konferansta katılımcılara, Irak'ın yeniden yapılanma fonlarıyla ilgili özel ''uluslararası Equity raporları''nın ilk kopyalarının sağlanması ve üst düzey hükümet bürokratları ve özel katılımcılarla iletişim olanağının sağlanması konularında kolaylıklar da sağlanacak. 
     2. Dünya Savaşı'ndan bugüne gerçekleştirilecek en kapsamlı yeniden yapılandırma ve geliştirme programı olan Irak'ın yapılandırılması konusu, 25-100 milyar doları bulan dev bütçesi ile tüm dünya firmalarının dikkatini çekiyor. 
     
     ''TÜM DÜNYA ÜLKELERİNİN İŞTAHI KABARDI'' 
     Konuyla ilgili açıklama yapan WTC Ankara Direktörü Alper Eker, savaştan sonra Irak'ta yeniden yapılandırmanın gündemde olduğunu belirtirken, Irak'ın tüm dünya ülkelerinin iştahını kabarttığını bildirdi. 
     Dünya Ticaret Merkezi olarak, toplantıya katılım için bir delegasyon ve ticari heyet oluşturma yetkisinin kendilerine verildiğini anlatan Eker, toplantının Türk firmalarının bir takım gelişmelerden ilk elden ve en yetkili mercilerden doğru bilgi sahip olmaları açısından çok büyük bir fırsat olduğunu dile getirdi. 
     ''Tüm girişimcilerin, tüm işadamların orada olmasını istiyoruz.'' diyen Eker, firmaların bu sayede ABD hükümeti yetkilileri ve diğer mercilerle doğrudan iletişim kurma imkanının oluşabileciğine dikkati çekti. 
     Irak'ın yeniden yapılandırılması konusunda bir çok işbirliği olanakları ve fırsatlar çıktığına işaret eden, Türk firmalarının ve üyelerin bu fırsatlardan yararlanmalarını istediklerini belirtti. 
     
     ''IRAK İLE TEMAS HALİNDEYİZ'' 
     Dünya Ticaret Merkezi'nin, hem uluslarası boyutuyla hem de bir sivil toplum örgütü olma sıfatıyla, geliştirilen ortaklıklar ve işbirlikleriyle ülkeler arasındaki ticareti ve işbirliğini geliştirmeye yönelik programlar yapan organizasyon olduğunu belirten Eker, ''Irak içinde ve dışında temas halindeyiz'' dedi. 
     Irak'ta istikrar ve güven sağlandıktan sonra Merkez olarak çeşitli çalışmalar yapacaklarını bildiren Eker, Irak'ın yeniden yapılandırılmasından sonra ticari ilişkilerin daha çok artmasını beklediklerini kaydetti. 
     Bütün ülkelerin en fazla dış ticareti öncelikle kendi komşularıyla yaptığına işaret eden Eker, ''En büyük dileğimiz yeniden yapılandırmadan sonra, yeni ticaret fırsatlarının ve yatırım imkanlarının doğması'' diye konuştu. 
     Eker, fırsatları değerlendirme konusunda zaman kaybedilmemesi gerektiğini vurgularken, şunları kaydetti 
     ''Irak aynı coğrafyayı paylaştığımız, ticari ilişkilerinin üst seviyelerde olduğu ve Türkiye ihracatının ciddi bir bölümünün yönlendiği bir ülke. Yeni bir yapının oluşturulması ve istikrar, hem ticareti canlandırmak, hem yatırım olanaklarından Türkiye'nin yararlanması hem de Türkiye'nin ihracat kalemlerinde çok ciddi bir gelir sağlaması demektir. Bu da Türkiye'nin beklediği ve hakettiği büyümenin olmazsa olmaz koşulundan birisi olacak.'' 
     





</TEXT>
</DOC>
