<DOC>
<DOCNO> 170589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/sonspo13.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de zafer Barrichello'nun... 
</HEADLINE>
<TEXT>

     Formula 1'de sezonun 11. yarışı olan İngiltere Grand Prix'sini Ferrari takımının Brezilyalı pilotu Rubens Barrichello kazandı. 
     Silverstone pistindeki yarışa ''pole'' pozisyonda başlayan Barrichello, 1 saat 28 dakika 37 saniye 554 saliselik derecesiyle birinci olurken, bu sezon ilk yarışını kazandı. Formula 1 kariyerinde ise 6. galibiyetini elde elden Brezilyalı pilot, son olarak geçen eylül ayında takım arkadaşı Michael Schumacher'in hatası sonucu ABD Grand Prix'sinde birinci olmuştu. 
     Yarışı, BMW Williams ekibinden Kolombiyalı sürücü Juan Pablo Montoya ikinci, Mercedes McLaren'dan Finli Kimi Raikkonen üçüncü, genel klasmanda birinci sırada bulunan ve 5 dünya şampiyonluğu bulunan Ferrari ekibinden Alman pilot Michael Schumacher dördüncü, yine Mercedes McLaren'dan İngiliz David Coulthard beşinci, Renault ekibinden İtalyan pilot Jarno Trulli altıncı sırada bitirdi. 
     Son 2 yarışın galibi BMW Williams ekibinden Alman pilot Ralf Schumacher ise 9. sırayı aldı. 
     60 tur üzerinden yapılan yarışı 17 yarışmacı tamamladı. 
     Bu arada 12. turda sahaya giren bir protestocu yüzünden özellikle 2 yarışmacı zor anlar yaşadı. 56 yaşında olduğu belirtilen erkek protestocu, polis tarafından gözaltına alındı. 
     Bu sezon yapılan 11 yarışta 7 farklı sürücü birincilik kürsüsüne çıktı. 
     
</TEXT>
</DOC>
