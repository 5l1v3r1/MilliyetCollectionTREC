<DOC>
<DOCNO> 169132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sonspo03.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Fatih Tekke pırlanta gibidir... 
</HEADLINE>
<TEXT>

     Trabzonspor Kulübü Asbaşkanı Erol Tuna, bordo-mavili takımın kaptanı Fatih'e destek verdi. 
     Tuna, Austria Wien maçında Fatih'in yan hakeme karşı yaptığı davranışın hoş olmadığını da ifade ederek, ''Fatih, genç bir oyuncudur. Ağır tahrikler sonucu bir hata yapmış olabilir. Ancak onu kimseye malzeme yaptırmayız'' dedi. 
     Fatih'in geçmişinin karalanmak istenildiğini de dile getiren Tuna, şöyle devam etti 
     ''Bizim çocuğumuz pırlanta gibidir. Trabzonspor'a özellikle son dönemlerdeki katkıları da ortadadır. Fatih'in bugün yaptığı davranışla, geçmişini kimse silemez, geleceğine de damga vuramaz. Fatih, Türk futboluna da büyük katkı sağlayacaktır. Biz de bunun için yönetim kurulu olarak Fatih'in hatalarını düzeltmek zorundayız.'' Austria Wien maçının kendilerine iyi bir ders verdiğini de kaydeden Tuna, ''Oradaki olayları iyi incelemek lazım. Oyuncularımızın saha içerisinde yedikleri tekmeleri kimse görmezlikten gelmesin. Bundan sonra hazırlık kamplarında kamp yaptığımız ülkelerin takımları ile oynamak gibi bir hataya düşmeyeceğiz'' diye konuştu. 
     
     LEE'NİN DÖNMESİ ZOR 
     Asbaşkan Erol Tuna, bordo-mavili takımla anlaşmadan ülkesine dönen Lee'nin tekrar dönüşünün zor olduğunu söyledi. 
     Tuna, Lee'nin şu ana dek net kararını vermediğini kaydederek, ''Zannediyorum Lee, büyük ihtimalle dönmeyecek. Ancak kesin bir şey konuşmak istemiyorum. Birkaç gün içinde bu konu netlik kazanacak'' dedi. 
     
</TEXT>
</DOC>
