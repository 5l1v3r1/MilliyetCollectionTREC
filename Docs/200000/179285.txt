<DOC>
<DOCNO> 179285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/spor/ysenay.html </URL>
<DATE> 2003/08/31/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Altın vuruşlar 
</HEADLINE>
<TEXT>

   
   Son yıllarda kendi sahasında Fener'i iki kez yenip, Sarı - Lacivertli kulüpte "teknik adam kıyımı" yaratan Diyarbakır, dün akşam da kazanmak için büyük bir çaba gösterdi ama, galip duruma geçmesine rağmen gecenin yıldızı Hooijdonk'u hiç hesaba katmamıştı anlaşılan... 
   Evet, 40 derecenin etrafındaki sıcak dalgaları sahada yarışmayı çok da etkilemekteydi... Ancak oynamak va kazanmak da profesyonel futbol mesleğinin net bir gerçeğiydi tabii.. Fenerbahçe sağlam bir defans kurgusuyla rakibinin gelişlerini kontrol altında tutmaya çalışıyor, Diyarbakır da Sarı-Lacivertli ekibe benzer bir uslüpla oyunu orta alanda başlatmak adına santrfor Bakadal'ı özellikle sağ kenarda sürekli kullanarak, bozmak istiyordu defans sınırlarını... Aslında Sarı-Lacivertliler ilk yarıda Tuncay, Aurelio, Serhat ve Kemal ile Diyarbakır kalesinde bayağı önemli gol şansları yakalıyorlar, ancak bu şanslarını gerektiği sonuçta kullanamıyorlardı bir türlü... 
   Hooijdonk, Fener'in gol silahı olarak bütün pozisyonlara girip çıkıyor, özellikle dar ve kısa alanlarda çok teknik paslar üreterek, büyük maharetler sergiliyordu oyunda... Özetle, Fenerbahçe'nin gole çok yakınlaşmasına rağmen, iki takım da sayı bulamadan noktalıyorlardı oyunun ilk yarısını... 
   
   İkinci devrenin başlamasıyla günün sakin adamı Ali Aydın, aniden devreye giriyor ve kendisiyle hiç aynı fikirde olamayacağımız bir penaltı kehanetiyle hareket getiriyordu sahaya ve tribünlere... Evet, Fener kısa devreli bir şoka giriyordu bu garip penaltı sonrası... Diyarbakır ise, gökten gelmiş gol bereketinin dopingiyle daha da yaygın ve moralli top çevirmeye başlıyor, oyunu rölantiye alarak sonucu koparmaya çalışıyordu Fenerbahçe'den... Fenerbahçe'ye gelirsek, ilk yarıdaki kolayca kaçırdığı pozisyonları tekrar yaratmak için çırpınıyorlar ve Diyarbakır savunması Mahmut'un uzun vuruşunda topa seyirci kalınca, Tuncay oyunun beraberlik sayısını kolayca bırakıyordu rakip filelere... Eh belki de Ali Aydın'ın penaltı hibesine tavır koyuyordu sahadaki "futbol tanrıları" kimbilir... 
   Sonrasında ise yine Fenerbahçe sürekli ataklarla akıl almaz goller kaçırıyor, ama gecenin kahramanı Hooijdonk, yine ölü toptan yaptığı bir "altın vuruş" la geçmiş iki yılda Fener'in aklını başından alan Diyarbakırspor'u kendi sahasında puansız bırakıyordu. 
   
   
</TEXT>
</DOC>
