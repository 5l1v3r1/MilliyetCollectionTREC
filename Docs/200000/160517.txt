<DOC>
<DOCNO> 160517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sondun28.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Papa "Tanrı Amerika'yı kutsasın" 
</HEADLINE>
<TEXT>

     ABD Dışişleri Bakanı Colin Powell ile Katolik dünyasının ruhani lideri Papa 2. Jean Paul'ün Vatikan'daki görüşmesinde Irak ile İsrail-Filistin sorunlarının konuşulduğu bildirildi. 
     Vatikan sözcüsü Joaquin Navarro Valls, görüşmede Irak'ın yeniden yapılanmasının ve ''Kutsal Topraklar''da barışın yeniden sağlanması için ''yol haritasının uygulanması zorunluluğunun'' konuşulduğunu kaydetti. 
     Görüşmede Papa 2. Jean Paul'ün ''Tanrı Amerika'yı kutsasın'' sözü üzerine Powell'ın, ''Teşekkürler efendim'' dediği belirtildi. 
     Vatikan'daki papalık özel kütüphanesinde yaklaşık 30 dakika süren görüşmede 83 yaşındaki Papa'nın karşılıklı hediyelerin verilmesi sonrasında, hiç kimseden yardım almadan ayağa kalkarak Powell'ın elini sıktığı, ABD Dışişleri Bakanı'nın da ''Kabulünüz için çok teşekkürler'' dediği bildirildi. 
     Papa'nın Powell'a, ''Başkan Bush nasıl Kendisine selamlarımı iletin'' dediği, Powell'ın da ''Çok iyi, teşekkürler. İleteceğim'' yanıtını verdiği kaydedildi. 
     Powell'ın, Papa'ya, 1842 yılı basımı ''Picturesque America'' adlı kitabı hediye ettiği, Papa'nın da karşılığında San Pietro ve Cappella Sistina kiliselerinin restorasyonlarına ait fotoğrafların bulunduğu 2 ciltlik kitap verdiği belirtildi. 
     Roma'ya bu sabah gelen, İtalya Dışişleri Bakanı Franco Frattini, Papa ve Vatikan Dışişleri Bakanı Jean Louis Tauran ile görüşen Powell, Mısır'a gitmek üzere Roma askeri havaalanı Ciampino'dan TSİ 14.45'de ayrıldı. 
     
</TEXT>
</DOC>
