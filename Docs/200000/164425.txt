<DOC>
<DOCNO> 164425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sonspo10.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız basını Türkler iyi başladı... 
</HEADLINE>
<TEXT>

     6. FIFA Konfederasyon Kupası B Grubu'nda yer alan Türkiye, ABD'yi 2-1 yendiği maçtan sonra Fransız basınından övgü aldı. 
     Fransa'nın Saint Etinne kentinde yayımlanan yerel gazete La Tribune Le Progres'da çıkan haberde, yaklaşık 15 bin Türk taraftarı arkasına alan Türk Milli Takımı'nın, adeta kendi evinde gibi oynadığını belirtti. 
     Gazete, milli takımın genç ve yeni bir kadroyla sahaya çıkmasına rağmen teknik üstünlüğünü ABD'lilere kabul ettirdiğini yazdı. 
     ''L'Equipe'' gazetesi, ''Türkiye gerekeni yaptı'' başlığıyla verdiği haberinde, yeni bir takımla sahaya çıkmasına rağmen Türkiye'nin kazanmasını bildiğini yazdı. 
     Gazete, Tuncay'ı en göze batan oyuncu olarak gösterirken, defansta oynayan Bülent ve Alpay'ın tecrübeleriyle takımı yönlendirdiklerini kaydetti. 
     L'Equipe, maçın futbol kalitesinin çok tatmin edici olmadığını bildirerek, ABD Milli Takımı Teknik Direktörü Bruce Arena'nın ''Sahada en iyi olan kazandı'' şeklindeki açıklamasını da ön plana çıkardı. 
     ''Aujourd'Hui'' gazetesi de ''Türkler, iyi başladı'' başlığı altında, Türkiye'nin dün akşam ABD'yi 2-1 yenerek, kupaya iyi bir başlangıç yaptığını yazdı. 
     Gazete haberinde, Türkiye'nin haklı bir galibiyet aldığını, bu sonuçla yarı finale kalma şansını artırdığını kaydetti. 
     Aujourd'Hui, Türk Milli Takımı'nın ilk yarıda Okan ve Ahmet ile önemli fırsatlar yakaladığını ancak ABD'nin Donovan'ın sürpriz golüyle 37. dakikada 1-0 öne geçtiğini hatırlattı. Gazete, Fransa'daki Türk işçilerin, milli takımlarını yalnız bırakmadığını bildirdi. 
     Ukraynalı hakemin Türkiye lehine cömert bir penaltı verdiğini de kaydeden gazete, Türkler'in 2. yarıda oyuna daha fazla hakim olduğunu ve Volkan'ın güzel pasıyla Tuncay'ın Türkiye'yi öne geçirdiğini belirtti. 
     Fransız gazetesi, yarın Paris'te Kamerun ile karşılaşacak Türkiye'yi daha zor bir karşılaşmanın beklediğini de vurguladı. 

     
</TEXT>
</DOC>
