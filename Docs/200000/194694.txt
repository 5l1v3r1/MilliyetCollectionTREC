<DOC>
<DOCNO> 194694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/spor/aspo.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Beklenen oldu 
</HEADLINE>
<TEXT>

   Futbol Federasyonu, çift sarı kart gördüğü halde Ali Aydın tarafından oyundan atılmayan Victoria nedeniyle Fenerbahçe - Rizespor maçını tekrar oynatacak 
      
   Karar dün alındı 
   FUTBOL Federasyonu, tartışmalı Fenerbahçe-Ç.Rizespor maçının tekrarlanmasını kararlaştırdı. Ankara'da dün ayrı ayrı toplanan Hukuk Kurulu ve MHK, Ali Aydın'ın Victoria'ya ikinci sarı karta rağmen kırmızı kart göstermemesi nedeniyle ortaya çıkan durumu değerlendirdi. Hukuk Kurulu yürürlükte olan mevcut talimatlarda olayla ilgili bir yaptırım bulunmamasına karşın, FIFA oyun kurallarına göre maçın tekrarı yolunda rapor sundu. Başkan Haluk Ulusoy akşam saatlerinde raporların incelendiğini ve maçın yeniden oynanmasına karar verdiklerini açıkladı. 
   
   26 Kasım olabilir 
   ULUSOY, "Ali Aydın adam gibi adamdır. 4. hakem, yan hakemler, Victoria ve Rizespor teknik heyeti kendisine yardımcı olmalıydı" ifadelerini de kullandı. Başkanvekili Ata Aksu ise "UEFA uygulamaları dikkate alınarak başvuran kulübün talebinin kabulü ile müsabakanın 1-1 olan sonucu tescil edilmedi. Müsabakanın tekrarına karar verilirken sarı kart ile cezalandırılan disiplin uygulamalarının yapılmamış sayılması kararlaştırıldı" dedi. Aksu, Victoria'nın ise talimatlar gereği ilk resmi müsabakada oynamayacağını belirtti. Maçın büyük olasılıkla 26 Kasım tarihinde yapılacağı öğrenildi. 
   
   Dosyası çok kabardı    Victoria konusunda Ali Aydın'ı uyarmayan 4. hakem Oktay Demiray'ın saha komiseri ile federasyon temsilcisinin ikazlarını da dikkate almadığı ortaya çıktı 
   YEMEN EKŞİOĞLU 

   MHK, Victoria'nın çift sarı kartla oyundan atılmamasında hakem Ali Aydın kadar, yardımcı hakemlerle 4. hakemi de sorumlu tutmuştu. Özellikle gözlemci raporlarına göre asgari dört hafta dinlendirilecek olan 4. hakem Oktay Demiray'ın olayda affedilmeyecek bir ihmali daha belirlendi. Demiray'ın kendisine yapılan tüm uyarıları dikkate almadığı iddia edildi. 
   SAHA komiseri Mustafa Yılmaz, Oktay Demiray'a, "Victoria'nın ikinci sarı kartı. Hocayı uyarın, büyük hata yapılıyor" dediği ancak Demiray'ın "Siz işinize bakın" karşılığını verdiği öğrenildi. Federasyon temsilcisi Abdullah Kaya'nın da "Çift sarı kartlı oyuncu oynuyor" uyarısına aldırış etmediği ileri sürülen Demiray'ın dosyası iyice kabardı. 
   
   
</TEXT>
</DOC>
