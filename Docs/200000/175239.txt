<DOC>
<DOCNO> 175239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/soneko14.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
20 yaş ve üstü otoların hurdaya çıkarılmasıyla ilgili esaslar... 
</HEADLINE>
<TEXT>

     20 yaş ve üstü otoların hurdaya çıkarılması ve aynı cins yeni taşıt aracının alınmasında uygulanacak esaslar belirlendi. 
     Maliye Bakanlığı'nın konuya ilişkin Özel Tüketim Vergisi Genel tebliği, bugünkü Resmi Gazete'de yayımlandı. 
     Tebliğde, 20 yaş ve üzerindeki taşıt aracının 31 Aralık 2004 tarihine kadar hurdaya çıkartılarak, bu süre içinde aynı cins yeni bir taşıtın alınmasında hesaplanacak olan özel tüketim vergisinin, 2003 yılı için 3.5 milyar lira, 2004 yılı için 4.5 milyar lira eksik hesaplanmasının öngörüldüğü hatırlatıldı. 
     Tebliğe göre, 20 ve daha büyük yaştaki taşıt araçlarının, 7 Ağustos 2003 tarihinden, 31 Aralık 2004 tarihine kadar adlarına kayıtlı bulunan gerçek ve tüzel kişilerin talebi ile bir daha kullanılmamak üzere hurdaya çıkartılarak, hurdaya çıkartılan araçla aynı cins sadece motor silindir hacmi 1600 santimetreküpü geçmeyen bir taşıt aracının ilk alımında uygulanan ÖTV, 2003'de 3.5 milyar lira, 2004'de ise 4.5 milyar lira eksik hesaplanacak. 
     İlk alımda hesaplanacak ÖTV'nin bu tutarlardan az olması halinde ÖTV uygulanmayacak. 
     
     MUAF OLANLAR 
     Motosikletler, mopedler ve bir yardımcı motoru bulunan tekerlekli taşıtlar sepetli olsun olmasın , sepetler, diğer hava taşıtları helikopterler, uçaklar gibi , uzay araçları, uydular, uzay araçlarını fırlatıcı araçlar ve yörünge-altı araçları yalnız helikopterler ve uçaklar , askeri, zirai, yangınla mücadelede kullanılan özel yapıdaki helikopterler ve uçaklar hariç , 18 gros tonilatoyu geçmeyen gezinti gemileri denizde seyredenler , yolcu ve gezinti gemileri denizde seyretmeye mahsus olmayanlar ve yatlar ile diğer eğlence ve spor tekneleri, kürekli kayıklar ve kanolar özel tüketim vergisi indirimi kapsamında sayılmayacak. 
     Büyükşehir belediyeleri ve diğer belediyeler hariç olmak üzere, kanunun ilgili maddesinde sayılan kurumların sahip olduğu kayıt ve tescile tabi taşıtların hurdaya ayrılarak yeni araç almaları halinde Özel Tüketim Vergisi indirimi uygulanmayacak. Ancak, özel tüketim vergisi indiriminden yararlanamayan bu kurumlardan ilgili kanun kapsamına girmeyen kişi ve kuruluşlarca alınan araçların hurdaya ayrılması halinde, bu kişi veya kuruluşlar özel tüketim vergisi indiriminden yararlanabilecek. 
     
     ALINAN ARAÇ, HURDAYA ÇIKARILAN İLE AYNI CİNS OLACAK 
     Özel tüketim vergisi indirimi uygulanacak ilk alıma konu araç, hurdaya ayrılan araçla aynı cins olacak. 
     Hurdaya ayrılan araçta herhangi bir motor silindir hacmi sınırlaması bulunmuyor. 
     Buna göre, örneğin motor silindir hacmi 1900 cm.küp olan bir binek otomobilinin hurdaya ayrılarak, motor silindir hacmi 1600 cm.küp'ün altında olan bir binek otomobilinin ilk alımında bu hükümden yararlanılabilecek. Ayrıca, taşıt araçları dışındaki araçların hurdaya çıkartılarak, aynı cins aracın alımında motor silindir hacmine bakılmaksızın özel tüketim vergisi indirimi uygulaması yapılacak. 
     Hurdaya ayrılan araçların yaş tespiti, araçların tescil belgelerinde yazılı olan model yılı esas alınarak yapılacaktır. 
     Buna göre model yılı birinci yaş kabul edilerek aracın yaşı tespit edilecektir. Bu durumda, 7 Ağustos 2003 ile 31 Aralık 2003 tarihleri arasında, 1984 ve daha eski model araçların hurdaya ayrılması halinde indirim uygulanabilecek. 
     2004 yılında ise 1985 ve daha eski model araçların hurdaya ayrılması halinde özel tüketim vergisi indiriminden yararlanılabilecek. Diğer yandan, trafiğe çıktıkları yıldan sonraki yılın modeli olan araçların yaşının belirlenmesinde de tescil belgesinde yazılı model yılı esas alınacak. 
     Hurdaya çıkartılacak taşıtın birden fazla gerçek veya tüzel kişi adına tescilli olması halinde, bunların alımında eksik hesaplanacak olan vergi tutarı, hurdaya çıkartılan taşıttaki hisseleri nispetine göre bulunacak. Hisse nispetlerinin belirlenmesi, tescil belgesinde yazılı olan hisse nispetlerine göre yapılacak. 
     
     YAPILACAK İŞLEMLER 
     ÖTV indiriminden yararlanılmak üzere hurdaya ayrılmak istenen araçlar için hurdaya ayrılma işlemleri, Karayolları Trafik Yönetmeliği'nin ilgili maddesine göre yapılacak. 
     Hurdaya ayrılan aracın 20 yaş veya üzerinde olması ve sahibi birden fazla sahibi olması halinde sahiplerinden biri tarafından talep edilmesi halinde, ilgili trafik tescil kuruluşu tarafından hurdaya ayrılan aracın tescil belgesine ''Hurdaya Çıkarılmıştır'' damgası vurularak, damgalı tescil belgesi araç sahibine verilecektir. 
     Ayrıca araç sahibi tarafından sözkonusu damgalı tescil belgesinin bir fotokopisi ilgili vergi dairesine verilmek üzere, ilgili trafik tescil kuruluşuna onaylattırılacak. 
     ÖTV indirimi kapsamında araç satışı yapan ÖTV mükellefleri, vergi matrahı ve oranına göre hesaplanan tutarının 2003 yılında 3.5 milyar lira, 2004 yılında ise 4.5 milyar lira eksiğini ÖTV olarak hesaplayacaklar. Hesaplanan tutarın, bu miktarlardan daha az olması halinde hesaplanan ÖTV olmayacak. 
     Hurdaya ayrılan aracın birden fazla sahibinin olması halinde indirimden yararlanılacak ÖTV tutarı, alıcının hurdaya ayrılan araçtaki hisse nispetine göre hesaplanacak. 
     
</TEXT>
</DOC>
