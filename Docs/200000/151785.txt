<DOC>
<DOCNO> 151785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/yasam/ayas.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizleri aştı kurula takıldı 
</HEADLINE>
<TEXT>

Muharrem Koç, doğal akvaryum yapmak için proje hazırladı, 6 yılda 20 devlet dairesinden onay aldı, yardım buldu, 600 bin dolar harcadı. Antalya Koruma Kurulu ise, su altındaki akvaryumun silueti bozacağını belirterek Koç'u reddetti 
     ÖMER ERBİL İstanbul 

     Muharrem Koç'un tek isteği Antalya'da bir doğal akvaryum yapmaktı ancak, başına gelmedik kalmadı. Altı yılda 20 devlet dairesinden, projesi için onay alan Koç'a, Antalya Koruma Kurulu "silueti bozar" gerekçesiyle "Hayır" yanıtını verdi. Bir Amerikan finans kurumu ile Dünya Bankası'ndan proje için 20 milyon dolar kaynak garantisi alan Koç, kurulu bir türlü ikna edemeyince, gurbette biriktirdiği 600 bin doları da tükendi. Şimdi para biriktirmek için İsviçre'ye dönme kararı aldı. 
     
     'Fazladan' onay bile aldı... 
     Antalya Yat Limanı yanında yapılması planlanan doğal akvaryum projesi 1997 yılında başladı. Muharrem Koç, önce Kültür Bakanlığı'na başvurdu. Kendisinden Denizcilik Müsteşarlığı, Ulaştırma Bakanlığı, Çevre Bakanlığı, Maliye Bakanlığı gibi bir çok kurumun da onayı istendi. Bütün bürokratik engelleri aşan Koç, istenmeyen kurumlardan bile "Ne olur ne olmaz belki sonra isterler" diye onaylar aldı. 
     
     Madem reddedecektiniz 
     Ulaştırma Bakanlığı, Çevre Bakanlığı, Antalya Murat Paşa Belediyesi, Antalya Büyükşehir Belediyesi, Antalya İl Çevre Müdürlüğü, Deniz Kuvvetleri Komutanlığı, Turizm Bakanlığı, Antalya Bayırdırlık İsk n Müdürlüğü, Denizcilik Müsteşarlığı gibi kurumlar projeye 'uygun' dedi. Ancak Koruma Kurulu, tüm bu çalışmaları Koç'a tamamlattıktan sonra "Hayır" dedi. 
     
     "600 bin dolarım gitti" 
     Kendisine önce "Yapabilirsin" denildiğini, proje hazırlatıldığını, sonra da "Hayır" denildiğini anlatan Koç ise şöyle konuştu "Proje suyun altında, kurul, 'Görüntüyü bozar' diyor. Ülkemin turizmine katkıda bulunalım diye çırpındım durdum. 600 bin dolarım gitti. Şimdi yeniden İsviçre'ye dönme kararı aldım." 
     
İşte Doğal Akvaryum Projesi      Karadan girişli, denizin içine uzanan akvaryum, cam bir fanus gibi... Plana göre 80 metre uzunluğunda, 3.5 metre genişliğinde olacak. Denizin 14 metre derinliğinde kurulacak. Yaklaşık 20 milyon dolara mal olacak proje için Amerikan Alied Bankers and Consultans Foudation ile Dünya Bankası'nda finans sağlandı. Akdeniz'de var olan canlılar, özel yöntemlerle beslenecek. Tamamen doğal yaşamlarını sürdürecekler. Nesli tükenmiş balık türleri, slikon modelleri müzede sergilenecek. Çalışanların yüzde 25'i ise özürlülerden oluşacak. 
     


YAŞAM 






















</TEXT>
</DOC>
