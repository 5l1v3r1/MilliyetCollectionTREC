<DOC>
<DOCNO> 174619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/spor/spo15.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Gurbette heyecan    ALMAN Ligi'nde forma giyen oyuncularımız bugün sahneye çıkacak. Mustafa Doğan'lı Köln ile Halit Altıntop'lu Kaiserslautern'in karşı karşıya geleceği 2. haftada Schalkeli Hamit Altıntop, Münih 1860 deplasmanında ter dökecek. Ümit Davala'nın takımı W.Bremen ise Monchengladbach önüne çıkacak. Maçlar TSİ 16.30'da başlayacak. 
   
   Kanada çıkarıldı    KANADA Grand Prix'inin Formula 1 Dünya Şampiyonası'nın 2004 yılı takviminden çıkarıldığı açıklandı. Gilles Villeneuve Pist Sorumlusu Normand Legault, kararın Kanada'daki tütün yasağı nedeniyle alındığını bildirdi. 
   
   Çizme'de skandal    İTALYA'DA Roma ve Napoli'nin bütçe açıklarını kapattıklarına dair verdikleri garanti evraklarında hileye başvurduğu iddia edildi. İki kulüp, destek aldıklarını açıkladıkları SCB adlı kurumun gelişmeyi yalanlaması üzerine zor durumlara düştü. 
   
   Amin geliyor    BASKETBOLDA Beşiktaş, ABD'li Halid El Amin ile her konuda anlaştı. 2000 draftında seçildiği Chicago Bulls'ta aynı sezon forma giyen El Amin, özel sorunlar nedeniyle NBA kariyerine erken nokta koydu. Beşiktaş, geçen sezon İsrail Ligi'nde forma giyen 24 yaşında ve 1.78 metre boyundaki oyun kurucu ile önümüzdeki günlerde resmi sözleşme yapılacak. 
   
   Rüştü döndü    AMERİKA'DA düzenlenen özel turnuvada dizinden sakatlandığı için Juventus ve Milan maçlarında forma giyemeyen Rüştü, Barcelona'nın Leicester City'i 1 - 0 yendiği karşılaşmanın son 26 dakikasında görev yaptı. Mustafa İzzet'in de forma giydiği özel maçta Barça'nın tek golünü 43'te Saviola attı. Katalan ekibinin yıldızı Cocu 19. dakikada kırmızı kart gördü. 
   
   Bayanlar mağlup    21. Avrupa Genç Bayanlar Basketbol Şampiyonası Eleme Grubu maçında Türkiye, Çek Cumhuriyeti'ne 72 - 70 yenildi. Kopaonik kentindeki eleme grubu ikinci maçında Ay - Yıldızlı ekibimiz, ilk yarısını da 44 - 31 geride tamamladığı mücadelede rakibine teslim oldu. Milliler, üçüncü maçı bugün TSİ 20.00'de ev sahibi Sırbistan - Karadağ ile yapacak. 
   
   Atletizmde Dünya rekoru    RUS bayan atlet Yuliya Pechyonkina, 400 metre engellide Dünya rekoru kırdı. Pechyonkina, Tula'da yapılan Rusya Şampiyonası'nda 52.34'lük derecesiyle rekora uzandı. Eski rekor, 52.61 ile ABD'li Kim Batten'a aitti. ABD'li atlet bu dereceyi, 1995 yılında İsveç'in başkenti Göteborg'da yapılan Dünya Şampiyonası'nda kırmıştı. 
   
   Edwardo'ya veda    MALATYASPOR yönetimi, anlaşma sağlanan rakamın üzerinde para talep eden Brezilyalı Edwardo'yu geri gönderdi. Başkan Hikmet Tanrıverdi, Teknik Direktör Ziya Doğan'ın isteği üzerine şehre getirilen 21 yaşındaki oyuncunun, daha önce konuşulan rakamın yüzde 50 daha fazlasını istediğini, bu talebi kabul etmelerinin mümkün olmadığını söyledi. 
   
   Elazığ'da şov    ANKARA'DAKİ TSYD Kupası'nda lig için olumsuz sinyaller veren Elazığ, beş oyuncuyla sözleşme imzaladı. Bordo-Beyazlılar, Gençlerbirliği maçı için geldikleri Ankara'da Beşiktaş'tan Eser, Gaziantep'ten Remzi, Galatasaray'dan İlker, Antalya'dan kaleci Atacan ile İstanbulspor'dan Bekir'e imza attırdı. Rizesporlu Yunus'la da sözleşme yapılacak. 
   
   Gençler'de istifa    BAŞKENT ekibinde Elazığ'a verilen Sedat'ın transferinde yaşanan sıkıntılar, Mali Asbaşkan Ali Rıza Onat ve yönetici İrfan Kaya'nın istifasına yol açtı. İki yönetici, Başkan İlhan Cavcav'ın son anda transferden vazgeçmesinin ardından görevlerini bıraktı. Öte yandan Ankaragücü ve Gençlerbirliği, 19 Mayıs Stadı'nı birlikte kiraladı. 
   
   Cafer ayrıldı    ADANASPOR Kaptanı Cafer, dün Turuncu-Beyazlı kulüp ile yollarını ayırdı. Geçtiğimiz sezon Gençlerbirliği'nden Güney ekibine geçen tecrübeli golcü, "Bazı sorunlar yaşadık. Bundan sonra başka bir kulüpte futbol hayatıma devam edeceğim. Yönetim ile oturup, Adanaspor ile olan mukavelemi karşılıklı olarak feshettik" açıklamasını yaptı. 
   
   
</TEXT>
</DOC>
