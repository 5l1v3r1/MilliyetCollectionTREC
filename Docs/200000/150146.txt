<DOC>
<DOCNO> 150146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sondun07.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
NYT "Saddam ve oğlu en son bir hafta önce Bağdat'ta görüldü" 
</HEADLINE>
<TEXT>

     New York Times gazetesi, Saddam Hüseyin'in en son bir hafta önce başkent Bağdat'ta bir caminin avlusunda görüldüğünü öne sürdü. 
     Gazete, görgü tanıklarının ifadelerine dayanarak, Saddam'ın, yanında oğlu Kusay ve baş koruması Abid Hamit Mahmut olduğu halde Adhamiya camisinin bahçesinde halkla konuştuğunu yazdı. 
     Sayıları 12'yi bulan tanıkların ifadesine göre, üzerinde üniforması bulunan Saddam kesinlikle sahte değildi. Saddam Hüseyin'in camiden çıkanlara, ''Ben de sizlerle aynı siperlerde çarpışıyorum'' dediği ifade edildi. Daha sonra bir aracın üzerine çıkan Saddam'ın, ''Irak halkını selamlıyor ve onlardan kendilerini, evlerini, eşlerini, çocuklarını ve kutsal yerleri savunmalarını istiyorum'' diye konuştuğu belirtildi. 
     Gazete, tanıkların, Saddam ve yanındakilerin 3 arabayla geldiğini ve konuşurken Saddam'ın gözlerinden yaşlar aktığını söylediğini kaydetti. 
     Olayın duyulması üzerine Amerikan uçaklarının bölgeyi yoğun biçimde bombaladığını yazan gazete, caminin arkasındaki mezarlığın bombardımanda kısmen tahrip olduğunu, Amerikan askerlerinin hücumu sırasında cami minaresine bir tank mermisi isabet ettiğini belirtti. 
     Haberde, tüm aramalara rağmen Saddam'ın izine rastlanmadığı da vurgulandı. 
     Camide Saddam Hüseyin ile konuştukları bildirilen Iraklılar, ''onun nerede olduğunu bilmediklerini, ancak bilseler de Amerikalılara söylemeyeceklerini'' ifade ettiler. 
     





</TEXT>
</DOC>
