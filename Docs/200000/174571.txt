<DOC>
<DOCNO> 174571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/ekonomi/eko03.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK borcu olana 'isteğe bağlı' taksit 
</HEADLINE>
<TEXT>

   Çalışma ve Sosyal Güvenlik Bakanı Başesgioğlu, SSK ve Bağ - Kur'a prim borcu olanların, taksitleri ödeme güçlerine göre belirleyebileceğini açıkladı 
      ANKARA Milliyet 
   
   SSK ve Bağ - Kur'a prim borcu bulunan sigortalılara yeniden yapılandırma programı ile ödeme kolaylığı getiriliyor. Buna göre, sigortalılar, ödeme güçlerine göre taksitleri kendileri ayarlayarak borçlarını ödeyebilecek. Borçlara, hazine bileşik faizi uygulanacak. 
   Çalışma ve Sosyal Güvenlik Bakanı Murat Başesgioğlu, dün düzenlediği basın toplantısında, 18 ve 24'er aylık sınırlandırmalara gidilmeden ödeme planları yapılacağını ifade ederek, "Bundan sonra af söz konusu olmayacak. Bu şekilde geniş bir borç yapılandırma uygulamasının da bundan sonra tekrarlanması mümkün olmayacak" diye konuştu. 
   Başesgioğlu, 19 katrilyon liralık prim alacağının ne kadarının tahsil edileceği konusunda rakam vermezken, bu yolla kurumların borçlarının kapatılabileceğini söyledi. 
   
   Ek bütçe yapılmayabilir 
   Başesgioğlu, "Prim yapılandırma uygulamasıyla ek bütçeye gerek kalmamasını umuyorum" dedi. Devlet Bakanı Ali Babacan önceki gün yaptığı değerlendirmede, sosyal güvenlikteki 500 - 600 trilyonluk açık için ek bütçe yapılacağını söylemişti. 
   Başesgioğlu, Bağ - Kur'a bağlı sigortalılar için de Hazine'nin açıklayacağı bonoların aylık ortalama faizinin bileşik bazda uygulanacağını söyledi. 
   Başesgioğlu, yasadan yararlanmak isteyen Bağ - Kur'lular için yasanın yayımı tarihi olan 2 Ağustos'u izleyen 30 gün içinde yazılı müracaat şartı arandığını hatırlattı. 
   
   Gecikme zammı yerine bono faizi alınacak    SSK'da yeniden yapılandırma programına göre uygulama şöyle olacak 
   Yüzde 7 gecikme zammı yerine, Hazine'den açıklanacak TL cinsinden iskontolu ihraç edilen devlet iç borçlanma senetlerinin aylık ortalama faizi bileşik bazda uygulanacak.SSK borçlarının taksit miktarı, işverenlerin kayıtlı prime esas kazançlar toplamının yüzde 15'inden az olmayacak, Bağ - Kur taksitleri miktarını aylık cari sigorta primlerinin belirli bir oranından aşağı olmayacak şekilde yönetim kurulları belirleyecek. İsteğe bağlı sigortalıların aylık taksit tutarlarının hesabında, prim ödedikleri kazançlara yüzde 15 - 76 arasında değişen oranlar uygulanacak. İşverenler ve isteğe bağlı sigortaya ödeyenler, 5 Eylül'e kadar bağlı oldukları il sigorta müdürlüklerine başvuracak. Bağ - Kurlular ise, 1 Eylül'e kadar yazılı müracatta bulunacak. Yasadan yararlanmak için başvuruda bulunan ve borçları yapılandırılan işverenlerin haklarında borçları nedeniyle daha önce uygulanmış olan hacizler ve bu hacizlere dayandırılarak yapılacak satış işlemleri durdurulacak. Borçlular, ilgili ödemelerini bir yıl içinde üç defa ard arda yerine getirmeme durumunda yasadan yararlanamayacak. 
   
</TEXT>
</DOC>
