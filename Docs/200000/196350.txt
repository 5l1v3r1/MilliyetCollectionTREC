<DOC>
<DOCNO> 196350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/soneko13.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Soğan'da rekor fiyat artışı... Fiyatlar 10 kat arttı... 
</HEADLINE>
<TEXT>

     Konya Sebze ve Meyve Komisyoncuları Derneği KONMESKOM Başkanı Halil İbrahim Gürbüz, üretimi geçen yıla oranla bir miktar düşük olmasına karşın, soğan fiyatındaki 8-9 katlık artışın suni olduğunu düşündüklerini söyledi. 
     Gürbüz, Türkiye'de tarım kesiminde şeker pancarı gibi birkaç sanayi ürünü dışında, sebze ve meyve üretiminde hiçbir üretim planlaması yapılmadığını, bunun da aşırı fiyat dalgalanmalarına yol açtığını kaydetti. 
     Soğan fiyatlarının geçen yıl 50-100 bin liraya kadar düşmesi nedeniyle, üreticinin bir kısmının bu yıl da aynı durumun yaşanacağı endişesiyle başka ürünlere yöneldiğini anlatan Gürbüz, ''Bir ay öncesine kadar 100-150 bin lira olan soğanın fiyatı bir milyon liraya kadar çıktı. Fiyatlar bu şekilde artınca talep de yavaşlayarak en alt seviyeye indi'' dedi. 
     Soğan fiyatının bir milyon seviyelerine çıkmasıyla birlikte, dar gelirlilerin mutfağını en iyi anlatan ''Soğan-ekmek'' tabirinin de bir süreliğine rafa kalktığını ifade eden Gürbüz, şunları söyledi 
     ''Türkiye'de en fazla soğan üreten merkezler arasında yer alan Amasya, Polatlı, Adapazarı ve Bursa-Karacabey'de bu yıl rekolte bir miktar azaldı. Soğan üretimimin geçen yıla göre bir miktar düşük olmasına karşın, bu kadar anormal fiyat artışının suni olduğunu düşünüyoruz. Çünkü bir ay önce kilosunu 150 bin liradan alıp depoya koyduğunuz soğanı şimdi 1 milyon liradan satarsanız, büyük paralar kazandırabilirsiniz. Bu durum stokçuların iştahını kabartmış olabilir.'' Gürbüz, piyasanın bir milyon lira seviyelerindeki soğana ilgi göstermemesi durumunda stokçuların paniğe kapılarak fiyat kırmak zorunda kalacağını, böylece fiyatların kısa sürede 150-200 bin liralar seviyesine inebileceğini sözlerine ekledi. 
     
</TEXT>
</DOC>
