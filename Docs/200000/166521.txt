<DOC>
<DOCNO> 166521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/siyaset/siy07.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuzak kürsü kaldırıldı... 
</HEADLINE>
<TEXT>

     SERHAT OĞUZ İstanbul 

     Atatürk Havalimanı VIP Salonu'nda basın açıklaması yapılan "tuzak" kürsü kaldırıldı. Kürsü son olarak Maliye Bakanı Kemal Unakıtan'ın Bükreş gezisine çıkışında ve dönüşünde iki kez sendelemesine neden olunca Ulaştırma Bakanı Binali Yıldırım tarafından kaldırtıldı ve yeni kürsü alındı. Unakıtan geçtiğimiz hafta Romanya'ya giderken basın açıklaması sonrasında ayrılırken ayağı kürsünün alt bölümüne takılarak sendeledi. Unakıtan, gezi dönüşünde aynı yerde yine kürsüde basın açıklaması yapıp ayrılırken aynı talihsizliği bir kez daha yaşadı ve bu kez daha ciddi bir düşme tehlikesi yaşadı. Gelişmeleri basından takip eden Ulaştırma Bakanı Binali Yıldırım, THY yetkililerini arayarak kürsünün değiştirilmesi talimatını verdi. Yerine tek demir ayaklı modern bir kürsü konuldu. 

</TEXT>
</DOC>
