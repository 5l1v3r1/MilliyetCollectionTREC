<DOC>
<DOCNO> 159936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sondun35.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Küreselleşme karşıtları Cenevre'de işbaşında... 
</HEADLINE>
<TEXT>

     İsviçre'nin Cenevre kentinde küreselleşme karşıtı 2-3 bin kişilik bir grup, Birleşmiş Milletler binası önünde gösteri yaptı. 
     Fransa'nın Evian kentinde pazar günü başlayacak G-8 zirvesini protesto amacıyla biraraya gelen ve çoğunluğu İngiliz, İsviçreli, İtalyan ve Alman göstericilerden oluşan grup, BM binasının yanı sıra Dünya Ticaret Örgütü binası önünde de küreselleşme karşıtı sloganlar attı. 
     Zirveye çok az bir zaman kala düzenlenen gösteriler kapsamındaki yürüyüş sırasında, Rusya'nın BM temsilciliğinin önünden geçen kalabalığın Rusya ve Devlet Başkanı Vladimir Putin aleyhine ''Katil Putin, Bağımsız Çeçenistan'' şeklinde sloganlar attığı ve binayı taşladığı da görüldü. 
     Göstericilerin ayrıca, ''Irak'taki işgale hayır'' şeklinde slogan attığı belirtiliyor. 
     
</TEXT>
</DOC>
