<DOC>
<DOCNO> 199291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sonspo06.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Okur uzatmada galip, Hidayet mağlup... 
</HEADLINE>
<TEXT>

     ABD Profesyonel Basketbol Ligi'nde NBA 6. hafta mücadelesi, bu sabaha karşı yapılan 6 maçla başladı. 
     Ligde geçen sezonun şampiyonu San Antonio Spurs, kötü gidişini sürdürürken, bu kez de deplasmanda Los Angeles Clippers'a yenilerek, 18. maçında 9. yenilgisini aldı ve Ortabatı Grubu'nda 6. sıradan kurtulamadı. 
     Karşılaşmada Spurs'de 26 dakika forma şansı verilen Hidayet Türkoğlu, bu sürede 9 sayı, 5 ribaunt 2 hücum-3 savunma , 2 asist ve 2 top çalma performansı gösterdi. 
     Türkoğlu, serbest atışlarda 2'de 1, 2 sayılık atışlarda 9'da 4, 3 sayılık atışlarda da 2'de 0 isabetle oynadı. 
     Bir önceki maçta hakeme karşı centilmenlik dışı tutumu nedeniyle 1 maç cezalı olan yıldız oyuncusu Tim Duncan'ın yokluğunu bu maçta fazlasıyla hisseden konuk ekipte Malik Rose, 26 sayı, 11 ribaunt ve 4 asistle en skorer oyuncu olurken, Fransız oyun kurucu Tony Parker, 14 sayı ve 5 ribaunt, Sloven pivot Radoslav Nesteroviç de 13 sayı, 9 ribaunt ve 6 blokla oynamalarına karşın yenilgiyi engelleyemediler. 
     Evsahibi ekipte ise Corey Maggette, 24 sayı ve 7 ribaunt, Chris Koman, 15 sayı ve 12 ribaunt, Sırp forvet Marko Jariç de 13 sayı, 5 ribaunt ve 4 asistlik performanslarıyla takımlarını galibiyete taşıdılar. 
     Merkez Grubu ikincisi Detroit Pistons, deplasmanda uzatmada New York Knicks'i 1 sayı farkla yenerek, 19. maçında 13. galibiyetini aldı. 
     Zorlu maçta Pistons'da oyuna sonradan girerek 28 dakika oynayan Mehmet Okur, takımının en skorer ikinci oyuncusu olurken, 14 sayı, 9 ribaunt 2 hücum-7 savunma , 2 top çalma ve 1 blokla oynadı. Okur, 2 sayılık atışlarda 6'da 4, serbest atışlarda da 6'da 6 isabet buldu. Bu maçta Pistons'ı galibiyete taşıyan diğer isimler olarak 24 sayıyla Chauncey Billups, 14 ribaunt ve 6 top çalmayla da Ben Wallace göze çarptı. 
     Evsahbi takımda ise Allan Houston'ın 20 sayı, Kurt Thomas'ın 16 sayı ve 6 ribaunt, Charlie Ward'ın 12 sayı, 5 ribaunt ve 5 asist, Kongolu dev pivot Dikembe Mutombo'nun da 7 sayı ve 18 ribauntluk performansları galibiyete yetmedi. 
     Lige, yarın sabaha karşı yapılacak 6 maçla devam edilecek. 
     NBA'de, günün maçlarında alınan sonuçlar şöyle 
     Boston Celtics-Memphis Grizzlies 89-96. 
     New York Knicks-Detroit Pistons 78-79 uzatmada . 
     Chicago Bulls-Milwakee Bucks 97-87. 
     Utah Jazz-New Jersey Nets 91-84. 
     Phoenix Suns-Indiana Pacers 82-89. 
     Los Angeles Clippers-San Antonio Spurs 91-83. 
     
     LİGDE KASIM AYININ BAŞARILI İSİMLERİ BELLİ OLDU 

     Öte yandan ligde kasım ayının en başarılı teknik adam ve oyuncuları da belirlendi. 
     Buna göre kasım ayının en başarılı çalıştırıcıları olarak ligde şu anda en iyi galibiyet yüzdesine sahip ekip olan Merkez Grubu lideri Indiana Pacers'ın antrenörü Rick Carlisle ve Batı Konferansı'nın en fazla maç kazanan takımı olan Pasifik Grubu lideri Los Angeles Lakers'ın deneyimli antrenörü Phil Jackson seçildi. 
     Değerlendirmelere göre ayın en başarılı oyuncuları olarak da Doğu Konferansı'ndan New Orleans Hornets'ın oyun kurucusu Baron Davis ve Batı Konferansı'ndan Sacramento Kings'in Sırp forvet oyuncusu Predrag Stojakoviç, bu unvana layık görüldü. 

     
</TEXT>
</DOC>
