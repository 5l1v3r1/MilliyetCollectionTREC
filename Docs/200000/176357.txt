<DOC>
<DOCNO> 176357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/dunya/dun01.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük - Yumurtalık'ın onarımı bir ay sürebilir 
</HEADLINE>
<TEXT>

      DIŞ HABERLER SERVİSİ 

   
   Kerkük - Yumurtalık petrol boru hattının faaliyete geçmesinin hemen ardından, geçtiğimiz cuma düzenlenen saldırı sonucu hattın Beyci kısmında başlayan yangın, dün de sürdü. Yangın nedeniyle petrol sevkıyatı durdurulurken, Amerikan ordusu, hattaki onarım çalışmalarının bir ay sürebileceğini açıkladı. Önceki gece de ilk saldırının düzenlendiği yerin birkaç kilometre ötesinde sabotaj sonucu ikinci bir yangının çıktığı, onarımın bir ya da iki hafta alabileceği bildirildi. 
   Amerikan ordusu sözcüsü Nicole Thompson, kuzeydeki petrol şirketi yetkililerinin, iki hafta ila bir ay sürebilecek onarım çalışmaları için bölgede bulunduğunu belirtti. Irak'taki sivil Amerikalı yönetici Paul Bremer ise, petrol boru hattının işlememesinin Irak'a her gün 7 milyon dolara mal olduğunu açıkladı. Irak Emniyet Genel Müdürü Ahmed İbrahim ise, cuma günü çıkan yangını, belirli bir gruptan para alan komplocuların düzenlediğini söyledi. Körfez Savaşı'ndan sonra BM çerçevesinde sınırlı miktarda petrol taşıyan Kerkük - Yumurtalık ham petrol boru hattı, ABD'nin Irak'a müdahalesiyle tamamen devre dışı kalmıştı. Hattan geçtiğimiz hafta çarşamba günü saat 16.30'da yeniden petrol pompalanmaya başlanmıştı, ancak cuma akşamı sabotaj sonucu çıktığı belirtilen yangın, sevkıyatı yine sekteye uğrattı. 
   
   
</TEXT>
</DOC>
