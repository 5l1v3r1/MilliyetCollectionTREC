<DOC>
<DOCNO> 171989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/son/sontur12.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye başkanlarının dikkatine.. 
</HEADLINE>
<TEXT>

     Yargıtay Ceza Genel Kurulu, belediye encümenin yıkım kararlarını yerine getirmeyen belediye başkanlarının görevini ihmal etmiş olacağına işaret etti. 
     Yargıtay 4. Ceza Dairesi, İzmir Büyükşehir Belediye Başkanı Ahmet Piriştina'yı, İzmir Büyükşehir Belediyesi sınırları içinde ruhsatsız veya ruhsatına aykırı olarak inşa edildiği saptanan 20 yapının belediye encümenin yıkım kararını yerine getirmediği gerekçesiyle yargılandığı davada, Türk Ceza Kanunu'nun TCK ''görevi ihmali'' düzenleyen 230. maddesine göre hapis cezasına çarptırdı ve bu cezayı 3 milyon 379 bin lira para cezasına çevirerek ertelemişti. 
     Piriştina bu kararı temyiz etti. Temyiz istemini görüşen Yargıtay Ceza Genel Kurulu, 4. Ceza Dairesi'nin kararını onadı. 
     Belediye encümenin 20 ruhsatsız yapının yıkılmasına karar verdiği, bu karara karşı yapılan itirazların mahkeme tarafından reddedildiği kaydedilen Genel Kurul'un kararında, şöyle denildi 
     ''İlgili yasalara göre belediye encümen kararlarını uygulamak zorunda olan sanık, İmar Yasası'nın 32. maddesini dayanarak alınan 20 adet yıkım kararının infazını sağlamak suretiyle, yasanın kendisine yüklediği görevi yerine getirmemiş, müteselsilen görevini ihmal etmiştir. 
     Sanık savunmalarında, Belediye Yasası'nın 87. maddesinin kendisine verdiği taktir yetkisine dayanarak yıkım kararlarının yerine getirilmesini ertelediğini savunmuş ise de anılan maddedeki yetkinin, yasaya ve kamu yararına aykırı görülen encümen kararlarına karşı itiraz ve bu süreçte yıkımın ertelenmesiyle sınırlı olduğu, yıkım kararlarının sürekli olarak ertelenmesi konusunda herhangi bir yetkinin verilmediği, somut olayda yüklenen suçun tüm öğeleriyle oluştuğu anlaşılmıştır.'' 
     
</TEXT>
</DOC>
