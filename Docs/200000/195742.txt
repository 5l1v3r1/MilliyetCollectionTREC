<DOC>
<DOCNO> 195742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sonspo01.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Filenin sultanları Dünya 7. oldu... 
</HEADLINE>
<TEXT>

     A Milli Bayan Voleybol Takımı, Japonya'da yapılan 9. Bayanlar Dünya Kupası'ndaki son maçında, bugün Güney Kore'yi 3-0 yenerek 7. oldu. 
     A Milli Takım, ilk defa katıldığı ve Japon seyircilerden büyük ilgi gördüğü kupada, 6 yenilgi ve 5 galibiyet aldı. 
     Bugün yapılan Güney Kore maçını izleyen Voleybol Federasyonu Başkanı Hüsnü Can çok mutlu olduğunu ifade ederek, ''İlk defa katıldığımız Dünya Kupası'nda 7. olduk. Bu bizim için büyük bir başarıdır'' dedi. 
     Can, A Millilerin kupadaki ilk maçında 3-2 yenildikleri Polonya ile Azerbaycan'da yapılacak olan olimpiyat elemelerinde hesaplaşacaklarını kaydederek, ''Avrupa Şampiyonası'nda finalde yenilerek birinciliği kaptırdığımız Polonya, bu turnuvada bizden geride yer alıyor. Avrupa ikinciliğini bu şekilde telafi ettiğimizi düşünüyorum. Tüm ekibi, oyuncularımızı kutluyorum'' diye konuştu. 
     A Milli takım antrenörü Reşat Yazıcıoğulları Güney Kore maçıyla ilgili olarak, ''Biraz gergin başladık. Güney Kore'nin oyunuyla ilgili tedirgindik. Ancak iyi taktik, servis ve blokla maçı aldık'' sözlerini kaydetti. 
     Kupa'nın başından bu yana disiplinli bir oyun oynadıklarını belirten Yazıcıoğulları, olimpiyatlarda da yer almak istediklerini belirterek, ''Çok mutluyum, umarım bu platformda her zaman yer alırız'' dedi. 
     Takım Kaptanı Özlem Özçelik de maçtan sonra yaptığı açıklamada, ''Türkiye'de şu an yeni sabah oluyor. Umarım bu galibiyetle güzel bir güne başlarlar. Çok zorlu bir turnuvaydı, ancak biz hiç vazgeçmedik ve 7. olduk. Çok mutluyum'' diye konuştu. 
     Kupadaki etkili oyunuyla Japon seyircilerin ilgi odağı olan başarılı smaçör Neslihan Demir ise bu başarının çok önemli olduğunu vurgulayarak, ''Çok mutluyum. İlk defa katılmamıza rağmen başarılı oyunlar çıkardık'' dedi. 
     
</TEXT>
</DOC>
