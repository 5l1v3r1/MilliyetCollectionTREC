<DOC>
<DOCNO> 164540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/spor/spo08.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
AVRUPA YARIŞIYOR 
</HEADLINE>
<TEXT>

Atatürk Olimpiyat Stadı'nda düzenlenen Avrupa Milletler Kupası atletizm yarışmaları bugün start alacak. 14 ülke arasında Türkiye favori gösteriliyor 
     AVRUPA Milletler Kupası 2.Lig B Grubu müsabakaları, Atatürk Olimpiyat Stadı'nda 14 ülkenin katılımıyla bugün başlayacak. Yaklaşık 450 sporcunun yer alacağı yarışlarda Milli Takımımız da aralarında Süreyya Ayhan'ın da bulunduğu 20'si bayan, 42 sporcu ile mücadele edecek. Avrupa Milletler Kupası tarihindeki en yüksek katılımlı organizasyonu olan müsabakalar, saat 14.30'da start alacak. Açılış töreni ise 16.45'te yapılacak. 
     KUPADA erkek ve bayanlarda ilk ikiye girecek takımlar, A Kategorisi'nden 2 takımla birlikte 1. Lig'e çıkacak. Avrupa Şampiyonu Süreyya Ayhan, Elvan Abeylegesse ve Ebru Kavaklıoğlu gibi elit atletlerimizin de yer alacağı Bayan Milli Takımımız yarışların favorisi gösteriliyor. Erkeklerde ise Romanya ön plana çıkıyor. Vestel'in sponsorluğunda Olimpiyat Stadı'nda gerçekleşecek ilk resmi uluslararası müsabaka olacak yarışmalar pazar günü de sürecek. 
     

</TEXT>
</DOC>
