<DOC>
<DOCNO> 184887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/magazin/yazdud.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşkın, aşk yuvasını satıyor 
</HEADLINE>
<TEXT>

   Yeniköy'de Grand Cello keyfi, Nişantaşı Zanzibar, 2. Uluslararası Akdeniz Şarkı Yarışması, Ortaköy'de Dada, Cafe Çaydanlık, Bekri Şarapevi, Arnavutköy'de Cafe City... 
   
      
   Arnavutköy'de Living Emlak'ın güzel sahibesi sevgili Derya Babacan, 1.5 aydır Çeşme'de tatilde olduğu için görüşememiştik. Mimar eşi Zafer, şeker kızları Didem ve Sinem'le bir süre önce Vira Vira'da buluşmuştuk. Ama Derya'sız tadı olmamıştı. Bu kez Derya'nın emlak ofisine uğradım, yoktu. Arnavutköy'de kısa bir tur attım. Baktım, Beyazgül Caddesi'nde Cafe City. Akaretler'dekine birkaç kez gitmiştim. İşletmecisi Viki Sabah, 15 yıllık arkadaşım. Arnavutköy şubesini bilmiyordum. Most Production'a ait tarihi binanın altında açılan Cafe City şubesiymiş. Patron da bizim sevgili Mustafa Oğuz'muş. Eski dost ama nedense pek aramaz. Neyse, lokalin içi ilginç. Dekorasyonda Londra, Paris, Prag'daki antikacılardan toplanan müzik enstrümanları kullanılmış. Bahçesi, özellikle kahvaltı için çok güzelmiş. Yakında içinde Cafe City Dükkan açılacakmış ve Mudo Concept'in malları satılacakmış. Bence yakışır, çünkü Mudo'nun patronu Mustafa Taviloğlu, Mustafa Oğuz'un kankasıdır. Yeni bir mekan daha öğrenmiş oldum o gün. Uğrayın. Telefon numarası 0212 358 35 70. Vaktim vardı, biraz daha gezindim. Ayşe Hanım Apartmanı'nın çatı katında kocaman bir bez afiş gördüm satılık ilanı. Burada Aşkın Nur Yengi otururdu. Daha doğrusu Aşkın'ın iki evi vardı. Biri İstinye'de, diğeri Arnavutköy'de. Bir keresinde Aşkın'ın evinde Kerem Alışık'ı, bir başka kez Haluk Bilginer'i, bir başka kez de manken Atilla Saral'ı görmüştüm. Mübarek günlerde ille de aralarında aşk olduğunu iddia edemem. Ama çevre sakinleri, Aşkın kardeşimin, Boğaz'ı gören bu minik daireyi çapkınlıkta kullandığını söylediler. E, erkeklerin garsoniyeri olur da kadınların niye olmasın Aşkın, işte bu minik aşk yuvasını satılığa çıkarmış. 350 bin dolar istiyormuş. Gerçek değerinin 250 bin dolar olduğunu söylüyorlar. Evi almak isteyenler arasında Cenk Eren de varmış. O gün daha sonra da Nişantaşı turu attım. Uzun süredir uğramadığım Zanzibar'a gittim. İçerde hep tanıdıklar vardı. Bir masada ünlü işletmeci Ali Sayar, siyahların kadını Neslihan Yargıcı ile fısır fısır bir şeyler konuşuyordu. Daha sonra masaya Tilda Tezman geldi. Hani şu sosyetenin hızlı ve yakışıklı delikanlısı Ralf Tezman'ın annesi. Bir başka masada Akmerkez'deki kazanın şokunu yeni yeni atlatan sevgili Demet Akbağ ve yanında bu kazada en çok yara alan kocası Zafer Çika vardı. Demet ertesi gün 'Vizontele-Tuuba'nın çekimleri için Van'a gitti. Bir başka masada alımlı sosyetik Serra Merzeci, yan masasında da sosyetenin güzellerinden Elif Germiyanlıgil arkadaş gruplarıyla oturuyorlardı. Ali ve Neslihan ile laflayıp çıktım. 
   
      Yeniköy'de Grand Cello, Gecce Night Guide    O minik bahçesinde kahvaltısına hayran kaldığım Yeniköy'deki Grand Cello'nun işletmesine, sevdiğim bir isim, ünlülerin kuaförü ve makyözü Hatice Bayer ortak oldu. Hatice'yi 1984 yılından beri tanırım. Bir akşam Grand Cello'nun meyhanesinde karşılaşmıştık. Hatice, buranın sahibi Celil Cengiz ile eski dostmuş. O gece kendisine yardımcı olmasını istemiş Hatice'den. E bizim Hatice'nin de on parmağında on marifet, "Peki" demiş. Şimdilerde Grand Cello sosyetenin gözdesi oldu. Bana "Ne olur yazma, burasının keşfedilmesini pek istemiyoruz. Çünkü kendi aramızda çok güzel eğleniyoruz" dediler ama sizin de bilmenizi istedim. Şef Tuncay Yalçın yönetiminde müthiş bir ekip var. Ercan, Tuncay, Cihan ve Emre, Hatice-Cengiz ikilisiyle elele verip Grand Cello'yu kısa sürede Yeniköy'ün en popüler mekanı haline getirdiler. Derya Tuna, Hayyam Gariboğlu ve eşi, Reyhan Ataman, Arzu-Mesut Erdem, Şule-Alper Cücenoğlu ve daha kimler kimler buranın müdavimi. Her gün köy usulü sabah kahvaltısı veriliyor hormonsuz domates, salatalık, Ayvalık'tan getirilen sızma zeytinyağı ve zeytin, ev reçelleri, börekler... Akşam da meyhanede yapılan mikrofonsuz fasıl sizi kendinizden geçiriyor. Grand Cello'nun telefon numarası 0212 299 59 10. Efendim, bir dünya kenti olan ve her geçen gün büyümeye devam eden İstanbul'da o kadar çok restoran, cafe, bar ve gece kulübü var ki. Bunlara yetişmek, yerlerini bulmak benim için bile zor oluyor. İşte bu durumu düşünen sevgili Kenan Erçetingöz, gecce.com'un patronu 'Gecce Night Guide 2004 Kış'ı hazırlamış. Hem de çok genç bir ekiple. Bize ve yabancılara rehber niteliğindeki 'Gecce Night Guide 2004 Kış' ekim ayında çıkacak. Ama şimdiden çok merak ediyorum. Kenan yaparsa iyisini yapar, onu da biliyorum. 
   
      Bekri Şarapevi, Cafe Çaydanlık    Geçtiğimiz haftalarda size, özellikle de Ortaköy esnafına bir sözüm vardı oraya bir daha gidip yazamadıklarımı yazacaktım. Sözümü tuttum, bir Ortaköy turu daha yaptım. En çok da çarşı içinde dolaştım incik, boncuk baktım, kumpircilere takıldım. Ortaköy meydanı çok renkli. Tarot, kahve ve iskambil falı bakanlar mı istersiniz, kahvelerde okey oynayanlar mı... Serin hava kimsenin umrunda değildi. Birkaç kez gidip keyif aldığım Bekri Şarapevi'ne uğramadan olmayacaktı tabii. Yelkovan Sokak'taki Bekri Şarapevi'nin sahibi, Beyoğlu Karafaki'den tanıdığınız, Çaydanlık ve Bolita'nın da patronu olan sevgili Göksel Sunter. Daha önce de yazmıştım ya, Göksel buraya isim verirken Osmanlı padişahı 4. Murat zamanında içki yasağını delerek tarihe geçen şarapçı Bekri Mustafa'dan etkilenmiş. 150 kişilik mekanda sabah kahvaltısı ve öğle yemeği var. Yemeği Bolita'da yiyeceğimiz için Bekri'nin mönüsüne göz gezdirmekle yetindim. Pek zengin. Çerkez tavuğundan karides söğüşe, penne arabiatadan özel yemekler Bekri grill ve Bekri et sarmaya, peynir tabaklarına kadar sayısız çeşit var. Tatlılarda ise dondurmalı fırın sütlacı ve benim çok sevdiğim, Çeşme yöresine ait olan sakızlı muhallebiyi gördüm. Ve dayanamadım. Suçuma İsmail'i de ortak edip yarım porsiyon yedim. Bekri'de yemeniz şart değil, dilerseniz bir kadeh şarabınızı söyler, yanında da karışık peynir tabağı isteyebilirsiniz. Bir kadeh şarap 3 milyon lira. Beyaz ve kırmızı şarapların şişesi de 15-17 milyon lira arasında. Yemekler 5-10 milyon lira. Telefon numarası 0212 260 17 71. Canım kumpir istedi, karışık bir tane yaptırdım. Ama İsmail diyetteymiş, burun kıvırdı. Kumpirimi yerken turumu sürdürdüm. Cadde üzerinde bir yer dikkatimi çekti Şazeli. Dürüm ve kebap çeşitleriyle meşhur. Birkaç kez gitmiştim. Hesaplı, çok da temiz bir mutfağa sahip. Kapıdan baktım, doluydu. E insan çoluk çocuk gidecek hesaplı yerler arıyor tabii. Hem dürüm hem de kebaplarda çeşit bol Adana, Urfa, kuzu şiş, pirzola saç tava, sarma beyti, iskender, alinazik, patlıcanlı kebap, her çeşit karışık kebap... Şazeli'de Adana, Urfa ve ciğer 4, iskender, sarma beyti 5 milyon lira. Dürüm çeşitleri ise 3 milyon 250 bin lira. Her çeşit salata da var. Kişi başı yaklaşık 15 milyona keyifle karın doyurabilirsiniz. Telefon numarası 0212 260 69 69. Oradan, geçtim Bolita'ya. Hani Göksel Sunter'in Ortaköy PTT'sinin karşısında açtığı ve Küba mutfağından örneklerin sunulduğu şık yer vardı ya, orası. Meşhur çapkın Erdal Acar, eşi Emel ve misafirleriyle birlikteydi. Valla bu erkek milletine şaşıyorum, Emel o kadar güzel bir kız ki Erdal dışarda ne buluyor anlamadım. Neyssse. Bir başka köşede 'Zerda' dizisinin oyuncuları ağırlanıyordu. "Ağırlanıyordu" diyorum, çünkü bu dizinin oyuncularından biri olan ve Göksel'in dünya güzeli sevgilisi Eylül Deniz ekibi davet etmiş. İlgi Gövsa, Nazan Şoray grup olarak oturuyorlardı. Bolita'ya gelmeden karnımı doyurduğum için, canım güzel, şöyle aromalı bir kahve içmek istedi. Cafe Çaydanlık'a gittim. Çaydanlık Ortaköy'de pazar kahvaltıları için tercih ettiğim yerdir. O da Göksel Sunter'e ait. Anlayacağınız gibi Göksel, Ortaköy'de işletmesi en çok olan patron. Yakında bir de Tribün adlı konser salonu açacak. Çaydanlık, bence Ortaköy'ün Avrupai tarzdaki ilk kafesi. İtalyan, Fransız mutfağından seçme lezzetler ve değişik kahve çeşitlerini bulabilirsiniz. Ben, simit ve çay eşliğinde kahvaltı tabağını önüme alıp manzarayı seyrederek yemeyi seviyorum. Siz ara saatlerde gitmek isteyebilirsiniz. Çaydanlık'ta yok yok. Karışık sandviçler, soya soslu tavuklu-parmezanlı makarna, tost çeşitleri, parmak şinitzel, Çaydanlık kebap... Soğuk bir şeyler içmek isteyenler de aromalı soğuk kahvelerden, hindistan cevizli, kavunlu, şeftalili ve karamelli çeşitlerden deneyebilirler. Göksel'in tatlıları, özellikle de cheese cake'leri çok lezzetlidir. Ben "Tadın" derim. Telefon numarası 0212 227 83 69. Ben oraya gidince, sağolsun Göksel ile Eylül de arkamdan geldiler. Biraz sohbet ettik. Eylül, oyuncu olarak gelecek vaat ediyor. 'Zerda'daki Ay Hanım karakteri bu yıl da devam ediyormuş. Eylül şiir ve öykü yazıyor. Antalyalı ve henüz 21 yaşında. Antalya'da yerel bir televizyon kanalında ve radyoda haber spikerliği yapmış. O gece yazdığı şiirleri topladığı 'Pera Masalı' adlı kitabını imzaladı bana. Ortaköy gezime son noktayı, Salhane Sokak'taki Dada'da yaptım. Mekanın dekorasyonu bitmiş, çok da şık olmuş. Bu yaz Dada, Gülsün Sami işletmeciliğinde başarılı bir sezon geçirdi. İstanbul ve Akdeniz mutfaklarından seçme lezzetler sunan ekibin başında Erdem Dönmez var. Mönü çok kalabalık değil. Yufka içinde Akdeniz salatası ve ahtapot salatası 15 milyon lira. Ana yemeklerden patates püreli fırında tavuk budu ve mevsim sebzeleriyle sunulan ızgara fileto 23 milyon lira. Kişi başı 70 milyona çıkabilirsiniz. Tabii ki DJ Mert'in güzel müzikleri eşliğinde. Dada'ya sadece bir şeyler yemek değil, arkadaşlarınızla çay, kahve içmek için de uğrayabilirsiniz. Telefon numarası 212 258 03 22. Efendim, Barilla İtalyan gazeteci Donatella Piatti'nin deneyimlerinden yararlanarak Pasta, Amore, Fantasia hamurişi, aşk, fantazi adlı makarna çeşitlerini içeren müthiş bir kitap çıkardı. Çok şık bir kitap. Ben bayıldım, sizlere de öneririm. 
   
      Fethiye şenlenecek    Akdeniz müziğinin gelişimine katkıda bulunmak ve bölgenin geleneksel kültür yapısıyla şekillenen müziğini yaymak amacıyla düzenlenen MEGAHİT 2003 2. Uluslararası Akdeniz Şarkı Yarışması ise Fethiye'de, 23 Eylül'de start alıyor. Final, 27 Eylül'de. Yarışmanın sunuculuğunu Serhat Hacıpaşalıoğlu yapacak. Yarışmada ülkemizi de Sedat Yüce temsil edecek. Fethiye Belediye Başkanı Behçet Saatçi çok iyi hazırlandıklarını söylüyor. Bugünlük de bu kadar. İyi pazarlar. Yine en güzel günler sizin, artanlar benim olsun efendim. 
   
      
   
</TEXT>
</DOC>
