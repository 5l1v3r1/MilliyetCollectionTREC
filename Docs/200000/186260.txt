<DOC>
<DOCNO> 186260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sonspo03.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Tekke kırmızı kart için konuştu.. 
</HEADLINE>
<TEXT>

     Trabzonspor'un Takım Kaptanı Fatih Tekke, Beşiktaş maçında kendisinin kırmızı kart görmemesi durumunda başka bir takım arkadaşının kesin olarak maçın hakemi tarafından kırmızı kart göreceğine inandığını söyledi. 
     Fatih Tekke, Beşiktaş maçında kendisinin maçın hakemine karşı herhangi bir küfür de bulunmadığını yineleyerek, ''Ancak sahada karşı takımda küfür edenler vardı. Hakem insiyatifini ise nasıl kullandığını herkes gördü. Beşiktaş maçında ben kırmızı kart görmesem, takımda başka oyuncu kırmızı kart görecekti'' dedi. 
     Kendisinin kırmızı kart görmesinden çok takımın yenilmesine üzüldüğünü ifade eden Fatih, ''İstediğimiz oyunu sergileyemiyoruz. Taraftarlarımız ve camiamızı üzüyoruz. Bir an önce toparlanarak iyi bir futbol oynayacağımıza inanıyoruz'' diye konuştu. 
     
     FARKLI 11'LER 

     Takım kaptanı Fatih, Trabzonspor'un farklı 11'lerle sahaya çıkmasının kendilerinin iyi bir futbol oynayamamalarında etken olduğunu söyledi. 
     Fatih, aynı 11'lerle sahaya çıkamadıklarını belirterek, ''Farklı 11 ler ile maça çıkmamız ve özellikle son 2 maçta hücumu düşünmediğimiz için kötü oynadık'' dedi. 
     Beşiktaş ve Villarreal maçlarının eğer Hüseyin Avni Aker Stadı'nda oynanması durumunda bordo-mavili takımın daha farklı bir futbol oynayacağına inandığını kaydeden Fatih, ''Beşiktaş ve Villarreal ile Trabzon'da maç yapsaydık, bu maçlarda sonuç daha farklı olurdu. Çünkü daha fazla hücumu düşünecektik. Deplasmanda oyun anlayışı olarak savunma yaptık. Ancak hücum gücümüz sahamızdaki maçlarda daha iyi görülecek. Ankaragücü maçı daha farklı olacak'' diye konuştu. 

     
</TEXT>
</DOC>
