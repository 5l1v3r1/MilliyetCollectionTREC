<DOC>
<DOCNO> 187712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/yazar/temelkuran.html </URL>
<DATE> 2003/10/10/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Hişşt Hişşt 
</HEADLINE>
<TEXT>

   
   
   İstanbul'un denizlerindeki bu fırtına onun için elbette çünkü iyi insanlar öldüğünde ani bir yağmur başlar. Sait Faik alevler içinde yandığında ise, herhalde suyun ve havanın tanrıları, intikam için hiç değilse bir fırtına patlatmanın münasip olacağında karar kılar... 
   İnsanlar daha büyük bir yangına doğru uygun adım yürürken, Burgazada'dan yükselen ateş gibi bir ses kulakları tırmalar... 
   
   Hişşt Hişşt 
   Mardin'de bir kızın üzerinden 450 asker geçmiş diyorlar. Deyip geçiyorlar. "Sonra ne olacak " diye sormuyorlar. Korkuyorlar. Artık buradakiler soru sormaya bile korkuyorlar. 
   Hişşt 
   Sonra yine askerlerden bahsediyorlar. "Altı bin ile on bin arasında asker gönderilecek Irak'a" diyorlar. Aradaki dört bin önemli değilmiş gibi. Ortalama kelle sayısından bahsediyorlar. Üniforma giyince asker oluyor insanlar sayılara dönüşüyorlar. 
   Hişşt Hişşt 
   Biri bile "Benim vicdanım elvermiyor. Benim vicdanım reddediyor Irak'a gitmeyi" demedi daha, demiyorlar. İnsanlar kalplerinin söylediğini seslendirmekten korkuyorlar. İnsanlara ölmekten korkmuyormuş gibi yapmayı öğretiyorlar. 
   Hişşt Hişşt 
   Her birini bir anne doğuruyor halbuki, 10 bin anneden, sevgiliden, babadan, kardeşten bahsediyorlar. 10 bin evden. Oğullarını, ABD'li askerler ölmesin diye ölüme gönderen, sabun kokulu evlerden... Kimisi daha bir kadınla sevişemeden, sarhoş olamadan daha, en sevdiği türkünün ilk dizesini hatırlayamadan gidecek olanlardan. 
   Hişşt Hişşt 
   İspanyol, İngiliz ve ABD'li anneler avazları çıktığı kadar bağırıyorlar 
   "Oğullarımızı geri verin " 
   Savaşın efendileri bile korkuyorlar yarattıkları cehennemden şimdi, kaçıyorlar. Savaşın kölelerine bırakıyorlar ölüm tarlalarını. Parası neyse ödeyecekler. Üstelik belki de cömert davranacaklar. Hişşt Hişşt Artık bizim çocuklarımızı öldürecekler Üstelik öldürürlerse ülkelerini işgal edenlerle birlik olduğumuz için haklı olacaklar. Daha da fenası bizim çocuklarımızın hiç suçu olmayacak onlar da haklı olacaklar. 
   Hişşt Hişşt 
   Herkes sustu, duydun mu 
   Ama ben buradayım 
   Hişşt 
   Sen de susuyorsun, bağırmıyorsun. O yüzden bırakmıyorum peşini. Arkadan geliyorum, sıkıntı verici ve uzayan bir gölge gibi 
   "Hişşt Hişşt " diyorum, göremiyorsun beni bir türlü. 
   Canın sıkılıyor. "Görmeyeyim. Ben görmeden askerler gelip geçsin. Bu lanet hikaye bir yerde bitsin" diyorsun. Tam sen görmemeye başladığında, tam unutacak gibiyken sen, ben bir yerden çıkıp peşine düşüyorum yine 
   Hişşt Hişşt 
   Arkana bakıyorsun, sağına soluna, sinir oluyorsun. Huzursuz oluyorsun. Bir türlü rahat bırakmıyorum seni 
   Hişşt Hişşt 
   Senden bahsediyorum. Baksana 
   
      
   
</TEXT>
</DOC>
