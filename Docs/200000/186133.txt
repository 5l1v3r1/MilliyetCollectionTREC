<DOC>
<DOCNO> 186133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/siyaset/siy14.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Yeni koşul yok 
</HEADLINE>
<TEXT>

   YASEMİN ÇONGAR 
WASHINGTON 

   
   ABD yönetimi, üst düzey Türk askeri yetkililerinin, 8.5 milyar dolarlık Amerikan kredisinin koşullarından habersiz oldukları yolundaki sözlerine anlam veremedi. Washington kaynakları, kredi koşullarının "gizli olmadığını, Türk medyasında daha önce yer aldığını ve ABD'nin herkese açık olan yasal belgelerinde bulunduğunu" hatırlattılar. 
   ABD Kongresi, kredinin Türkiye'ye verilmesi konusunda biri "Irak'ta işbirliği," diğeri "iktisadi reformların devamı" diye özetlenebilecek olan koşullarını, maddeler halinde ilgili yasa metnine koymuş ve bu koşullar da Türk kamuoyuna aylar önce yansımıştı. 
   
   Statükonun devamı 
   Bu kapsamda, Türkiye'nin Irak'a "tek taraflı bir askeri müdahalede bulunmaması, "Kongre tarafından kredinin verilmesi için gerekli sayılıyor. 
   Milliyet'e bilgi veren bir ABD'li yetkili, Irak koşulunu yorumlarken, "Aslında statükonun devamı, bu koşulun karşılanması için yeterli" ifadesini kullandı. Bu ifade, Ankara'nın Irak'taki çokuluslu güce asker vermemesi halinde bile, kredinin Türkiye'ye verileceğini yansıtıyor. 
   
   Gerginlik doğar 
   Öte yandan, Türkiye'nin Irak'a, ABD'ye rağmen, tek taraflı olarak asker sokması halinde, bunun sadece kredinin verilişini değil, ikili ilişkilerin her veçhesini zedeleyeceği de biliniyor. ABD, Türk Silahlı Kuvvetleri'nin TSK herhangi bir gerekçeyle, Amerikan bilgisi ve kabulü dışında, Irak'a girmesine kesinlikle karşı. Böye bir durumun bölgede büyük karışıklık ve tehlike yaratacağına inanan Washington, Türkiye'nin tek taraflı bir müdahelesinin Türk - Amerikan ilişkilerinde siyasi kriz, hatta askeri gerginlik doğurabileceğini düşünüyor. 
   
</TEXT>
</DOC>
