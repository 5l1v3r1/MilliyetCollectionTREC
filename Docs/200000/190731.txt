<DOC>
<DOCNO> 190731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/soneko29.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı Santrallere el koyma kararı yok 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, yap-işlet-devret santrallarına el koyma kararı olmadığını bildirerek, ''olamaz zaten... biz bir hukuk devletiyiz'' dedi. 
     Dört büyük doğalgaz santralı işleten şirketlerle uzun süredir görüştüklerini bildiren Güler, ''1993'de başlayan bir süreç bu. Ama kimse şimdiye kadar bunlara dokunmadı. Onlardan ilk etapta bir jest bekledik ama görüşmenin sonunda iyi bir noktaya gelindi. Bir kısım karşılıklı görüşmede iyi sonuç alındı'' diye konuştu. 
     Güler, kamuya pahalı enerji satan yap-işlet-devret projeleri ile ilgili görüşmelerin uzun süredir devam ettiğini belirterek, ''karşılıklı kartlarımız açtık, dört yoldan birinde anlaşacağız'' dedi. 
     Ankara Sanayi Odası'nın olağan Meclis toplantısında konuşan Bakan Güler, dolar bazında 4.5-5 cent gibi insaf ölçülerine sığmayan şartlar bulunduğunu belirterek, şöyle devam etti 
     ''Kapı gibi kontratları olduğu doğru ama bir de insaf ölçüsü var. Ya bunlarla anlaşacağız, ya buy-out'a satın almama ya tahkime gideceğiz, ya fesh edeceğiz. Yeni çalışma değil bunlar, uzun süredir yapılıyor. Devlet Denetleme Kurulu'nun çalışmaları da bizimkileri pekiştiriyor. Onlarla görüşüyoruz. Yapmak istediğimiz hakkımızı almak, fazlasını değil. 1'e yapılan 3'e yapılmış. Bazılarında mukavele dışında uygulama var. Yabancı sermaye ve ülkelerle de bunları görüşüyoruz. Jest yapın dedik, karşılıklı kartlarımızı açtık, dört yoldan birinde anlaşacağız. Sadece onlar değil, biz de gidebiliriz tahkime. Yeni değil, üç aydır bu noktaya gelmiş durumdayız. Anlaşma noktasına gelenler var. Biz uzlaşma ile, görüşme ile bu sorunların çözülmesini istiyoruz. Kararlılığımızı nasıl ki ÇEAŞ ve Kepez de göstermişsek, diğer sorunlarda da göstereceğiz. Biz adaletsizliği gidermeye çalışıyoruz.'' 
     
</TEXT>
</DOC>
