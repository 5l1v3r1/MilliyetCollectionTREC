<DOC>
<DOCNO> 157697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/dunya/dun01.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Kerkük'ü Kürtlere veriyor 
</HEADLINE>
<TEXT>

     NEW YORK Milliyet 

     ABD'nin etkin gazetelerinden Washington Post, Kuzey Irak'taki Kürt grupların son haftalarda ABD işgal kuvvetleriyle işbirliği halinde, Kerkük'ü denetim altına almaya başladıklarını bildirdi. 
     Gazete, Kerkük'ün yerel konseyi ve polis gücünün ana hatlarıyla Kürtlerin kontrolünde olduğunu belirtirken, Irak Türkmen Cephesi'nin, Kürtleri kayırdığı gerekçesiyle Amerikan kuvvetlerini kınadığını kaydetti. 
     ABD'nin daha önce Kürt gruplarıyla arasına mesafe koymaya özen gösterdiğini, hatta Saddam yönetimi devrildikten sonra peşmergelerin Kerkük'ten ayrılmalarını emrettiğini hatırlatan Post, "Ama şimdi Kürtlere dönmüş olmaları, ABD'nin tavır değiştirdiğini gösteriyor. Bu da, Kürtlerin dört ülkeye yayıldığı bölgenin istikrarı açısından potansiyel sonuçlar taşıyor" dedi. 
     Gazete, Kürdistan Demokratik Partisi KDP ve Kürdistan Yurtseverler Birliği'nin KYB Kerkük'e 400'ü aşkın polis memuru ve çeşitli belediye yöneticisi gönderdiğini belirterek, "Bu, ilk kez Kürt partilerinin siyasi etki alanını resmileştirdi" yorumunda bulundu. Haberde, KYB'nin içişleri bakanlığının bir bölümünü Kürt özerk bölgesinden Kerkük'e taşıdığı ve kentin tek televizyon istasyonunu ele geçirdiği, tüm bunları da "zımni Amerikan izniyle" yaptığı bildirildi. 
     KYB'nin Kerküklü Araplardan gayrimenkul satın aldığı ve bu hafta yapılması beklenen yerel seçimden önce, kentteki Kürt sayısını artırmayı umdukları belirtildi. 
     

</TEXT>
</DOC>
