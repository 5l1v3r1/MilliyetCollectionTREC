<DOC>
<DOCNO> 182915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/soneko20.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Piyango ve Sayısal Loto yeni trilyonerlerini arıyor... 
</HEADLINE>
<TEXT>

     Milli Piyango İdaresi, hafta sonunda piyango ve sayısal loto ile şans oyunlarına yönelenleri trilyoner yapacak. 
     Milli Piyango'nun 9 Eylül tarihindeki çekilişinde devirli ikramiye bir kez daha devrederek 1.6 trilyon liraya ulaştı. Böylece 19 Eylül çekilişinde en büyük ikramiye, devirli ikramiye ile birlikte 2.2 trilyon liraya yükseldi. 
     Devirli ikramiyeye ilişkin uygulama gereği, bu şekilde devirli ikramiye her koşulda dağıtılacak. Devirli ikramiyenin tümü en büyük ikramiyenin son numarası ile amorti rakamlarından birinin aynı olması ve bilet kupürlerinin tamamının satışı halinde, bilet sahipleri arasında, kupürlerden bazılarının satılmamış olması durumunda ise satılan kupür sahibi ya da sahipleri arasında dağıtılacak. 
     En büyük ikramiyenin son numarası ile amorti rakamlarından birinin aynı olmaması halinde, toplam devirli ikramiye en büyük ikramiyeyi kazananlara, en büyük ikramiyeye isabet eden numarayı taşıyan biletin satılmamış olması durumunda da ikinci büyük ikramiye sahibine, bu da olmazsa teselli ikramiyesi kazananlara verilecek. 
     Sayısal Loto'da da geçen hafta 6 bilenin çıkmaması üzerine 744 milyar lira bu haftaya devretti. Sayısal lotoda 20 Eylül Cumartesi günü yapılacak çekilişte 6 bilene dağıtılacak ikramiyenin 2 trilyon liraya ulaşması bekleniyor. 
     
     SAYISAL LOTO SAHTEKARLARLARINA DİKKAT 

     Öte yandan Milli Piyango İdaresi, seyyar ve yetkisiz kişilerin sayısal loto oyun biletlerinin fotokopi ile çoğaltarak satıldığını belirleterek, vatandaşları uyardı. 
     Milli Piyango İdaresi Genel Müdürü İhya Balak, son zamanlarda sayısal oyunlardan ikramiye kazandığı halde ikramiyesini alamayan talihliler olduğunu, bunun da sayısal loto oyun biletlerinin fotokopi benzeri yöntemlerle çoğaltılmasından kaynaklandığını bildirdi. 
     Seyyar ya da yetkisiz kişilerin, normal bayilerde sayısal loto oynadığını ve çıktı kağıdını fotokopi ile çoğalttığının anlaşıldığını kaydeden Balak, bunların vatandaşa satıldığını vurguladı. Bu şekilde satılan kuponlara ikramiye isabet etmesi durumunda satış yapan kişilerin, ellerindeki asıl çıktı ile bunu hemen tahsil ettiğini anlatan Balak, fotokopisi elinde olanların ise sonuçta mağdur olduğunu ifade etti. 
     
     UYARI BROŞÜRLERİ 

     Balak, bu amaçla vatandaşı uyarıcı afiş ve broşürler basıldığını da belirterek, sayısal loto oynayacakların seyyar veya yetkisiz bayilere itibar etmemesini istedi. 
     Bu arada İdare'nin bastırdığı broşürlerde, seyyar veya yetkisiz kişilerden alınan sayısal oyun biletleri ile vatandaşın ikramiye alamama sorunuyla karşı karşıya kaldığı belirtilerek, şu uyarılarda bulunuluyor 
     ''İdaremizin ruhsatlı bayilerinin dışındaki kişilerden aldığınız sayısal oyun biletleri sahte ise ikramiye alma sırasında yasalar gereği zor durumda kalabilirsiniz. Sayısal oyun biletlerinizi mutlaka idaremizin ruhsatlı sayısal oyun bayilerinden alınız. 
     Gerçek sayısal oyun biletinde, barkod çizgileri düzgün, belirgin ve aralıklıdır. Oynanan numaralar, kolon harfleri ve diğer bilgiler bilet üzerinde aşırı derecede kenarlara kaymamıştır. Her karakter üzerinde, terminal yazıcı iğnesinin vuruş izleri belirgin bir şekilde görülebilmekte ya da parmak uçları ile hissedilebilmektedir.'' 
     
</TEXT>
</DOC>
