<DOC>
<DOCNO> 165525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/yasam/yas06.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ankara', İtalya'da 7.5 saat rehin kaldı 
</HEADLINE>
<TEXT>

Denizcilik İşletmeleri'nin kiraya verdiği Ankara Feribotu, İtalya'dan dönüş yapmak için sefere çıkarken karakutusu olmadığı için sefer izni alamadı 
     MUSTAFA BAKACAK 

     Türkiye Denizcilik İşletmeleri TDİ Genel Müdürlüğü'nün kısa süre önce Sontur'a kiraladığı Ankara feribotunun, karakutu ve bazı eksiklikler nedeniyle İtalya'da sefer izni verilmedi. Her şeyden habersiz limana gelen yolcularsa saatlerce perişan oldu. Santour Genel Müdürü Mehmet Koç, Ankara feribotunu "Sancak 1"in yanması üzerine son dakikada kiraladıklarını belirterek "Normalde iki ay gerekirken gemiyi 20 günde sefere hazırladım. Sadece VDR karakutu cihazı eksikti. Onu da akşam gemiye ulaştırdık. Şu anda eksiğimiz yok" dedi. 
     
     Yıldırım'la ilgisi yok 
     Koç, feribotun Ulaştırma Bakanı Binali Yıldırım'ın oğlu Erkan Yıldırım'ın genel müdürü olduğu Derin Denizcilik Şirketi'nce kiralandığı yönündeki iddialara ise "Kontratı imzalayan, Santour. Derin Denizcilik'in hiçbir alakası yok" karşılığını verdi. Genel Müdür Yardımcısı Mehmet Taşkan da, iznin verilmesinin ardından geminin 21.30'da yolcu almaya başladığını bildirdi. 
     

</TEXT>
</DOC>
