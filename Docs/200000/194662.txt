<DOC>
<DOCNO> 194662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/dunya/dun03.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürcistan kontrolden çıktı 
</HEADLINE>
<TEXT>

      CENK BAŞLAMIŞ Moskova 

   
   Gürcistan'da iktidarla muhalefet arasındaki görüşmelerin sonuçsuz kalmasının ardından gerginliğin tehlikeli şekilde tırmandığı başkent Tiflis'e takviye birlikler gönderildi. 2 Kasım'da yapılan parlamento seçimlerine hile karıştırıldığını öne süren muhalefetin parlamento önünde başlattığı aralıksız gösteri, üçüncü gününü doldurdu. 
   Devlet Başkanı Eduard Şevardnadze ile görüşmeye katılan muhalefet liderlerinden Mihail Saakaşvili, bu aşamadan sonra diyaloğu sürdürmenin anlamsız olduğunu söyleyerek toplantıyı terk etti. Gürcü lider ise istifa etmeyi ya da seçimleri yenilemeyi düşünmediğini açıkladı. Kesinlik kazanmayan seçim sonuçlarına göre, iktidar yanlısı Yeni Gürcistan İçin Bloku yüzde 21'le önde gidiyor. Bu arada Savunma Bakanı David Tevzadze, ülkedeki durumun artık kontrolden çıktığını söyledi. Bu açıklamadan sonra dün Tiflis'e takviye birlikler gönderildi. 
   
   
   
   
</TEXT>
</DOC>
