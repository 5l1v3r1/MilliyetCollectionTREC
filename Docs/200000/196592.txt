<DOC>
<DOCNO> 196592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/soneko22.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı Türkiye'de asgari ücret, bitkisel hayat ücretidir 
</HEADLINE>
<TEXT>

     Ankara Ticaret Odası ATO Başkanı Sinan Aygün, 225 milyon lira olan asgari ücretin 4 kişilik bir ailenin açlık sınırında beslenmesine bile yetmediğini belirterek, ''Türkiye'de asgari ücret bitkisel hayat ücretidir'' dedi. 
     Aygün, yaptığı yazılı açıklamada, Türkiye'de bir asgari ücretli 225 milyon lira kazanırken Portekiz'de 630 milyon lira, Slovenya'da 782 milyon lira, İspanya'da 798 milyon lira, Yunanistan'da 892 milyon lira, İngiltere'de 1 milyar 990 milyon lira, Fransa'da 2 milyar 151 milyon lira, Lüksemburg'da ise 2 milyar 422 milyon lira kazandığını kaydetti. 
     Dünya Bankası'nın, günlük 1 doların altındaki kazancı ''uluslararası yoksulluk sınırı'' olarak kabul ettiğine dikkati çeken Aygün, Türkiye'de asgari ücretli bir işçinin 4 kişilik ailesinde, kişi başına 1 milyon 875 bin lira düştüğünü belirtti. 
     Türkiye'de 5.5 milyon kişinin asgari ücretle çalıştığını, aileleriyle birlikte ise Türkiye nüfusunun üçte birine tekabül eden 22 milyon insanın uluslararası yoksulluk sınırının dibinde yaşadığını ifade eden ATO Başkanı, asgari ücretin miktarı ile 4 kişilik bir ailelerinin bir ay boyunca kahvaltı, öğle ve akşam yemeklerinde sadece 2'şer simit yemesine olanak verdiğini kaydetti. 
     
     ZORUNLU İHTİYAÇLARI KARŞILAMIYOR 

     Asgari Ücret Yönetmeliği'nde asgari ücretin ''işçinin gıda, konut, giyim, sağlık, ulaşım ve kültür gibi zorunlu ihtiyaçlarını günün fiyatları üzerinden asgari düzeyde karşılamaya yetecek ücret'' olarak tanımlandığını belirten Aygün, açıklamasında şu görüşlere yer verdi 
     ''Hal böyle iken asgari ücretli 225 milyon lirayla bunların hangisini karşılayabilir Türkiye'de asgari ücretlilerden mucize gerçekleştirmeleri bekleniyor. Kira, ulaşım, yakacak, elektrik, su, haberleşme, giyim, eğitim, sağlık, kültür gibi temel ihtiyaçlar dikkate alındığında 4 kişilik bir ailenin geçinebilmesi için en az 1 milyar 372 milyon liraya ihtiyacı var.'' Türkiye'de asgari ücretlinin, çalışma süresi bakımından da dezavantajlı durumda olduğuna dikkati çeken Aygün, bir Türk'ün, bir Fransız'dan 593 saat, Alman'dan 488 saat, Norveçli'den 451 saat, İtalyan'dan 436 saat, Belçikalı'dan 432 saat, İspanyol'dan 411 saat, İrlandalı'dan 375 saat daha fazla çalıştığını kaydetti. 
     
     ''ASGARİ ÜCRET VERGİ DIŞI BIRAKILMALI'' 

     Bir asgari ücretlinin işverene maliyetinin 427 milyon 275 bin 774 lira olduğunu, ancak bu paranın sadece 225 milyon 999 bin lirasının çalışanın eline geçtiğini belirten ATO Başkanı, asgari ücretin yüzde 89'unun kesintiye gittiğini bildirdi. 
     Asgari ücretin vergi dışı bırakılması gerektiğini de vurgulayan Aygün, ''Bu yıldan başlayarak asgari ücrette uygulanan vergilerde kademeli bir indirime gidilebilir. 3 yıl içerisinde de vergiler tamamen kaldırılmalıdır. Hükümet 22 milyon kişi için bu fedakarlığı yapmalıdır'' dedi. 
     Aygün, asgari ücretle çalışan bir işçinin 1 kilogram kıyma almak için 11.5 saat, 1 kilogram peynir almak için 5.5 saat, 1 kilogram zeytin almak için 4.6 saat, 1 litre süt almak için 1 saat 9 dakika, 1 ekmek almak için de 22 dakika çalışması gerektiğini bildirdi. 
     
     "4 PARTİDEN TEKLİF ALDIM" 

     Öte yandan, ''Gönül Panayırı Kampanyası''na destek amacıyla toplanan eşyaların ATO Başkanı Aygün'e sunulduğu törende, Başkan Aygün, gazetecilerin sorularını yanıtladı. 
     Başkan Sinan Aygün, basın mensuplarının, ''önümüzdeki yerel seçimlerde aday olmayı düşünüp düşünmediği'' yönündeki soru üzerine şunları söyledi 
     ''Ben ATO'da en ufak bir maddiyat karşılığı bulunmuyorum. Maaş almıyorum, hiç bir rant geliri de yok. Bu işleri gönülden yaparsanız zevk alıyorsunuz. Belediye'de bu imkan var mı Bu konuda 4 partiden teklif aldım ama buna karar verecek makam, ATO üyeleridir. Sadece izliyorum. Üyelerime soracağım ona göre karar vereceğim. 
     80 yıllık ticaret odasında, iki sefer karşısına rakip çıkmadan ve arka arkaya seçilen tek başkan benim. Bu yüzden de öncelikle buna karar verecek olan üyelerime gitmeliyim. Aksi takdirde o mekanı kullanmış, onların sırtına basıp gelmiş olurum.'' 
     
</TEXT>
</DOC>
