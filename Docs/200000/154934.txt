<DOC>
<DOCNO> 154934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sontur26.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
"ABD askeriyim" diyen dolandırıcıya suçüstü.. 
</HEADLINE>
<TEXT>

     İzmir'de, 2 mimarın kredi kartını kullanarak, ABD'deki bazı tekstil firmalarına giyim eşyası siparişi veren ve kendisini ABD askeri olarak tanıtan dolandırıcı yakalandı. 
     Alınan bilgiye göre, İzmir Asayiş Şube Müdürlüğü'ne başvuran mimarlar Erdal Kemahlıoğlu ile Hüsamettin Özkaymakçıoğlu, kredi kartlarının kullanılarak ABD'deki tekstil firmalarından giyim eşyası siparişi verildiğini, 4 bin 500 dolar ve 6 milyar lira tutarında para çekilmek istendiğini bildirdi. Bankanın uyarması sonucu ABD'deki firmaların parayı çekmesine izin vermediklerini belirten iki mimar, kredi kartlarıyla kendilerinden habersiz alışveriş yapmak isteyen kişinin bulunmasını istedi. 
     Şikayet üzerine harekete geçen Yankesicilik ve Dolandırıcılık Büro Amirliği dedektifleri, mimarların kredi kartlarını kullanan kişinin, Sedat U. 34 olduğunu tespit etti. Sedat U, ABD'den gelen giyim eşyalarını kargodan almak isterken suçüstü yakalandı. İnternet aracılığı ile dolandırıcılık suçundan sabıkası bulunan ve iyi derecede İngilizce konuşan Sedat U.'nun, ABD'deki tekstil firmalarını telefonla arayarak, ''Ben ABD askeriyim, Türkiye'de görev yapıyorum ve param bitti. Bana giyecek malzemesi yollayın'' diyerek sipariş verdiği belirlendi. Sabıkalı dolandırıcının, iki mimara ait kredi kartı numaralarını ABD firmalarına vererek, giyim eşyalarının parasının bu kartlardan tahsil edilmesini istediği tespit edildi. 
     Üzerinden Dave Busher adına düzenlenmiş sahte ABD askeri kimliği ve kartvizit ele geçirilen Sedat U.'nun, işlemleri tamamlandıktan sonra adliyeye sevk edileceği bildirildi. 
     
</TEXT>
</DOC>
