<DOC>
<DOCNO> 163949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sonspo06.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor Mısırlı Tarık El Said ile anlaştı... 
</HEADLINE>
<TEXT>

     Diyarbakırspor'da, Mısırlı Tarık El Said ile 22 Haziran'da sözleşme imzalanacak. 
     Teknik direktör Sakıp Özberk ile anlaşılan Diyarbakırspor'da futbolcu arayışlarına başlandı. Kulübün 2. Başkanı Selahattin Altındağ'ın, Mısır Milli Takımı'nın sol kanat oyuncusu Tarık El Said'in menajeriyle yaptığı görüşme olumlu sonuçlandı. 
     Altındağ, dün gece Said'in menajeriyle yaptıkları görüşmede anlaşmaya vardıklarını ifade ederek, şunları söyledi 
     ''22 Haziran'da Türkiye'ye gelecek olan Said ile sözleşme imzalayacağız. Bu savunma oyuncusunun takımımıza büyük katkısı olacağına inanıyoruz. Bunun dışında İstanbulsporlu Cenk ile görüşmemiz sürüyor. Almanya'da bulunan Cenk, 20 Haziran'da Türkiye'ye gelecek ve kendisiyle görüşeceğiz. Ayrıca Malatyaspor'da oynayan Timuçin'in menajeriyle de bugün görüşeceğiz.'' Gaziantepsporlu Mustafa Şahintürk ile görüştüklerini ancak, bu oyuncunun geçen yıl Gaziantepspor'da ardından kiralık olarak Bursaspor'da oynadığını hatırlatan Altındağ, ''Bunun sorun olup olmayacağını araştırıyoruz. Futbol Federasyonu'na bu konuda görüş sorduk. Yanıtını bekliyoruz. Bir engel çıkmazsa bu oyuncuyu transfer edeceğiz'' diye konuştu. 
     Altındağ, iç transferde de Saffet, Ramazan, Evren ve kaleci Şenol ile yaptıkları görüşmede prensip anlaşmasına vardıklarını kaydederek, takımın 27 Haziran'da Abant'ta kampa gireceğini sözlerine ekledi. 
     
</TEXT>
</DOC>
