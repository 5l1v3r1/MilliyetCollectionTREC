<DOC>
<DOCNO> 175171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/yasam/yas10.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Prensin gözünü 'kan bürümüş' 
</HEADLINE>
<TEXT>

      DIŞ HABERLER SERVİSİ 
   
   Hayvan hakları savunucuları, İngiltere Veliaht Prensi Charles'ın oğlu Prens William'ı 'gözünü kan bürümüş ilkel avcı' olarak niteleyerek, aleyhinde kampanya başlattı. Mail on Sunday'in haberine göre, yaz tatilini Kenya'da geçiren 21 yaşındaki Prens William, 2 metrelik bir mızrakla, 35 santim büyüklüğünde 'dikdik' denilen küçük bir antilop avladı sağda . Prens, avlanmak için Masaili bir savaşçıdan bir hafta süreyle mızrak dersleri aldı. Prens'e ders veren Legei, "Prens gayet başarılı bir av yaptı. Onunla gurur duydum" derken, hayvan hakları savunucuları, Prens William'ı, hem avda kullandığı yöntem dolayısıyla, hem de 'tatilde, avlanmak ihtiyacı duyduğu gerekçesiyle' kınadılar. Gazete ayrıca, genç Prens'in Kenyalı bir çiftlik sahibinin kızı olan Jessica Craig ile romantik ilişki yaşadığı söylentilerine de yer verdi. 
   
   
</TEXT>
</DOC>
