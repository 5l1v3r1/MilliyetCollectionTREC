<DOC>
<DOCNO> 196193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sontur35.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Kurulu Terörle mücadelede yalnız bırakılmış ülkeyiz 
</HEADLINE>
<TEXT>

     Hükümet Sözcüsü ve Adalet Bakanı Cemil Çiçek, İstanbul'da meydana gelen bombalı saldırılar karşında taziye mesajları gönderen bazı ülkelerin, Türkiye'de ''kan döken canilere destek verdiğini'' ifade etti. 
     Çiçek, ''Bu vahşetten sonra bize taziye mesajı gönderen bazı ülkeler, tüyler ürperten bu manzara karşısında bir vicdan muhasebesi yapmalıdırlar. Bu, bize taziye mesajı göndermekten, daha anlamlı olur. Teröre karşı mücadelede daha etkili olur. Aksi, timsahın gözyaşlarıdır'' dedi. 
     Cemil Çiçek, Bakanlar Kurulu toplantısının ardından yaptığı açıklamada, toplantıda İstanbul'da iki sinagoga yönelik eşzamanlı gerçekleşen saldırıların ele alındığını, Başbakan Recep Tayyip Erdoğan ve İçişleri Bakanı Abdülkadır Aksu'nun kurul üyelerine, şu ana kadarki gelişmeler hakkında bilgi verdiğini söyledi. Bombalı saldırıları ''vahşet'' ve ''insanlık dışı'' diye nitelendiren Çiçek, şöyle konuştu 
     ''Olayın, faillerini, destekçilerini, azmettirenleri, büyük bir nefretle lanetliyoruz. Kim için, neden ve niçin yapılırsa yapılsın, bunu yapanlar insanlık suçu işlemişlerdir. Bunları yapan insan da değildir. Hatta Müslüman da değildir. Hayatını kaybedenlere bir kez daha Allah'tan rahmet, yakınlarına ve milletimize başsağlığı diliyoruz. 
     Türkiye, 30 binden fazla evladını terör olaylarında kaybetmiştir. Bunun acısını hala yüreğinde hissetmektedir. Günümüz dünyasında üzülerek belirtelim ki, hala terörden medet umanlar var. Bununla, bu vahşetle bir yere ulaşacaklarını zannedenler var. Bugüne kadar herkes iyi bilmelidir ki, bu yoldan hiç kimse maksadına ulaşamamıştır. Türkiye, bu insanlık belasının tümüyle ortadan kaldırılması için her fırsatta ve her uluslararası platformda, işbirliği çağrısında bulunmuştur. 
     Müşterek tavır ve tedbir alınmasını iş ve güç birliği yapılmasını istemiştir. Ama bu çağrılara maalesef gerekli, samimi, zamanında bir cevap alamamıştır. Daha açıkça ifade etmeliyiz ki Türkiye terörle mücadelede yalnız bırakılmış bir ülkedir. Cevap vermek, işbirliği yapmak bir yana birçok ülke, Türkiye'de kan döken canilere, destek olmuştur, onlara eğitim vermiştir. Ya lojistik destek sağlamış ya himaye etmiş, kol kanat germiştir. 
     Hala bu himaye devam etmektedir. Bu ülkeler, bu ayıplarla yaşamaya devam ediyorlar. Şimdi, yaşanan bu vahşetten sonra bize taziye mesajı gönderen bazı ülkeler, tüyler ürperten bu manzara karşısında bir vicdan muhasebesi yapmalıdırlar. Bu, bize taziye mesajı göndermekten, daha anlamlı olur. Teröre karşı mücadelede daha etkili olur. Aksi, timsahın gözyaşlarıdır.'' 
     
     BU YILAN YAŞADIĞI SÜRECE ONLARI DA SOKACAKTIR 

     Hükümet Sözcüsü ve Adalet Bakanı Cemil Çiçek, Türkiye'yi vuran terörün, er veya geç bir gün ''timsah gözyaşı döken'' ülkeleri de vuracağını ifade ederek, ''Hatta bu yılan yaşadığı sürece, onları da sokmaktadır ve sokacaktır'' dedi. 
     Çiçek, Bakanlar Kurulu toplantısının ardından yaptığı açıklamada, toplantıda, İstanbul'daki terörist saldırıların ele alındığını bildirdi. 
     Eli kanlı bir kısım teröristlerin, Türkiye'ye taziye gönderen ülkelerin bazılarında eli kolu serbest dolaştığını belirten Çiçek, bu ülkelerde bu örgütlerin derneklerinin bulunduğunu, rahatça barınabildiklerin ve örgüt adına para toplayabildiklerini, toplantılar düzenleyebildiklerini ve eylemler yaptığını kaydetti. 
     Türkiye'nin ''terörist'' dediklerini, bu ülkelerin ''özgürlük savaşçısı'' olarak kabul ettiğini, siyasi iltica hakkı tanıdıklarını ifade eden Çiçek, ''Bunları sırf Türkiye'nin huzuru, istikrarı bozulsun, kalkınma çabaları sekteye uğrasın diye desteklemişlerdir ve desteklemektedirler. Bunda da bir ölçüde başarılı olmuşlardır.'' dedi. 
     Bu ülkelerin, bunları ''politik bir enstrüman olarak kullandığını dile getiren Cemil Çiçek, bu ülkelerin teröristlerle ''içli-dışlı'' olduklarını ve bu ''canileri'' kullandıklarını söyledi. Türkiye'nin bazı teröristlerin iade taleplerinin ve işbirliği arayışlarının ''sudan bahanelerle'' ya geri çevrildiğini ya da ''askıda'' tutulduğunu kaydeden Çiçek, ''O zaman, bu taziyelerin ne önemi var Ne ifade ediyor Ya da ne ifade edecek '' diye sordu. 
     Çiçek, şöyle devam etti 
     ''Biz inanıyoruz ki bugün Türkiye'yi vuran terör, er veya geç bir gün onları da vuracaktır. Hatta bu yılan yaşadığı sürece, onları da sokmaktadır ve sokacaktır. Türkiye, terörle mücadelede sonuna kadar kararlıdır. Hiçbir yılgınlığa, tereddüte kapılmadan, kendine güvenerek, soğuk kanlılıkla ama kararlılık içinde bu işin üstesinden geçmişte gelmiştir, bugün de gelecektir. Bundan hiç kimsenin en ufak şüphesi olmasın. Bütün vatandaşlarımız, devletimize ve bize güvensinler. Türkiye, inandığı yolda, kararlılık içerisinde yürümeye devam edecektir. Bize mesaj gönderen tüm ülkelere öncelikle teşekkür ediyoruz. Ama bilinsin ki mesaj değil, insanlık adına insanlığın geleceği adına uluslararası işbirliği, ortak mücadele, kararlı bir tavır istiyor Türkiye... Herkes, terörü ve teröristi iyi anlamalı ve iyi tanımlamalı. Belki de bu çağın vebası, kendi sınırlarına da girmeye başlamıştır. Bu gerçek iyi kavranmalıdır. İnanıyoruz ki bu konudaki kararlılığımız, kısa sürede netice verecektir.'' Çiçek, sinagog bombalarını hangi örgütün yaptığına ilişkin somut bir bulgu olup olmadığının sorulması üzerine, her türlü istihbaratın ve bilginin değerlendirildiğini ve failleri ortaya çıkarmaya çalıştıklarını söyledi. 
     Cemil Çiçek, "istihbarat zaafı" bulunduğuna yönelik iddialarla ilgili bir soru üzerine, bu iddiaların olabiceğini belirterek, bu konuda eksiklik bulunup bulanmadığına ilişkin bir değerlendirme yapıldığını bildirdi. 
     Bakan Çiçek, bir soru üzerine terörün ne adına işlenirse işlensin "terör" olduğunun altını çizerek, "Allah'ın verdiği canı, hiçkimse başka bir sebeple alma hakkına, hukukuna sahip değildir. Nitekim, bir kısım terör örgütlerinin başına İslam kelimesi gelmesi onları yüceltmez. 
     Kaldı ki terörle islamın bağdaşmayacağı kesindir. Çünkü İslam kelime anlamı itibariyle barış demektir. Kan içicilerle barış mesajı veren bir dinin, aynı noktada kesişmesi asla mümkün değildir" dedi. 
     Hükümet Sözcüsü Çiçek, Bakanlar Kurulu'nda Kültür ve Turizm Bakanı Erkan Mumcu'nun 2004 yılının turizm beklentileri ve planlamasına ilişkin bilgi verdiğini söyledi. Türkiye'nin terör olaylarına takılıp kalmayacağını vurgulayan Çiçek, turizmin önemine değindi. 
     Çiçek, Merkez Bankası Başkanı Süreyya Serdengeçti'nin para politikaları ve Banka'nın faaliyetleriyle ilgili kapsamlı bir raporu bakanlara sunduğunu kaydetti. Çiçek, rapora göre, ekonomik göstergelerin iyiye gittiğini ve hedeflerin tutturulduğunu belirtti. 
     
</TEXT>
</DOC>
