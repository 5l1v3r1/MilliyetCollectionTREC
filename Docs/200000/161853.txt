<DOC>
<DOCNO> 161853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/son/soneko13.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
OPEC, dolardan vazgeçmiyor... 
</HEADLINE>
<TEXT>

     Petrol İhraç Eden Ülkeler Örgütü'nün OPEC , petrol satışlarında ABD Doları yerine euroya geçmeyi düşünmediği bildirildi. 
     OPEC Başkanı ve Katar Petrol Bakanı Abdullah el Attiye, ABD Doları'nın euro ve Japon Yeni karşısında uğradığı değer kaybının petrol ihracatçılarının zararına olduğunu, ancak buna rağmen dolar yerine euro karşılığında satış yapmayı düşünmediklerini söyledi. 
     ''Dolar euro karşısında yüzde 20 değer yitirdi. Bu petrol ithal eden ülkeler açısından indirim anlamına geliyor'' diyen el Attiye, ''Buna rağmen dolardan euroya geçmeyi düşünmüyoruz. Bu çok güç bir işlem. Hem tut ki 6 ay sonra bu sefer euro değer yitirdi, o zaman haydi yeni baştan dolara dönmek gerekecek'' diye konuştu. 
     
</TEXT>
</DOC>
