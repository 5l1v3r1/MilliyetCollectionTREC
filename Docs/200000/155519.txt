<DOC>
<DOCNO> 155519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/yasam/yas01.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Azrail, Yılmaz'ı sahada buldu 
</HEADLINE>
<TEXT>

OYAK Renault'nun genç futbolcusu Yılmaz Bayram, ani bir kalp kriziyle sahanın ortasında yere yığıldı... 
     Türkiye Üçüncü Futbol Ligi'nde mücadele eden OYAK Renault'da forma giyen Yılmaz Bayram 23 , takımının Gemlikspor'la yaptığı hazırlık maçında topu göğsüyle karşıladıktan sonra 'ani kalp durması' sonucu yaşamını yitirdi. 
     Gemlikspor, Trabzon'da yapılacak Üçüncü Futbol Ligi'ne yükselme maçlarına hazırlık amacıyla dün kendi sahasında OYAK Renault'la karşı karşıya geldi. Gemlik Atatürk Stadı'ndaki maçın ilk yarısı 3 - 0 OYAK Renault'nun lehine bitti. İkinci yarıda ise tüm futbolcuları yasa boğan bir gelişme yaşandı. 
     Gemlikspor kalecisi Gökhan'ın 65'inci dakikada yaptığı degaj vuruşunda topu göğsüyle kontrol eden Bayram, pas verdikten sonra aniden yere yığıldı. 
     
     Ambülansta can verdi 
     İlk müdahaleyi statta bulanan masör ve sağlık ekiplerinin yaptığı genç futbolcu, '112 Acil Servis' ekibince Gemlik Devlet Hastanesi'ne götürülürken yolda can verdi. Hastanede yapılan muayenede, 'Ani kalp durması' sonucu öldüğü belirlenen Bayram'ın cesedi, Bursa Adli Tıp Morgu'na kaldırıldı. 
     OYAK Renault Teknik Direktörü İsmail Ertekin, Bursa Merinosspor'dan bu sezon transfer edilen Bayram'ın ölümünün kendilerini çok üzdüğünü belirterek, "Yılmaz'ın topa müdahale ettiği sırada herhangi bir çarpışma olmadı. Topu göğsüyle kontrol edip pas verdikten sonra yere yığıldı" dedi. 
     

</TEXT>
</DOC>
