<DOC>
<DOCNO> 196254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/spor/aspo.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
MAZERET ÇOK FUTBOL YOK 
</HEADLINE>
<TEXT>

   Şenes Erzik, Haluk Ulusoy'un eleştirilerine sert yanıt verdi, "Gereksiz tartışmaları bıraksınlar, Letonya'yı nasıl eleriz ona baksınlar" dedi 
      HALİL ÖZER 

   
   'İyi oynamıyoruz' 
   LETONYA maçından sonra Fransız hakem Gilles Veissiere'ye tepki gösteren Futbol Federasyonu Başkanı Haluk Ulusoy'un eleştiri oklarını Şenes Erzik'e de çevirmesi UEFA Asbaşkanı'nı kızdırdı. Erzik, federasyona sert yanıt verdi ve "Bu tartışmaları bıraksınlar. Şimdi "Letonya'yı nasıl eleriz " onu düşünsünler. Acaba hangi göz sahada iyi futbol oynadığımızı söyleyebilir. Futbolcuları da yanlış yönlendirmesinler" ifadelerini kullandı. 
   
   'Tek suçlu hakem mi ' 
   YENİLGİDE sadece hakemin suçlu olmadığına dikkat çeken Erzik, "Tamam hakem kötü yönetti. Ancak tek sorumlusu hakem mi Diyorlar ki, UEFA bizi istemiyor. Letonya'yı mı ister, bizi mi ister acaba" dedi. Ulusoy'un "Letonya nasıl 1.5 milyon dolar prim dağıtır" açıklamasına da Erzik, "Tabii verecekler. Portekiz'e giderlerse UEFA'dan 7.5 milyon euro katılım payı alacaklar. Biz de ne primler verdik, kimse sesini çıkarmadı" yorumunu getirdi. 
   
   'Katar'dan buluyorlar' 
   FUTBOL dünyasında sıradan bir insan olmadığını söyleyen Şenes Erzik, "Sayın Ulusoy gerektiği zaman beni Katar'dan buluyor. Letonya'ya niye davet etmedi El insaf. Protokolü bilmiyorlarsa öğrensinler. Ben Federasyonun Onursal Başkanıyım. O kadar insanı çağırdılar, bana "gel" demediler. Davet edilmediğim yere niye gideyim. Letonya'da olsam bile hakemin işine karışamazdım. Rövanş maçına çağırsalar da çağırmasalar da gideceğim" dedi. 
   
   'Gözlemci çözerdi' 
   MİLLİ Takım'ın son dönemlerde kötü oynadığına dikkat çeken Erzik, sözlerini şöyle tamamladı "Letonya'da sahanın ısıtılmadığından şikayet ediyorlar. Peki maç öncesi yapılan toplantıda neden UEFA gözlemcilerine durumu bildirmediler. Lütfen mazeret aramayı artık bıraksınlar. Herkes çarşamba oynayacağımız rövanş maçına odaklansın. Nasıl daha iyi oynarız, onu araştırsın. Çünkü kötü futbol konusunda herkes hem fikir." 
   
   Banko Hakan Şükür    Şenol Güneş, Letonya'da oynatmadığı yıldız futbolcuyu bu kez ilk onbirde sahaya sürecek. A Milli Takım'ın hocası eksiklerin fazlalığı nedeniyle Ümit Takım'dan da takviye almayı düşünüyor 
   BİLAL MEŞE 

   Ahmet Yıldırım gelebilir 
   ŞENOL Güneş tarafından Letonya maçının 18 kişilik kadrosuna alınmayan Hakan Şükür rövanşta banko oynayacak. Üç futbolcumuzun cezalı olması nedeniyle Güneş'in, Ümit Takım'dan takviye alabileceği ileri sürüldü. Milli Takım'a yakın çevreler Güneş'in bu tercihini savunmaya dönük kullanabileceği ve Ahmet Yıldırım'ı da kadroya çağırabileceğini vurguladılar. Raşit Çetiner'in ise Güneş'ten Almanya maçı için Tuncay'ı istediği belirtildi. 
   
   Çobanoğlu kızgın 
   MENAJER Can Çobanoğlu ise Hakan Şükür ile ilgili iddiaları "iftira" olarak nitelendirdi. Hakan Şükür'le ilgili spekülasyonların Ay - Yıldızlı ekibi olumsuz etkilediğini de hatırlatan Çobanoğlu, "Bazı yazarlar kendi kişisel tatminleri için Hakan Şükür'ü kullanmaktan artık vazgeçsinler" diye konuştu. Bu arada Hakan'ın, karşılaşma öncesi kramponların değişimi sırasında takım arkadaşlarına tek tek yardım ettiği de belirtildi. 
   
   Letonya'ya misilleme    Özel bir uçakla dün İstanbul'a gelen Letonya kafilesi havalimanında narkotik köpekleri tarafından didik didik arandı. Bir saat pasaport kontrolü yapıldı, yeniden vize aldırıldı 
   SİNAN TOROS 

   Tartışma yaşandı 
   RİGA'DA Milli Takım kafilesine büyük sıkıntılar yaşatan Letonyalılar dün geldikleri İstanbul'da gerekli dersi aldılar. İşlemlerini yaptırabilmek için pasaport kontrol noktasında yaklaşık bir saat bekleyen, kendilerine ayrı bir kontuar açılmasını isteyen Letonya kafilesi ile Türk emniyet güçleri arasında tartışmalar yaşandı. Diğer yolcular gibi sırada bekleyen Letonyalılar ardından vize problemi ile karşılaştılar. 
   
   Liste krizi 
   LETONYALI yetkililer Milli Takım futbolcularının ve kafilenin isim listesini Türk Futbol Federasyonu'na gönderdiklerini ileri sürerken, emniyet yetkilileri kendilerine böyle bir listenin ulaşmadığını söylediler. Bunun üzerine Letonya Milli Takımı tek tek vize alarak giriş yaptı. Bagajlarını almak üzere banta giden Letonya kafilesinin tüm bavulları da uyuşturucu bulmada uzman köpekler tarafından didik didik arandı. 
   
   Şenol Güneş beyin yıkıyor    MEHMET DEMİRCAN 

   LETONYA maçının hazırlıklarını sürdüren Milli Takım'da teknik heyet futbolcuları morallendirmek ve motivasyonlarını artırmak için çeşitli yollara başvurdu. Oyuncuları rahatlatmak için filmler izlettirildiği, aileleriyle görüşmelerinin sağlandığı belirtildi. Güneş'in de toplantılarda "Size Riga'da yapılanları unutmayın, fair - play içinde karşılığını verin" dediği öğrenildi. 
   GÜNEŞ'İN, "Herkes ilk maçta olanları gördü. Türkiye sizden rakibi ezerek yenmenizi bekliyor. Çünkü siz de çok iyi biliyorsunuz ki, Letonya'dan çok üstünsünüz. Sizler Portekiz'de olmayı hakediyorsunuz. Türk insanı finalleri hakediyor" diye konuştuğu da bildirildi. Bu arada Ay - Yıldızlı ekibimiz çalışmalarını sürdürürken Letonya maçında cezalı olan Rüştü, Emre Aşık ve Fatih de idmana katıldı. Şenol Güneş'in antrenman sırasında uzun süre Haluk Ulusoy ile sohbet etmesi dikkat çekti. 
   
   Bu nasıl atama    Rövanş maçına Letonya ile ticari ilişkileri olan İsveç'ten Frisk'in verilmesi tepki aldı 
      Soru işareti 
   UEFA Hakem Komitesi, A Milli Takım'ın yarın Letonya ile oynayacağı kritik rövanş maçında İsveçli hakem Anders Frisk'i görevlendirdi. Ancak bu atama kafalarda bir çok soru işareti yarattı. İlk maçta Fransız Gilles Veissiere'den dili yanan Ay - Yıldızlı ekibimiz, UEFA'nın gözde hakemlerinden biri olmasına rağmen iki nedenden dolayı Anders Frisk'e şüpheyle yaklaşıyor. 
   
   Ticari bağ var 
   LETONYA'NIN İsveç ile çok büyük ticari ve kültürel bağlarının bulunması, ayrıca grup elemelerinde İsveç'in Letonya'ya evinde 1-0 yenilerek rakibine baraj maçı oynama şansı vermesi şimdiden polemik konusu oldu. Frisk ile gerek kulüpler, gerekse milli takım bazında da hiçbir maçı kazanamadık. Bu arada İsveçli hakemin yardımcılıklarını ise Kenneth Petersson ve Peter Ekström yapacak. 
   
   Frisk'in yönettiği maçlar 13.11.1999-Dublin Serbest İrlanda-Türkiye 1-1 Euro 2000 18.04.2001-Madrid Real Madrid-Galatasaray 3-0 Şamp. Ligi 18.09.2001-İstanbul Fenerbahçe-Barcelona 0-3 Şamp. Ligi 13.03.2002-Roma Roma-Galatasaray 1-1 Şamp. Ligi 
   
   Milli Takım neden gergin    'Başarı için stres gerekli' 
   Oyuncularımız gergin değil. Futbol diğer sporlardan çok farklı. Uyarı düzeyi yüksek. Dolayısıyla sporcuların belirli uyarı içinde olması lazım. Eğer sporcu bu uyarı düzeyini yakalayamazsa konsantre olamaz. Aşırı uyarılırsa o zamanda gerginlik içine girer. Sporda ideal performans için optimum uyarıya, yani optimum strese ihtiyaç duyulur. Oyuncu kondisyon eksikliği varsa, duygusal olarak hazır değilse ya saldırganlaşır, ya da donuklaşır. 
   Turgay Biçer Milli Takım mentoru 
   
   Profesyonel değiller 
   Futbolcularımız hem İngiltere, hem de Letonya maçında yeterli profesyonel düzeye ulaşamadıklarını gösterdiler. Profesyonellik sadece para almak değildir. Profesyonellik sahada kendini kontrol etmektir. Ama biz bunu yapamadık. Ayrıca Letonya maçında rakibimiz galibiyeti daha çok istiyordu. Biz ise olaya formalite maçı olarak baktık. Futbolcularımız sanki sahada 'Şu küçük takım yolumuzdan çekilse de Portekize'e gitsek artık' diye bakıyordu. 
   Acar Baltaş Milli takım eski mentoru 
   
   Veissiere amacına ulaştı    TÜRKİYE'YE Letonya maçında yaşanan krampon krizi nedeniyle para cezası geleceği öğrenildi. Fransız hakem Gilles Veissiere'in raporunda, "Türk oyuncular nizami krampon giymemekte direndi. O yüzden karşılaşma 15 dakika geç başladı" ifadelerini kullandığı, UEFA'nın da ilk toplantıda para cezası vereceği kaydedildi. 
   
   Ne dediler    Luce temkinli 
   BEŞİKTAŞ Teknik Direktörü Mircea Lucescu, Türkiye'nin Letonya'dan daha güçlü bir ekip olduğunu, ancak rövanş maçının kolay olmayacağını söyledi. Rumen hoca, Ay - Yıldızlı ekibimizin tecrübe ve oyun organizasyonu açısından çok ağır bastığını belirtti, "Ancak çok sabırlı olmak gerek. Seyirciler, hemen gol bulunması için baskı kurmamalı. Ben her şeye rağmen Türkiye'ye güveniyorum" diye konuştu. 
   
   Terim güveniyor 
   GALATASARAY Teknik Direktörü Fatih Terim, Milli Takım'ın rövanşta gereken sonucu elde ederek adını finallere yazdıracağına inandığını söyledi. Terim, "Rakibin bizimle aynı güçte olmadığı ortada. Bu ekibin hocasına ve futbolcularına güveniyorum. Yollarda bazen buna benzer kazalar yaşanabilir. Ama İstanbul'da kesinlikle farklı olacak ve doğal olarak da turu geçeceğiz" diye konuştu. 
   
   Aybaba'dan destek 
   TRABZON Teknik Direktörü Samet Aybaba da, Şenol Güneş'e destek verdi. Aybaba, "Letonya bizden kötü bir takım. Bu tip müsabakaları iki maç üzerinden değerlendirmek lazım. Rövanş farklı olacak" dedi. Tecrübeli hoca, "Adınız Milli Takım için geçiyor. Ne düşünüyorsunuz" sorusuna ise "Her antrenör böyle bir görevi ister. Ancak ben Şenol Güneş'i çok yetenekli buluyorum. Ayrıca sözleşmesi de sürüyor" yanıtını verdi. 
   
   
</TEXT>
</DOC>
