<DOC>
<DOCNO> 160545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/soneko26.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sebze fiyatları yağışlı hava nedeniyle ucuzlamadı... 
</HEADLINE>
<TEXT>

     Akdeniz bölgesinde hava koşullarının mevsim normallerinin altında soğuk ve yağışlı gitmesi, bazı sebze fiyatlarının aynı kalmasına neden oldu. 
     Ziraat Odası ile Toptancı Hal Müdürlüğü yetkililerinden alınan bilgiye göre, soğuk ve yağışlı hava, sera sebzelerinde olgunlaşmayı geciktirdi. Olumsuz hava koşulları nedeniyle seralarda hasat süresi de uzadı. Bu nedenle yaz mevsimi gelmesine rağmen sebze fiyatlarında ucuzluk yaşanmadı. Yetkililer, hava koşulları nedeniyle Toptancı Hali'ne ürün girişinin az olduğunu bildirdiler. 
     İlgililer, sebze fiyatlarının, Haziran ayının ikinci haftasından itibaren ucuzlayabileceğini söylediler. 
     Antalya Büyükşehir Belediyesi Toptancı Hali'nde sera ürünü sivri biber geçen haftaya göre 50 bin lira artarak 450 bin liraya çıktı. Dolmalık biber geçen haftaki değerini korudu ve 700 bin liradan satıldı. Muhacir biber 100 bin lira artışla 600 bin liradan işlem gördü. Kaliforniya ve kapya cinsi biber fiyatları 1'er milyon lira düşüşle 2'şer milyon liradan alıcı buldu. Macar biberi de geçen haftaki değerini koruyarak 1 milyon 800 bin liradan satıldı. 
     Sera domatesi 100 bin, salkım domatesi de 200 bin lira ucuzlayarak 1 milyon 200'er bin liradan müşteri buldu. 
     Geçtiğimiz hafta ucuzlayan taze fasulye bu hafta 1 milyon lira arttı ve 2 milyon liradan işlem gördü. Havuç fiyatı 200 bin lira düşüşle 1 milyon 200 bin liradan alıcı buldu. 
     Kabak fiyatları cinslerine göre değişti. Dekorlu kabak renkli 4 milyon 800 bin lira, bal kabak 3 milyon lira, sera kabak ise 800 bin liradan işlem gördü. 
     Taze patlıcan fiyatı 100 bin lira, sera patlıcan 50 bin lira artarken topak patlıcan ise geçen haftaki değerini korudu. Taze patlıcan 1 milyon liradan diğerleri de 700-750 bin liradan satıldı. 
     Kuru sarmısak yine 4 milyon liradan satılırken, taze sarmısak da 1 milyon 800 bin liradan işlem gördü. 
     Karpuz fiyatları kalitesine göre 400'er bin lira düştü. Birinci kalite karpuz 400 bin liradan, kavun da 1 milyon 200 bin liradan satılıyor. Kiraz fiyatları da 1 milyon lira düşüşle 2 milyon liradan işlem gördü. Şeftali ise 3 milyon liradan alıcı buldu. 
     
</TEXT>
</DOC>
