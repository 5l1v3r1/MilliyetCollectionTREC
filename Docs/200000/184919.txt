<DOC>
<DOCNO> 184919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/spor/yguven.html </URL>
<DATE> 2003/09/27/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Büyük ikramiye 
</HEADLINE>
<TEXT>

   
   İnsanın memleketi gibi yok valla. Huzur, moral, sevgi, puan hepsi Adana'da... Büyük ikramiye gibi geldi Adana deplasmanı Fatih hoca'ya... İkramiye büyüktü ama Fatih hoca da biletini almıştı doğrusu... 
   Sıradışı bir kuruluşu vardı Galatasaray'ın... Öyle bir kurgu ki, sahadaki Galatasaraylılar'ın kişisel becerilerini ortaya çıkarıyordu. Mesela Prates... Hapis olduğu geri dörtlünün sağından özgürlüğüne kavuşmuş, dilediği gibi ileri çıkabiliyordu. Hem de ne çıkış izli mermi gibi... Defans sahaya dizilişe göre dörtlü de görünse Galatasaray geride Bülent ve De Boer'in tecrübeleriyle yetiniyordu. Gerçi Orhan Ak da vardı ama, olmasa da olabilirdi. Terim, kanının son damlasını kullanan Adanaspor takımının stratejisini tahmin etmiş olmalı Santrada pres, ileri topları faulle kesme ve Necati ile şansını deneme... Bir de Hakan Şükür'ün nöbetçisi yaptıkları Timur. Doğrusu, adım attırmadı Galatasaray'ın santrforunu... 
   İlk yarı santra civarı Adanaspor mayınlarıyla dolu olunca, sağdan Sabri ve Prates'le ayak uçlarına basarak sıfıra inmeyi tercih ediyordu Galatasaray... Orta alandaki Volkan kafayı çalıştırıp sol koridora kaçtığında onu bulan her uzun pas Adanaspor kalesinde patlıyordu. Canına dişine takmış bir sürü Galatasaraylı vardı sahada... Kolay değil Galatasaray'da bıçak kemiğe dayanmıştı, kimi keseceği belli olmazdı. 
   Terim'in takımda varyasyonlar yapmasına alıştık ama ikinci yarıda Sabri'yi defansa çekmesi, bu arada Ayhan'ın tükenmesi ve Adanaspor'un kaybedecek birşeyi kalmaması ikinci 45 dakikanın kaderini çizdi. Zaten 46. dakikadan itibaren Galatasaray'ın aklı Şampiyonlar Ligi'ndeydi. Kanıt takımın en iyisi Prates'in saha dışına alınması. Berkant'ta yerini Bratu'ya bırakınca kalan dakikalarda tam anlamıyla iki golün üstüne yatma duygusu hakim oldu Galatasaray'da... Şu zor günlerde deplasmanda kazanılan puanlar büyük ikramiye gibiydi. Bir dahaki çekiliş ne zaman, nerede o önemli... 
   
      
   
</TEXT>
</DOC>
