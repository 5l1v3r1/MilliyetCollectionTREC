<DOC>
<DOCNO> 182273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/son/sondun18.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'dan açıklama Erdoğan'ın ziyaret tarihi belli değil... 
</HEADLINE>
<TEXT>

     İran Dışişleri Bakanlığı sözcüsü Hamid Rıza Asefi, Başbakan Recep Tayyip Erdoğan'ın İran ziyareti konusunda kesin bir tarih belirlenmediğini söyledi. 
     Asefi, bugün düzenlediği haftalık basın toplantısında, Başbakan Erdoğan'ın İran ziyaretinin ertelendiği ya da iptal edildiği haberlerinin hatırlatılması üzerine, şöyle dedi 
     ''Başbakan Erdoğan'ın İran'ı ziyareti için bir tarih belirlenmedi. Bu ziyaretin ertelendiği ya da iptal edildiği gibi bir ifade kullanamayız. Böyle bir ziyaret konusunda taraflar anlaşmıştır, ancak henüz bir tarih belirlenmemiştir, bu yüzden ziyaretin ertelendiği ya da iptal edildiği doğru değildir.'' 
     
     ARAFAT'IN SÜRGÜN KARARI 
     Asefi, İran yönetiminin, İsrail'in Filistin Devlet Başkanı Yaser Arafat hakkındaki sürgün kararını ''şiddetle kınadığını'' vurgulayarak, şunları söyledi 
     ''Siyonist rejim, Filistinlilere kasıtlı suikastlar düzenleyerek ve Filistinli yetkililer hakkında sürgün kararı alarak bölgede barışın önündeki gerçek engel olduğunu kanıtlamıştır. Bu önlem, Filistinlilerin, özellikle Arafat'ın hakkını görmezden gelmektir.'' İsrail'in Arafat'ı sürgün kararının bütün uluslararası düzenlemeler ve yükümlülüklere ters düştüğünü söyleyen Asefi, şöyle dedi 
     ''İran yönetimi, ABD Siyonist rejime yeşil ışık yaktığı ve bu rejimi desteklediği sürece Filistin halkının içinde bulunduğu durumun değişmeyeceğine inanıyor. Uluslararası toplum ve güçlü ülkeler Siyonist rejimin işlediği zulümlerin ve saldırganlığın tekrarını önlemelidir.'' 
     
     SÜLEYMANPUR'UN SERBEST BIRAKILMASI 
     Asefi, İngiliz mahkemesinin İran'ın eski Arjantin Büyükelçisi Hadi Süleymanpur'u kefaletle serbest bırakmasının, İran yönetiminin Süleymanpur'un masum olduğu konusundaki ısrarını doğruladığını belirterek, şunları söyledi 
     ''Başından itibaren İran'a, İran'ın vatandaşlarına ya da elçisi aleyhine bir belge olmadığını söyledik. Arjantin yargısı, sadece Siyonist rejimi hoşnut etmek için uluslararası ilişkilerde bir kaos yaratacak yanlış bir karar aldı.'' Arjantinli yargıcın, Süleymanpur hakkındaki iddialarını kanıtlayacak belgeleri İngiliz mahkemesine sunamadığını, bu dosyayla ilgili davanın bir an önce tamamlanmasını umduklarını söyleyen Asefi, Süleymanpur davası ve Irak'ta tutuklu iki İranlı gazetecinin İran ve İngiltere arasında çözülmesi gereken bir sorun olduğunu, İngiltere'nin Süleymanpur davasında gerçekleri göz önüne alacağını ve Arjantin yargısının Londra'nın çıkarlarını tehlikeye atmasına daha fazla izin vermemesini beklediklerini kaydetti. 
     Arjantinli yargıç Juan Jose Galeano'nun, Temmuz 1994'de Arjantin'in başkenti Buenos Aires'te 85 kişinin öldüğü Yahudilere ait AMIA adlı hayır kurumunun bombalanmasıyla ilgili uluslararası tutuklama kararı üzerine İngiltere'nin Durham kentinde tutuklanan Süleymanpur'un, sınır dışı edilme işlemleri başlatılana kadar kefaletle serbest bırakılmasına izin verilmişti. 
     Süleymanpur'un İngiltere'de tutuklanması, Tahran ile Londra arasında diplomatik krize neden olmuştu. 
     
</TEXT>
</DOC>
