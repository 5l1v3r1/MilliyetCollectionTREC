<DOC>
<DOCNO> 159075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sonspo23.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Inter'de revizyon... Cuper gidiyor mu 
</HEADLINE>
<TEXT>

     İtalya 1. Futbol Ligi takımlarından FC İnter'de Teknik Direktör Hector Cuper'in geleceği halen kesinlik kazanmazken, Kulüp Başkanı Massimo Moratti, Arjantinli teknik adamı henüz onaylamadı. 
     Yıldız futbolculardan oluşan bir kadroyla sezona iddialı başlayan İnter, hiçbir kupa kazanamayıp ligi 2. sırada tamamlayınca, bunun faturasını ödeyecek isim aranmaya başlandı. Başkan Moratti, İtalyan özel televizyonu ''İtalia 1''de yayınlanan bir spor programında, takımda revizyon olacağı sinyallerini verdi. ''Eğer''li konuşmayı tercih eden Moratti, ''Eğer Cuper kalırsa, bu sezona oranla daha az beklenmedik sonuç almalı. Ve kalırsa elbette ki olası tüm güveni alacak. Ayrıca istediklerini gerçekleştirmesi için yetkiye de sahip olacak'' dedi. 
     Ligin son maçında taraftarların astıkları kulübü ve yöneticileri protesto eden pankartları ''taraftarın haklı tepkisi'' olarak gösteren İnter kulübünün başkanı, ''Büyük olasılıkla yöneticilerde, üst düzeydekilerde de değişiklik olacak'' açıklamasında bulundu. 
     Moratti'nin Cuper konusunda tam kararını verememesi yüzünden İtalyan basınında Roberto Mancini ve Fabio Capello isimleri İnter'in olası yeni teknik direktörleri olarak tekrar yazılmaya başlandı. 
     Bu arada İnter Kulübü'nden yapılan açıklamada, Yardımcı Teknik Direktör Roberto Mario Gomez'in ailevi nedenlerden dolayı İnter'den ayrıldığı, Arjantin 1. Lig takımlarından birini çalıştıracağı duyuruldu. 
     Öte yandan İnter'den verilen resmi bilgilerde, bu sezon oynanan 58 maçta yüzde ,98'lik oranla en fazla kaptan Javier Zanetti'nin forma giydiği bildirildi. En fazla forma giyenler arasında Türk futbolculardan Emre Belözoğlu'nun 8, Okan Buruk'un da 18. oldukları görüldü. İnter'in bu sezon oynadığı 18 Şampiyonlar Ligi maçında Emre 12, Okan ise 7 kez forma giydi. 
     Tarihinde 13 kez lig şampiyonluğunu kazanan İnter, bu başarıyı son olarak 1988-89 sezonunda elde etmişti. 
     
</TEXT>
</DOC>
