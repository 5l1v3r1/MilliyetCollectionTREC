<DOC>
<DOCNO> 180069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sontur05.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İş ararken eş buldu 
</HEADLINE>
<TEXT>

     MEHMET AYDIN Muş DHA 

Türkiye İş Kurumu Muş İl Müdürlüğü'ne "iş" başvurusu yapan duyma ve işitme engelli İsmet Polat 25 , "iş" yerine Kurumun Müdürü Celalettin Ensarioğlu'nun kızı Esra ile dünya evine girdi. 
     İnşaatlarda amelilik yaparak geçimini sağlayan engelli Polat, İş Kurumu İl Müdürlüğü'ne iş için başvuruda bulundu. Kurum Müdürü Ensarioğlu, kısa sürede iletişim kurduğu Polat'a kızı Esra'nın da kendisi gibi duyma ve işitme engelli olduğunu söyledi. Komşu kızlarının yardımıyla Esra ile tanışan Polat'ın, durumu anlattığı ailesi Esra'yı babasından istedi. 
     "İş" ararken kendisine bir "eş bulan Polat, düğün masrafının karşılanması için de Valiliğe başvurdu. Vali Yardımcısı İbrahim Küçük'ün yardımıyla Suveren Köyü'nde yapılan çiftin düğününe katılım büyük oldu. 
     Gelinin babası Ensarioğlu, "Polat'ı iş istemeye geldiği gün tanıdım. Kaydını yaptık, sonra sohbet ettik. Kendisi gibi engelli olan kızımla tanışmış. Evlenmek istediklerini söylediler. Ben de olumlu karşıladım. Damadım henüz iş bulamadı ama benden kızımı aldı" diye konuştu. 
     Damadın babası Adil Polat ise "Bir engelli evladım vardı, şimdi iki oldular" dedi. 
     
</TEXT>
</DOC>
