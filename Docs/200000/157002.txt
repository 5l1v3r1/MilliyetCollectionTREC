<DOC>
<DOCNO> 157002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/spor/spo05.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Rallide start günü 
</HEADLINE>
<TEXT>

İzmir’de üç gün sürecek Tofaş Rallisi’nde birçok yerli ekibin yanısıra, Avrupa Şampiyonası’nı takip eden yabancı pilotlar da mücadele edecek. 
     AVRUPA Ralli Şampiyonası’nın 3. ayağı olarak düzenlenen 32.Tofaş Rallisi, bugün saat 15.30’da İzmir Fuar Alanı’ndan verilecek startla başlayacak. Yerli ve yabancı 60 civarında ekibin mücadele edeceği rallide 286.10 kilometresi özel etap olmak üzere üç ayakta toplam 998.44 kilometre kat edilecek. Türkiye Şampiyonası’nın 2. ve en yüksek katsayılı yarışı da olan rallide ekipler, Seferihisar, Urla, Menderes ve Balçova’da 15 özel etap geçecek. 
     TOFAŞ Rallisi’nin iddialı Türk sürücüleri arasında Ford WRC’si ile Hazır Kart Rally Team’den Serkan Yazıcı ve Super 1600’de yarışacak Fiat Abarth’tan Volkan Işık ile Citroen Sport’tan Ercan Kazaz bulunuyor. Ralliseverler için ilk kez üç özel seyirci alanı oluşturulan yarışta, bugünkü seyirci süper spesiyali de Pınarbaşı Pisti’nde gerçekleşecek. Ralli, pazar günü 16.00’da yine fuarda tamamlanacak. 
     
Süper ralliye süper rehber      2003 motor sporları basın sponsoru Milliyet, Dünya Ralli Şampiyonası’nda olduğu gibi, Avrupa Şampiyonası ayağı olan 32.Tofaş Rallisi öncesi de okurları için özel rehber hazırladı. Sekiz sayfalık "otospor" rehberinde, ralliye katılan ekipler, pilotlar ve rallinin özellikleriyle ilgili en yeni haberlerin yanısıra seyircilerin yarışı rahat izlemesi için gerekli bilgiler de yer alıyor. Otospor rehberinizi, bugün Milliyet ile birlikte almayı unutmayın. 
     

</TEXT>
</DOC>
