<DOC>
<DOCNO> 167689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sontur26.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan meydan okudu YÖK yasasını çıkaracağız... 
</HEADLINE>
<TEXT>

     Başbakan Recep Tayyip Erdoğan, parlamentonun aralıksız çalıştığını belirterek, ''Artık ana muhalefet partisi pes etmeye başladı'' dedi. 
     Erdoğan, AK Parti Kayseri Kongresi'nde yaptığı konuşmada, milletin, kendilerine büyük mesuliyet yüklediğini belirterek, gece- gündüz çalıştıklarını kaydetti. 
     Zaman zaman bazı sıkıntılarla karşılaştıklarını, bunları aşmak için çabaladıklarını anlatan Erdoğan, şunları söyledi 
     ''Sistemin içinde sıkıntılar yok değil, vardır. Bu sıkıntıları, yasama organını en ideal şekilde çalıştırarak aşmanın gayreti içindeyiz. Gece-gündüz çalışan bir parlamento var. Artık ana muhalefet partisi pes etmeye başladı. Niye Diyorlar ki, Yaz tatili başladı . Biz de diyoruz ki, daha çıkaracağımız çok kanun var. Bunları çıkaracağız ki Türkiye huzur, sükun bulsun.'' AB üyeliği sürecinde 1 Ağustos'a kadar 7. Uyum Paketi'ni çıkarmaları gerektiğini ifade eden Erdoğan, ''Avrupalılar bile, Bizi şaşırttınız, bu kadar işi nasıl hallediyorsunuz dediler'' diye konuştu. 
     Başbakan Erdoğan, YÖK Yasası ile ilgili olarak da şunları söyledi 
     ''YÖK Yasası'nı çıkaracağız. Bu konuda da kararlıyız. Bu ülkede herkes yerini bilecek. Siyasetçinin görevi belli ise bilimadamının da görevi belli. Bilim adamına saygısızlığı asla kabul etmeyiz. Bilimadamı yerini bilmeli. Yerini bilmezse kusura bakmasın. Bu ülke, bilime ideolojinin deli gömleğini giydirenlerden çok çekti.'' 
     
     "MESLEK LİSELERİNE AĞIRLIK VERECEĞİZ" 

     Meslek sahibi gençlik yetiştirmek istediklerini ifade eden Erdoğan, şunları söyledi 
     ''Bilim teknolojisini ülkemizde hissedilir hale getireceğiz. Gelişmiş ülkelerde liselerin yüzde 60-70'i meslek lisesi. Biz de neredeyse tamamı düz lise. Biz bir hamle ile düz liseleri biraz daha geri çekeceğiz, meslek liselerine ağırlık vereceğiz. Bilgisayar eğitimi veren meslek liselerine. Mahir bir gençlik yetişsin istiyoruz.'' Hayırseverlerin yaptırdıkları okul gibi şeylerin masrafların ancak yüzde 5'ini masraftan düştüğünü hatırlatan Erdoğan, hayırseverlerin yaptıkları giderlerin tamamının düşüleceği belirtti. Erdoğan, ''Biz ille de parayı devlete ver, devlet yapsın derdimiz yok. Bizim amacımız, bağcıyı dövmek değil, üzüm yemek'' dedi. 
     
     ''SUSMAMIZ BU İŞİN STRATEJİSİ GEREĞİ'' 

     Yolsuzluklarla ilgili konulara da değinen Erdoğan, şöyle devam etti 
     ''Damardan girdik. Hortumcularla ilgili damardan girdik. Bu adresi bilmek isteyen bazı köşe yazarları var. Bunlara sesleniyorum bu işin tekniğinde adres verilmez. Adres verildiği zaman hedefler şaşar ve varmak istediğiniz noktayı bulamazsınız. Hiç adrese gerek yok. Biz netice alırız, neticeyi de milletimize sunarız. 
     İlköğretimde bütün kitapları bedava veriyoruz. Maliyeti yaklaşık 250 trilyon. Soruyorlar kaynak Hortum... Fakir fukaranın çocuğunu özel okulda okutacağız. 23 Ağustos'ta bir sınav var. Bu sınava 25 bini aşkın öğrenci müracaat etti. ilk 10 bin öğrenciyi ücretsiz olarak özel okullarda okutacağız. Kaynak, hortumcu... Hortumlar kesiliyor. Bu olaylarla ilgili çok doyurucu bilgiler vereceğiz. Susmamız bu işin stratejisi gereği. Açıklayacağız.'' Turcell ve Telsim'in gelirleri hakkında da bilgi veren Erdoğan, şunları kaydetti 
     ''Bugüne kadar telekom 1 alırken bunlar 4 alıyordu. Dönemimizde dava açıldı ve sonuçlandı. Şimdi yüzde 50 onlara yüzde 50 telekoma. Geçen ayın rakamıyla birinden ayda 11 trilyon, diğerinden 44 trilyon. Şimdi bunların geçmişe yönelik süreci var ki onunla ilgili de dava açıldı. O davada neticelendiğinde de, o rakam geldiğinde, o zam şok olacaksınız. Kaynakları görüyormusunuz nasıl geliyor. Daha çok bunun devamı var. Konuşulması gereken zamanda konuşulur. Zansız konuşulursa olumsuz sonuç verir. 
     Erdoğan, kamu işyerlerinde çalışan işçilere yapabilecekleri zam konusunda da bilgi vererek, kendilerinin ancak bu kadar zam verebileceklerini bildirdi. 
     Seçmenlerden, belediye seçimlerinde bütün belediyeleri AK Parti'ye teslim etmelerini isteyen Erdoğan, ''Bizim bir heyecanımız var. Benim insanım da insanca yaşama hakkını kazansın. Kayseri'nin dışı da merkezin güzelliğine kavuşsun. Bu da AK Parti'nin belediyesi ile olur'' diye konuştu. 
     
     ''BATI NE KADAR KALKINMIŞSA DOĞU DA O KADAR KALKINACAK'' 

     Türkiye'yi hep beraber ayağa kaldıracaklarını ifade eden Erdoğan, şunları söyledi 
     ''İnşallah aydınlık yarınların Türkiye'sini hep birlikte kuracağız. Birbirimizle elele vereceğiz, omuz omuza vereceğiz, ama şunları unutmayacağız. 3 tane kırmızı hattımız var 'Birincisi asla dine dayalı milliyetçilik yapmayacağız. Çünkü bizim düşüncemizde, bizim inancımızda kim hangi inançta olursa olsun, güvence altındadır. Bu bizim tarihin derinliklerinden gelen inanç anlayışımızdır. İkincisi asla ırka dayalı milliyetçilik de yapmayacağız. Çünkü bizim ülkemizde ortak paydamız anayasal vatandaşlık, yani Türkiye Cumhuriyeti vatandaşlığıdır. Bu ortak paydada bütünleşeceğiz. Üçüncüsü de asla bölgesel milliyetçilik yapmayacağız. Bölgelerimiz arasında ayrım yapmayacağız. Türkiyelilik bilincini Türkiye'de hakim kılacağız. Ülkenin batısı ne kadar kalkınmışsa doğusunu da o kadar kalkındıracağız.'' Seçilme yaşını 25'e indireceklerini belirten Erdoğan, kadınlardan ve gençlerden daha çok katılım beklediklerini sözlerine ekledi. 
     
</TEXT>
</DOC>
