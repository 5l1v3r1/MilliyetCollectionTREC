<DOC>
<DOCNO> 153244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/soneko13.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv yan sanayii çıkış yolu arıyor... 
</HEADLINE>
<TEXT>

     İhraç amaçlı otomobil üretiminde yerli parçaların kullanımının azalması nedeniyle kan kaybetmeye başlayan ve kapasite kullanımı yüzde 29'a kadar düşen otomotiv yan sanayii, çıkış yolu arıyor. 
     Sektörde ülke geneli bine yakın firma faaliyet gösterirken, bunların yaklaşık 350'si orjinal parça imal ediyor ve uluslararası pazarda rekabet ederek ülkeye döviz sağlıyor. 
     Üretim kapasitesi, ürün çeşitliliği, ulaşılan standartlar itibariyle ülkemizde imal edilen araçlar için gerekli olan parça ve komponentlerin en az yüzde 80'ini karşılayacak düzeye gelen otomotiv yan sanayi, yüzde 41 kapasite kullanımının sağlandığı 1997 yılında 3 milyar 715 milyon dolarlık üretim gerçekleştirdi. 
     Ekonomik krizin etkisiyle iç piyasanın daralması ve ihraç amaçlı otomobil üretimlerinde yerli parçaların kullanımının azalması nedeniyle, iç pazar satışları gerilerken, 2002 yılı satışları, 2000 yılına göre yüzde 35 oranında düştü. Olumsuzluklar nedeniyle kapasitesini yüzde 29'a kadar çeken sektör, geçen yıl sadece 2 milyar 650 milyon dolarlık üretime ulaşabildi. 
     
     ÜRETİM AZALIRKEN İHRACAT ARTIYOR 
     İç piyasada umduğunu bulamayan ve içinde bulunduğu sıkıntıdan kurtulmak isteyen sektör, kurtuluş yolu olarak seçtiği yurt dışına yöneldi. 
     Özellikle Avrupa'da kendine yeni pazarlar yaratan ve ürettiği yüksek teknoloji ürünü ile kendini kabul ettiren otomotiv yan sanayi, ihracatını 1998 yılına oranla, yaklaşık 800 milyon dolar artırarak, geçen yıl 1 milyar 878 milyon dolara çıkardı. 
     İhracatın yüzde 50'si otomotiv sektöründe dünyada söz sahibi ülkeler olan Almanya, İtalya ve Fransa'ya yapılırken, yüzde 10'u İngiltere ve ABD'ye, geriye kalan yüzde 40'ı ise diğer 142 dünya ülkesine gerçekleşti. 
     2002 yılında otomotiv yan sanayi ihracatının yüzde 79'unu komponent, yüzde 19'unu iç ve dış lastikler, yüzde 2'sini ise akümülatör ve emniyet camı oluşturdu. 
     
     ''İÇ PAZAR CANLANMALI'' 
     TAYSAD Genel Sekreteri Barbaros Demirci, ülkede araçlara uygulanan verginin AB standartlarının oldukça üzerinde olduğunu, bu nedenle krizin de etkisiyle iç piyasanın daraldığını ve otomotiv ana sanayiinde üretimin düştüğünü söyledi. 
     Ana sanayideki düşüşün ve ihraç amaçlı otomobil üretimlerinde yerli parçaların kullanımının azalmasının yan sanayiyi olumsuz etkilediğini vurgulayan Demirci, ''Sektör hızla kan kaybediyor. Ana ve yan sanayi işbirliğinin sağlanıp, yerli parçalarının kullanımının artırılmaması durumunda otomotiv yan sanayi yok olup gidecek'' dedi. 
     Gerekenlerin yapılması ile sektörün büyük bir atılım gerçekleştireceğini ifade eden Demirci, şunları söyledi 
     ''Özellikle iç piyasadaki daralmanın açılmasını bekleyen otomotiv yan sanayi, bugün hedeflenen yüzde 80 kapasite kullanımında ve ülkemizde imal edilen araçların yüzde 60 yerli parça kullanımının sağlanması durumunda, yıllık yaklaşık 9 milyar dolarlık üretim değeri yaratabilecek düzeydedir. Bu durumda otomotiv yan sanayisinin yılda 3.6 milyar dolar katma değer, 3 milyar dolarlık ihracat geliri, 450 milyon dolarlık yatırım potansiyeli mevcuttur. Ayrıca, sektörün bu düzeye erişmesi halinde 100 bin kişiye doğrudan ve 500 bin kişiye dolaylı istihdam sağlaması mümkündür.'' 
     




</TEXT>
</DOC>
