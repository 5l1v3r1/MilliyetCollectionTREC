<DOC>
<DOCNO> 182283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/son/soneko07.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sevgi Gönül toprağa veriliyor... 
</HEADLINE>
<TEXT>

     Geçirdiği rahatsızlık sonucu vefat eden Koç Topluluğu'nun kurucusu Vehbi Koç'un kızı ve Koç Holding Yönetim Kurulu Üyesi Daime Sevgi Gönül, son yolculuğuna uğurlanıyor. 
     Gönül için ilk önce Koç Holding'in Nakkaştepe tesislerinin bahçesinde tören düzenlendi. Güllerle çevrili cenazesinin başında Gönül için, saygı duruşunda bulunuldu. 
     Törende konuşan Koç Holding Şeref Başkanı Rahmi Koç, Sevgi Gönül'e hitaben, ''Sevgiciğimiz, senin son iki ayda çektiğin bize Doğan eniştenin acısını neredeyse unutturdu. Arkasından bu kadar kısa zamanda aramızdan ayrılacağını hiç düşünmedik, hala da inanamıyoruz. Biliyorum onun yanına gidiyorsun ve sevgili Dodo'na kavuşacaksın. Fakat bizi geride öksüz bıraktın'' dedi. 
     Konuşması sırasında gözyaşlarını tutamayan Koç, Sevgi Gönül'ün kendilerinden daha değişik bir insan olduğunu ifade ederek, şunları kaydetti 
     ''Annem babamdan hepimiz çekinirdik. Sen, bizim de içimizden geçenleri onlara rahatlıkla söylerdin. Dünya anlayışın, hadiseleri değerlendirmen, hakikatleri kabullenerek hareket etmen seni bizden ayıran özelliklerdi. Pazar günkü makalelerin, senin şahsiyetinin, samimiyetinin ve tevazunun çok iyi bir göstergesiydi. Okurların da yokluğunu hissediyorlar. 
     Çok realist, çok cesur ve oldukça kategorik bir insandın. Sanat ve kültüre verdiğin emek bütün camia tarafından takdir edilirdi. Annemizin adını taşıyan müzenin bugünkü duruma gelmesi hep senin çabaların sayesinde olmuştu. Müzen de senin yokluğunu hissedecek. Seni yalnız biz değil, bütün sevdiklerin çok özleyecek, çok arayacağız. Nur içinde yat, sevgili Sevgi'miz.'' 
     
     ''İSMİ GİBİ SEVGİ DOLUYDU'' 
     Koç Holding Yönetim Kurulu Başkanı Mustafa Koç da, konuşmasına ''Bugün ailemizin çok değerli bir başka ferdi Dodo'muzun biricik eşi Sevgi Halamızı ebedi yolculuğuna uğurlamak için toplanmış buluyoruz'' diyerek başladı. 
     Sevgi Gönül'ün 1964 yılında Koç Topluluğu'nda çalışmaya başladığını, 1980 yılından bu yana sürdürdüğü Koç Holding Yönetim Kurulu üyeliğinin yanı sıra ailenin neredeyse tüm sosyal sorumluluk projelerinde büyük bir heyecan ve titizlikle çalıştığını anlatan Koç, Sevgi Gönül'ün Türkiye'deki arkeoloji çalışmalarına ve Anadolu kültürüne büyük bir ilgisi olduğunu dile getirdi. 
     Mustafa Koç, konuşmasını şöyle sürdürdü 
     ''Türkiye'nin ilk özel müzesi olan ve büyük annemizin ismini taşıyan Sadberk Hanım Müzesi'nin bugünlere gelmesindeki emeği çok büyüktür. Erken denebilecek bir yaşta aramızdan ayrılan Sevgi Halamız bizim için her zaman örnek bir insan oldu. İsmi gibi sevgi doluydu. Bize ülkemizin kültürünü, gelecek kuşaklara taşımanın en azından iş hayatındaki başarılarımız kadar önemli olması gerektiğini gösterdi.'' Gönül'ün son yıllarda zamanının önemli bir bölümünü Beşiktaş Belediyesi encümen üyeliğine adamasının aktif sosyal kişiliğinin bir örneği olduğunu ifade eden Mustafa Koç, Gönül'ün uzunca bir süredir en çok önemsediği uğraşlarından birisinin de büyük bir gazetede hafta sonları yayınlanan yazıları olduğunu anlattı. Mustafa Koç, ''Bunca senelik deneyim ve bilgisini ayrıca his ve düşüncelerini okurları ile birlikte paylaşmaktan ve her hafta değişik konuları işlemekten çok büyük bir keyif duyardı. Olaylara ve insanlara hep önemli açıdan bakan, dostluğa değer veren, içi dışı bir olan mütavazi, çok sevilen ve sayılan bir insandı. Kendisini her zaman sevgiyle, şükranla ve büyük bir özlemle anacağız'' diye konuştu. 
     
     ''TÜRK SANATI ÖKSÜZ KALDI'' 
     Sevgi Gönül'ün yakın arkadaşı, yazar Murat Bardakçı da, Gönül'ün her zaman bulunduğu mekana yakıştığını ancak ilk defa bunun tersine bir durumun gerçekleştiğini ifade ederek, ''İlk defa sözünde duramadı. Bu saatte uçakta olacaktık. Kudüs'e gidip, eski Türk eserlerini ziyaret edecektik. Kaderin cilvesi buradayız'' dedi. 
     Sevgi Gönül'ün mükemmel bir eş, hayat ve hatıralara sahip olduğunu belirten Bardakçı, Koç ailesinin yanı sıra Türk sanatına da başsağlığı dilediğini ve Türkiye'nin sanat konusunda birçok şeyi Sevgi Gönül'den öğrendiğini söyledi. 
     Bardakçı, ''Türk sanatı ve sanat tarihi, büyük bir patronunu kaydettiği için öksüz kaldı. Ama gönüllerimizde büyük bir sevgiyle kalacak ve bu sevgisi adı gibi daimi olacaktır'' diye konuştu. 
     Okunan dua ile sona eren törene Gönül'ün kardeşi Semahat Arsel ile Ömer Koç, Ali Koç, Caroline Koç, İpek Kıraç, Can Kıraç, İnan Kıraç, 1. Ordu Komutanı Orgeneral Yaşar Büyükanıt, Erdal-Sevinç İnönü çifti, Aydın Doğan ve Koç Holding'in üst düzey yöneticileri katıldı. 
     Bu arada tören sırasında Koç ailesi üyelerinin gözyaşlarını tutamadıkları gözlendi. 
     Sevgi Gönül, Teşvikiye Camii'nde öğleyin kılınacak namazının ardından Zincirlikuyu'daki aile mezarlığında toprağa verilecek. 
     
</TEXT>
</DOC>
