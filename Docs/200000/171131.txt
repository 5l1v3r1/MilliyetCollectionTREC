<DOC>
<DOCNO> 171131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/sondun16.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası Af Örgütü'nden ABD eleştirilerine devam.. 
</HEADLINE>
<TEXT>

     Amerikan askerleri tarafından gözaltına alınan Iraklıların, kendilerine işkence yapılmasından ve küçük düşürücü davranışlarda bulunulmasından şikayet ettikleri bildirildi. 
     Uluslararası Af Örgütü, Amerikalılarca gözaltına alınıp daha sonra serbest bırakılan Iraklılarla yapılan görüşmelerden sonra hazırladığı raporda, tutukluların uzun süre uykusuz bırakıldıklarını, acı veren pozisyonlarda durmaya zorlandıklarını ve uzun süre başlarına kukuleta geçirilerek tutulduklarını belirtti. 
     Af Örgütü'nce yapılan açıklamada, ''Bu muamele, Dördüncü Cenevre Sözleşmesi ve uluslararası insan hakları sözleşmesince yasaklanan 'işkence ve insani olmayan davranış' sınıfına girmektedir'' denildi. 
     Örgüt, gözaltındakilerin çadırlarda aşırı sıcakta tutulduklarını, kamplarda suyun yetersiz olduğunu, yeterli banyo bulunmadığını, tutukluluklarının üzerinden 2 ay geçtiği halde giysilerini değiştiremediklerini belirtti. 
     Af Örgütü ayrıca, gözaltındakilerin, ''çoğunlukla müttefik kuvvetleri askerlerinin ateş açması sonucu'' öldükleri yolunda birçok haber alındığını da bildirdi. 
     Örgüt, gözaltına alınanların tutulduğu cezaevlerinden biri olan Ebu Garib'de, 13 Haziran'da çıkan bir isyanda, askerlerin tutukluların üzerine ateş açması sonucu, çadırda bulunan Ala Cassem adlı kişinin öldüğünü kaydetti. 
     Iraklıların, müttefik askerlerinin evlerde silah araması yaptıkları sırada ev halkını küçük düşürdüklerinden şikayet ettiklerini belirten örgüt, aramalar sırasında askerlerin eşyaları tahrip ettikleri veya el koydukları yolunda da birçok bilgi geldiğini bildirdi. 
     
</TEXT>
</DOC>
