<DOC>
<DOCNO> 159174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/yasam/yas03.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezayir'de Türk ekibi mucizesi 
</HEADLINE>
<TEXT>

Depremle yıkılan Cezayir'e giden Türk sivil savunma ekipleri, felaketin üçüncü gününde enkaz altından bir kişiyi sağ salim çıkardı 
     İSTANBUL Milliyet 

     Cezayir'de meydana gelen depremin ardından arama - kurtarma faaliyetlerine yardımcı olmak üzere bölgeye giden Türk sivil savunma ekipleri, 21 yaşındaki Erdoğan Muallim'i, felaketin üçüncü gününde enkazdan sağ olarak çıkardı. 
     Ankara Sivil Savunma Arama ve Kurtarma Birliği ile arama kurtarma ekibi GEA'dan toplam 21 kişinin yer aldığı Türk ekibi, 23 Mayıs'ta Etimesgut Havaalanı'ndan C - 160 tipi askeri bir uçakla Cezayir'e hareket etti. 
     Türk ekibi, Boumediene'in sayfiye bölgelerinden Zemauri'de çalışmalarına başladı. Bir otel enkazı altında beş kişinin bulunduğu öğrenildi. 
     
     2.5 saatte ulaşıldı 
     Enkazdan ses geldiğini fark eden ekip, dinleme cihazları ile kazazedenin yerini tespit etti. 
     Sivil Savunma, GEA ve Japon ekiplerinin çalışmaları sonucu 2.5 saat sonra depremzedeye ulaşıldı. Otel görevlisi Erdoğan Muallim'e ilk tıbbi müdahale, kurtarma çalışmaları sürerken yapıldı. Muallim, depremin üçüncü gününde saat 00.45'te enkazdan çıkarılarak sağlık ekiplerine teslim edildi. 
     

</TEXT>
</DOC>
