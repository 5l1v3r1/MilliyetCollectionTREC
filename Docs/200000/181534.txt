<DOC>
<DOCNO> 181534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/sontur06.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Otobüs muavini, otobüste bulunan 2 kızı rehin aldı... 
</HEADLINE>
<TEXT>

     Samsun'dan İstanbul'a gitmekte olan yolcu otobüsünün muavini, şoföre kızınca araçta bulunan 2 genç kızı yaklaşık 9 saat boyunca rehin tuttu. Kızlardan önce birini daha sonra diğerini serbest bırakan muavinin otobüs şoförünün kendisine teslim edilmesini istedi. Araç saatte 130 kilometre hızla giderken yaşananlar yüzünden büyük bir facia atlatıldı. 
     Çılgın muavin Necdet Tabak, 9 saat sonra Jandarma Genel Komutanlığı'na bağlı jandarma özel timleri ve Bolu İl Jandarma Komutanlığı ekiplerinin düzenlediği operasyonla etkisiz hale getirilip gözaltına alındı. 
     Saat 21.00'de Samsun'dan İstanbul'a gitmek üzere yola çıkan Fındıkkale Turizm'e ait 34 AS 7772 plakalı yolcu otobüsünde, şoför İmdat Gümüş ve muavin Necdet Tabak arasında Bolu yakınlarında başlayan tartışma, kısa sürede kavgaya dönüştü. 
     Şoför İmdat Gümüş'e ait silahı ele geçiren Tabak, Bolu yakınlarında saat 03.30 sıralarında şoför ve yolcuları rehin aldı. Bu sırada, yaklaşık 130 kilometre hızla giden otobüs kaza tehlikesi atlattı. Otobüsün 2. şoförünün direksiyon hakimiyeti ele alması sonucu, olası facia önlendi. 
     Çaydurt gişelerine yaklaşıldığında, otobüs kaptanı Gümüş, muavin Tabak'a gişeye para vermeyi unuttuğunu söylerek, araçtan indi. Gümüş, gişenin yanında bulanan Bölge Trafik Müdürlüğü'nden yardım istedi. 
     Polislerin, aracın çevresini sarması üzerine muavin Tabak, yolculardan araçtan inmelerini istedi. Tabak, araçta uyuyan 87 yaşındaki Kezban Şencan ile kimlikleri henüz tespit edilemeyen 2 genç kızı rehin aldı. Yaşlı kadının oğlu Ceyhun Şencan, muavinden hasta annesini bırakması istedi. Tabak da bu isteği kabul etti. Tabak, kavga ettiği otobüs şoförünün kendisine teslim edilmesini istedi. 
     
     ÖNCE KARDEŞİ BIRAKTI 

     Otobüsün muavini Necdet Tabak, şoför İmdat Gümüş ile tartışması sonrası rehin aldığı genç kızlardan 18 yaşındaki Tezcan Günaydın'ı saat 10 00 sıralarında serbest bıraktı. Silahlı muavinin elinden kurtulduktan sonra sürekli ağlayan Günaydın, sağlık ekipleri tarafından kontrol altına alındı. Tabak'ın elindeki 2. rehinenin Günaydın'ın ablası olduğu öğrenildi. 
     
     İKİNCİ KIZI DA BIRAKTI 

     Muavin Tabak, kendisine verilen yemekleri yiyip içki de içtikten sonra çıkışının olmadığını görünce yaklaşık 9 saat rehin tuttuğu Mutlu Günaydın'ı da serbest bıraktı. Genç kız, sağlık kontrolünden geçirilirken ''Bir an başıma tabanca dayandığında hayatımın bittiğini düşündüm, saatlerce ağladım, gözyaşı döktüm. Yaşadığım için mutluyum''dedi. 
     Mutlu Günaydın'ın İstanbul'a, kazandığı üniversiteye kayıt yaptırmaya gittiği öğrenildi. 
     
</TEXT>
</DOC>
