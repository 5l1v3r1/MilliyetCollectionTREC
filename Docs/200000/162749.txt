<DOC>
<DOCNO> 162749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sonspo14.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Okan, Emre, Hakan ve Tugay Konfederasyon Kupası'nda yok 
</HEADLINE>
<TEXT>

     A Milli Futbol Takımı'nda, Okan Buruk, Emre Belözoğlu, Hakan Şükür ve Tugay Kerimoğlu'nun Fransa'da gerçekleştirilecek Konfederasyon Kupası kadrosuna alınmayacağı bildirildi. 
     Milli Takım Menajeri Can Çobanoğlu, Okan Buruk'u sakatlığı nedeniyle kadroya almadıklarını belirtirken, Emre Belözoğlu'nun da dünkü maçta adalesinde çekme meydana geldiğini söyledi. Emre'nin 3-4 hafta futbol oynamayacağını anlatan Çobanoğlu, ''Bu futbolcuda yırtık şüphesi var. Çekilen MR'ından sonra durumu kesinlik kazanacak. Onu tedavi için yurtdışına göndereceğiz'' dedi. 
     Hakan Şükür'ün dünkü karşılamada dahi sakat sakat oynadığını anlatan Can Çobanoğlu, bu futbolcunun da 2-3 hafta dinlenmesinin gerektiğini vurguladı. 
     Menajer Çobanoğlu, Tugay'ın eşinin 28 Mayıs'ta doğum yaptığını ve bu futbolcunun daha sonra Milli Takım kampına katıldığını kaydederken, ''Kendisi uzun süredir Milli Takım kadrosunda ve çok yoruldu. Çocuğunun da olması nedeniyle, ailesi ile vakit geçirmesi için özel izin verdik'' diye konuştu. 
     
     NİHAT VE TAYFUN DAHA SONRA KAMPA KATILACAK 
     Can Çobanoğlu, halen Real Sociedad ile lig maçları süren Nihat Ve Tayfun'un, 15 Haziran'da Celta Vigo ile oynayacakları karşılaşmada forma giydikten sonra kampa katılacaklarını söyledi. 
     Real Sociedad Kulübü ile ikili ilişkilerinin çok iyi olduğunu belirten Çobanoğlu, şöyle devam etti 
     ''Bu kulüple ortak çözüm arıyoruz. Çok önemli maçları var. Biz Konfederasyon Kupası için 14 Haziran'da kampa giriyoruz. Bu futbolcular 15 Haziran'da Celta Vigo ile oynayacakları maçtan sonra kampa katılacak. Daha sonra 22 Haziran'da oynayacakları bir maç için de değerlendirmeler, ayrıca yapılacak.'' 
     
</TEXT>
</DOC>
