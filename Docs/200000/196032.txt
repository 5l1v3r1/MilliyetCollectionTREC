<DOC>
<DOCNO> 196032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/yasam/yas04.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Queen Mary, 15 kişiye mezar oldu 
</HEADLINE>
<TEXT>

   Dünyanın en büyük gemisini gezecek olan ziyaretçi grubunu taşıyan rampa çöktü, 6'sı ağır 32 kişi de yaralandı 
      DIŞ HABERLER SERVİSİ 
   
   Dünyanın en büyük ve en pahalı yolcu gemisi sıfatıyla 8 Ocak'ta Kraliçe Elizabeth tarafından resmi törenle suya indirilmesi planlanan "Queen Mary II", inşasının tamamlanmakta olduğu Fransa'nın Saint Nazaire kasabasındaki tersanede 15 kişiye mezar oldu. Chantiers de l'Atlantique tersanesinde önceki gün gemiyi gezmek için özel izin alan ve çoğu tersane işçileriyle yakınlarından oluşan ziyaretçi grubu, kuru havuz bölümünde gemiye ulaşmayı sağlayan metal rampa üzerinde ilerlerken, rampa ağırlığa dayanamayıp çöktü. 20 metre yükseklikten, tersanenin beton zeminine çakılan ziyaretçilerden 15'i hayatını kaybetti, 6'sı ağır 32 kişinin de yaralandığı bildirildi. Yapımına 2002'de başlanan, 23 katlı bir bina yüksekliğinde ve 345 metre uzunluğundaki geminin, denizdeki deneme seferleri birkaç gün önce tamamlanmıştı. 2 bin 620 yolcu kapasiteli Queen Mary II'nin 550 milyon sterline 1.37 katrilyon lira malolduğu belirtiliyor. 
   
   
   
</TEXT>
</DOC>
