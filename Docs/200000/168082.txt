<DOC>
<DOCNO> 168082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sonspo25.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kulüpler dertli Lig TV 5 Ağustos'a kadar Haziran borcunu ödesin.. 
</HEADLINE>
<TEXT>

     Birinci Süper Futbol Ligi Kulüpler Birliği Vakfı'nın aylık olağan toplantısı İstanbul'da yapılırken, yayıncı kuruluş Digiturk'ten, geciken haziran ayı ödemesini 5 Ağustos'a kadar yapması istendi. 
     Futbol Federasyonu'nun Levent'teki binasında, Federasyon yöneticilerinin de katıldığı yaklaşık 3 saat süren toplantı sonrası, basın mensuplarına açıklamada bulunan vakıf başkanı Cemal Aydın, yayıncı kuruluş Digitürk'ün, haziran ayından kalma borcunu Temmuz ayı sonunda ödeme talebinde bulunduğunu ifade ederek, ''Biz buna biraz daha süre ekledik ve 5 Ağustos'a kadar ödeme yapması kararını aldık. Olası ödeme sıkıntısının sürmesi halinde de gereken işlemlerin Futbol Federasyonu tarafından yapılmasını talep ettik'' dedi. 
     Aydın, futbolcuların 1 yılı dolmadan ikinci bir kulüple anlaşamayacakları yönündeki uygulamayla ilgili, birçok oyuncudan kendilerine şikayet geldiğini belirterek, bugünkü toplantıda alınan kararla, kulüplerinde 6 ayını doldurmuş futbolcuların, sözleşmelerinin karşılıklı feshedilmiş ve transfer dönemi içinde olması koşuluyla, istedikleri kulüple anlaşabileceklerini söyledi. 
     Spor-Toto Teşkilatı'ndan kulüplere destek gelmediğini ve bunun kendileri için sorun yarattığını da vurgulayan Cemal Aydın, ''Spor-Toto'ya ismimizi veriyoruz, ama karşılığında ne aldığımızı bilmiyoruz. Kayda değer bir şey yok. Bu konuyla ilgili hukuksal çalışmaların başlatılmasını kararlaştırdık'' diye konuştu. 
     Statlarda yaşanan olaylarla ilgili, İçişleri Bakanlığı ile birlikte yürütülen bir çalışma bulunduğuna değinen Aydın, bu çalışmanın yasalaşması halinde, yeni sezonda daha iyi uygulamaların olacağını sözlerine ekledi. 
     
</TEXT>
</DOC>
