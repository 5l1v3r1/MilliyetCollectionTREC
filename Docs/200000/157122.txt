<DOC>
<DOCNO> 157122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sonspo32.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Karşıyaka'da huzursuzluk büyüyor... 
</HEADLINE>
<TEXT>

     İkinci Futbol Ligi B Kategorisi'nde şampiyon olarak A Kategorisi'ne yükselen Karşıyaka, genel kurul öncesi sıkıntılı günler yaşıyor. 
     Alınan bilgiye göre, kulüp onur kurulu başkanı Özer Kırca'nın, ''futbolcuların tüm alacakları en kısa sürede ödenecek'' demesine karşın sessiz kalması, yeşil-kırmızılı oyuncular arasında huzursuzluğu büyütürken, yöneticiler de henüz ödeme yapacak durumda olmadıklarını bildirdiler. 
     Ödemeler konusunda yönetimden herhangi bir açıklama yapılmazken, yönetime yakın çevreler, halen 1 trilyon lira borç bulunduğunu ve yönetimi oluşturmakta bu nedenle güçlük çekildiğini belirterek, onur kurulu başkanı Özer Kırca'ya tepkinin büyüdüğünü savundular. 
     Aynı çevreler, Kırca'nın futbolculara ödenmek üzere gönderdiğini söylediği meblağın futbolcularda önce sevinç yarattığını, ancak bunun ''asılsız'' olduğu öğrenildikten sonra düş kırıklığı yaşandığını kaydettiler. 
     Bu arada teknik direktör Kemal Kılıç'ın da 18 Mayıs Pazar günü İnegölspor ile yapılacak karşılaşmaya, genç ve yedeklerden oluşacak bir kadro götüreceği öğrenildi. 
     Futbolcuların moralinin son derece bozuk olduğunu kaydeden teknik direktör Kılıç, sorunun bir an önce çözümlenmesini beklediğini kaydederek, ''Şampiyon olan bir takımda bunların yaşanması üzücü. Bu futbolcular bu takımı şampiyon yaptıysa, verilen sözlerin de yerine getirilmesi gerekirdi'' diye konuştu. 
     Öte yandan yeşil-kırmızılı futbolculara bugün eski yöneticilerden Yusuf Kırkpınar tarafından Cumaovası'ndaki çiftlik evinde moral yemeği verildi. Futbolcular, yemek sırasında üzgün olduklarını söylerken, belirsizliğin bir an önce bitmesi dileğinde bulundular. 
     
</TEXT>
</DOC>
