<DOC>
<DOCNO> 182187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/guncel/gun20.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Göçük altında kalan 2 işçi öldü    ERAYDIN AYTEKİN, YÜKSEL MENEKŞE Sivas DHA 

   Sivas'ın Beypınar Köyü'ndeki kanalizasyon çalışmaları sırasında meydana gelen toprak kaymasında göçük altında kalan 2 işçi öldü. İşçilerin cesetleri 7 saat süren çalışmayla çıkarıldı. Beypınar'da kanalizasyon çukurunda boru döşeyen Dursun Karakaya 34 ve Osman Yiğit 31 önceki gün 16.30'da yağışın da etkisiyle meydana gelen toprak kayması sonucu göçük altında kalınca arkadaşları itfaiye, jandarma ve Sivil Savunma'ya haber verdi. Kazıcıyla açılan 7 metre derinliğindeki çukura giden sivil savunma ekipleri Karakaya'nın ve Yiğit'in cansız bedenine ulaştı. İki işçinin olay yerine gelen yakınları ise fenalık geçirdi. 
   
   Monaco Prensi'nden Prof. Gezgin'e ödül    İSTANBUL Milliyet 

   Monaco Prensliği İnsanlık Tarihi Enstitüsü ve I. Albert Vakfı, İstanbul Üniversitesi İletişim Fakültesi Dekanı Prof. Dr. Suat Gezgin'e antropoloji, etnoloji ve prehistorya alanındaki başarılı çalışmalarından dolayı "Bilim Ödülü" verdi. Bu ödülü Türkiye'den ilk alan bilim adamı olan Prof. Gezgin, ödülünü Monaco Prensi Albert'in elinden aldı. Avrupa'da büyük önem verilen ödülü Paris'te bulunan İnsanlık Tarihi Enstitüsü ve I. Albert Vakfı tarafından antropoloji, etnoloji ve prehistorya alanında çalışma yapan bilim adamlarına iki yılda bir veriliyor. 
   
   Akdeniz'de 4.9'luk deprem    Fethİye DHA 

   Muğla'nın Fethiye İlçesi'nde dün saat 16.46'da merkez üssü Akdeniz olan 4.9 büyüklüğünde deprem meydana geldi. Can ve mal kaybının yaşanmadığı depremin de merkez üssü Oniki Adalar olarak tespit edildi. Deprem Fethiye ve köylerinde kısa süreli panik yaşanmasına neden oldu. 
   
   3 trilyon liralık cep operasyonu    Mersİn DHA 

   Mersin Limanı'nda Kuzey Kıbrıs Türk Cumhuriyeti'nden getirilip bir TIR içinde yurda kaçak sokulmaya çalışılan 9 bin 19 adet cep telefonu ele geçirildi. Operasyonda TIR şoförü Fesih Canlı 33 gözaltına alındı. Telefonların piyasa değerinin yaklaşık üç trilyon lira olduğu bildirildi. 
   
   Casus zararı 15 milyar    BAHRİ KARATAŞ İzmir DHA 

   Eski Ankara DGM Savcısı Nuh Mete Yüksel'in Alman vakıflarıyla ilgili hazırladığı iddianamede "Alman casusu" olmakla suçlanan ve yargılama sonucu beraat eden İzmir Barosu avukatlarından Senih Özay, Adalet Bakanlığı'na dilekçeyle başvurarak zararının karşılanması için 15 milyar lira istedi. Özay, paranın ödenmemesi halinde yargı yoluna başvuracağını belirtti. 
   Savcıların yönetsel açıdan Adalet Bakanlığı'na bağlı olduklarını söyleyen Özay şöyle dedi "Büyük çöküntü yaşadım. Şeker hastalığım nüksetti. Zararın yasal süre olan 60 gün içinde ödenmemesi durumunda dava açacağım. Türkiye'de sonuca ulaşamazsam Avrupa İnsan Hakları Mahkemesi'ne başvuracağım." 
   
   Portekizli Sezen'den Sezer'e fado konseri    UTKU ÇAKIRÖZER Ankara 

   Cumhurbaşkanı Ahmet Necdet Sezer'in davetlisi olarak bugün Türkiye'ye gelecek olan Portekiz Cumhurbaşkanı Jorge Sampaio, iki ünlü sanatçıyı da beraberinde getiriyor. Ressam Julio Pomar'ın eserlerinden oluşan bir sergi açılacak. Fado sanatçısı Katia Guerreiro da, Sezer ve Sampaio'yla eşlerine konser verecek. 
   Sosyalist kökenli Cumhurbaşkanı Sampaio, ziyaretini, 60'ı işadamı 150 kişilik bir heyetle gerçekleştirecek. 
   Sampaio, ülkesinin yaşayan en büyük modern ressamı Julio Pomar'ın İstanbul Yapı Kredi Kültür Merkezi'ndeki sergisini açacak. 
   Gezinin sürprizi ise Portekizlilerin en sevdiği sanatçılar arasında yer alan 26 yaşındaki Katia Guerreiro olacak. Guerreiro, Sezer ve Sampaio ile eşleri onuruna The Marmara Oteli'nde verilecek resepsiyonda, Portekiz'in hüzünlü fado müziğinden örnekler seslendirecek. 
   
   
</TEXT>
</DOC>
