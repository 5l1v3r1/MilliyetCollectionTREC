<DOC>
<DOCNO> 180351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sontur34.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğitim-Sen Bakanlık "yoksul öğrenciler" sevdasından vazgeçmeli 
</HEADLINE>
<TEXT>

     Eğitim ve Bilim Emekçileri Sendikası Eğitim-Sen Genel Başkanı Alaaddin Dinçer, Danıştay'ın, Milli Eğitim Bakanlığı'nın MEB , özel okullarda yoksul öğrencilerin ücretsiz okutulması amacıyla sınav yapılmasına ilişkin işleminin yürütmesini durdurmasıyla ilgili olarak, ''Yargı kararları zorlanmamalıdır. Bakanlık bu sevdadan vazgeçmelidir'' dedi. 
     Alaaddin Dinçer, Beyoğlu Öğretmenevi'nde yaptığı basın toplantısında, Eğitim-Sen'in başvurusu üzerine Danıştay'ın yürütmeyi durdurma kararı verdiğini hatırlatarak, kararın sendika olarak öteden beri dile getirdikleri düşüncelerle örtüştüğünü belirtti. 
     Dinçer, şunları söyledi 
     ''Pedagojik olarak öğrencilerin 'başarılı başarısız', 'yoksul zengin' diye ayrılması doğru değil. Danıştay kararını vermiştir. Yargı kararları zorlanmamalıdır. Bakanlık bu sevdadan vazgeçmelidir. Çocuklardan sınav için toplanan paralar geri verilmelidir. Demokratik kurallara uyulmalıdır. Bu süreci AİHM'ye de taşıyacağız. Benzer bir durumda, Yunanistan yargıya müdahale ettiği için tazminata mahkum edildi. Aynı durum Türkiye için de geçerli. 
     Milli Eğitim Bakanı ve hükümet taraflarla diyalog yolunu seçmelidir. Sağırlar diyalogundan vazgeçmelidir. Sayın bakan, Türkiye'nin tüm okullarının bakanıdır, özel okulların değil.'' 
     
     İLKÖĞRETİM KURUMLARI YÖNETMELİĞİ 
     Konuşmasında İlköğretim Kurumları Yönetmeliği'ne de değinen Dinçer, yönetmeliğin ''yasakçı ve cezalandırıcı'' yanlar taşıdığını ve eğitimi paralı hale getirme niyetini su yüzüne çıkardığını ileri sürdü. 
     Dinçer, yönetmeliğin hazırlık aşamasının antidemokratik olduğunu savunarak, ilgili tarafların görüşünün alınmadığını, hükümetin ideolojik ve politik yaklaşımını yansıttığını öne sürdü. 
     Yönetmeliğin, kesintisiz zorunlu eğitim ve 222 Sayılı İlköğretim ve Eğitim Kanunu ile çeliştiğini dile getiren Dinçer, şunları söyledi 
     ''İlköğretim Kurumları Yönetmeliği, Anayasa'ya aykırıdır. Yönetmeliği yargıya götüreceğiz. Yönetmelikte öğrencilerin ikinci dönem okula devamsızlığı konusuna sayın Bakanın bir açıklık getirmesi gerekmektedir. Bu öğrenciler ne yapacaktır. Bize göre bu çocuklar ya dershaneye ya da kuran kurslarına gideceklerdir. Bu yönetmelikle öğretmenler gibi çocuklar da sürgüne gönderilmektedir. Çağdışı bir disiplin yöntemi, sözleşmesi getiriliyor. 18 yaşına kadar herkes çocuktur. Çocuklarla sözleşme yapamazsınız.'' Dinçer, yeni öğretim yılının başlamasına az bir süre kala eğitimin ve öğretmenlerin sorunlarında bir değişiklik bulunmadığını söyledi. 
     Eğitimin sorunları ve çözüm yollarına ilişkin hazırladıkları 500 bin bildiriyi 13-14 Eylül tarihlerinde tüm yurtta dağıtacaklarını bildiren Dinçer, 5 Ekim Dünya Öğretmenler Günü'nde sorunlarını dile getirmek için Ankara'da bir toplantı yapacaklarını sözlerine ekledi. 
     
</TEXT>
</DOC>
