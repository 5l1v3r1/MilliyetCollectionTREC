<DOC>
<DOCNO> 186490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/son/sontur21.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın Portakal'ı kazandıklarını filmin galasında öğrendiler 
</HEADLINE>
<TEXT>

     40. Antalya Altın Portakal Film Festivali'nde ''En İyi Film'' ödülünü kazanan ''Karşılaşma''nın galası yapılırken, filmin ekibi kazanılan ödülleri gala sonrasında düzenlenen söyleşide seyircilerle öğrendiler. 
     Antalya Altın Portakal Film Festivali'nin 4. gününde yarışma adayı filmlerin gösterimine bugün Ömer Kavur'un yönettiği başrollerini Uğur Polat, Lale Mansur, Çetin Tekindor ve genç oyuncu İsmail Hacıoğlu'nun paylaştığı ''Karşılaşma'' adlı film ile başlandı. 
     Daha önce Montreal'de yarışan, İstanbul Film Festivali'nde de gösterilen ve AKM Aspensos Salonu'nda kalabalık bir seyirci tarafından izlenen 123 dakikalık filmin sonunda bir söyleşi düzenlendi. 
     Yönetmen Ömer Kavur, Antalya Altın Portakal Film Festivali'ne katılmaktan ve filmin gördüğü ilgiden duyduğu mutluluğu dile getirirken, filmin çekimleri sırasında oyuncularla gönül birliği ortamı oluştuğunu ve güzel bir film ortaya çıkarmaya çalıştıklarını söyledi. Kavur, filmin başarısında genç oyuncu İsmail Hacıoğlu'nun büyük payı olduğunu da ifade ederek, 18 yaşındaki genç yeteneğin gelecek vaadettiğini vurguladı. 
     Filmin oyuncularından Lale Mansur ise 12 yıl önce oyunculuğa başladığında ilk gittiği yönetmenlerden birinin Ömer Kavur olduğunu belirterek, ''Karşılaşma''da yer almaktan büyük keyif aldığını kaydetti. 
     Uğur Polat da Ömer Kavur'un mükemmel bir insan ve yönetmen olduğunu vurgulayarak, filmde tüm ekibin çok uyumlu çalıştıklarını vurguladı. 
     Filmin en önemli karakterlerinden biri olan ''Osman'' karakterini başarıyla canlandıran 18 yaşındaki İsmail Hacıoğlu da önemli sanatçılarla birarada olmanın önemine değindi. Hacıoğlu, film çekimleri sırasında tüm oyuncuların kendisine yardımcı olduğunu söyledi. 
     
     SÖYLEŞİDE GELEN MÜJDE 
     Film gösteriminin ardından başlayan söyleşi izleyicilerin sorularıyla sürerken, söyleşiyi sunan sinema yazarı Tunca Aslan, film ekibine ''En İyi Altın Portakal'' ödülünü ''Karşılaşma'' filminin kazandığı haberini verdi. 
     Salonda seyircilerden büyük bir alkış gelirken, yönetmen ve oyuncular birbirlerine sarılarak mutluluğu paylaştılar. 
     Lale Mansur heyecanından ağlarken, yönetmen Ömer Kavur da sanatseverlere teşekkür etti. 
     
</TEXT>
</DOC>
