<DOC>
<DOCNO> 150801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sonspo41.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İbrahim Kutluay'a 'Milli' ziyaret... 
</HEADLINE>
<TEXT>

     33. Avrupa Erkekler Basketbol Şampiyonası'nda mücadele edecek A Milli Takım'ın başantrenörü Aydın Örs, yardımcısı Çetin Yılmaz ve menajer Doğan Hakyemez, ''lejyoner'' oyuncuları ziyaret etmeyi sürdürüyor. 
     Daha önce İtalya'nın Montepaschi Siena takımında forma giyen Mirsad Türkcan ve NBA'de forma giyen Hidayet Türkoğlu ile Mehmet Okur'u ziyaret eden teknik heyet, bu sefer Yunanistan'ın Panathinaikos takımında oynayan İbrahim Kutluay ile biraraya geldi. 
     Dünya Basketbol Şampiyonası sonrası durum değerlendirmesi yapmak ve oyuncuların son durumunu görmek için çeşitli ziyaretlerde bulunan Örs ve yardımcıları, son olarak Avrupa Ligi'nde Panathinaikos'un Montepaschi Siena ile yaptığı maçta İbrahim Kutluay'ı izlediler. 
     Ziyaret sonrası İstanbul'a dönen teknik heyet adına bir açıklama yapan menajer Doğan Hakyemez, yurtdışı ziyaretlerini tamamladıklarını belirterek, ''Bu geziler çok yararlı geçti. Ayrıca Türkiye Basketbol Ligi'nde forma giyen milli oyuncularla da normal sezonun bitmesinin ardından görüşmeye başlayacağız'' dedi. 
     İsveç'te gerçekleştirilecek 33. Avrupa Erkekler Basketbol Şampiyonası finalleri öncesinde çalışmalara şimdiden başladıklarını kaydeden Hakyemez, şöyle konuştu 
     ''Teknik heyet olarak Mirsad, Mehmet, Hidayet ve İbrahim'i canlı izleme ve onlarla konuşma fırsatını bulduk. Oyuncularımızla Dünya Şampiyonası sonrası bir durum değerlendirmesi yaparken, onlara Avrupa Şampiyonası'nda kendilerinden beklentilerimizi ve şampiyona öncesi hazırlık programımızı aktardık. Ayrıca, Örs ve Çetin, oyuncularımızın son form durumları ve takımlarında üstlendikleri roller hakkında son derece önemli ve faydalı bilgiler edindiler. Karşılıklı yaptığımız fikir alışverişlerinde ve sohbetlerde tüm oyuncularımızın istediğimiz noktada bitiremediğimiz Dünya Şampiyonası'nın ardından Avrupa Şampiyonası'na ne kadar önem verdiklerini öğrenmiş olmak bizleri çok sevindirdi.'' 
     
     HÜSEYİN'İ ZİYARET SAVAŞA TAKILDI 

     Atina ziyaretiyle birlikte yurtdışı gezilerini tamamladıklarını ifade eden Hakyemez, sözlerini şöyle tamamladı 
     ''Aslında İsrail'e giderek Hüseyin'i de ziyaret etmek istiyorduk. Ancak bölgede devam etmekte olan savaş nedeniyle bu mümkün olmadı. Kendisiyle İstanbul'da görüşmeyi planlıyoruz. Bu gezilerin hem oyunculara sağladığı moral-motivasyon, hem de bizim edindiğimiz bilgiler açısından çok hayati olduğunu düşünüyorum. 22 Nisan Salı gününden itibaren Türkiye'deki oyuncularımızla da çeşitli görüşmeler yapacağız. Hedefimiz, Avrupa Şampiyonası'na en iyi şekilde hazırlanmak ve İsveç'te elde edeceğimiz başarıyla bir kez daha Türk halkını sevince boğmak.'' 
     
     ATAMAN'A KUTLAMA 

     Teknik heyet, Erkekler Avrupa Ligi'nde Montepaschi Siena'yı ''Dörtlü Final''e taşıyan Türk antrenör Ergin Ataman'ı da kutladı. 
     İbrahim Kutluay'ı ziyaret sırasında Mirsad Türkcan ile de bir kez daha biraraya gelen başantrenör Örs, yardımcısı Yılmaz ve menajer Hakyemez, Montepaschi Siena takımını İspanya'nın Barcelona kentinde düzenlenecek ''Dörtlü Final''e taşıyan antrenör Ergin Ataman'ı da kutlayarak Barcelona'da başarılar dilediler. 
     





</TEXT>
</DOC>
