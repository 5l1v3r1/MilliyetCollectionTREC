<DOC>
<DOCNO> 193306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sonspo12.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor yönetimi rest çekti 
</HEADLINE>
<TEXT>

     Konyaspor Kulübü Başkanı Mehmet Köseoğlu, uzun süre yönetimde kaldıklarını düşünen bazı çevrelerin kendilerini yönetimden uzaklaştırmayı istediğini savundu. 
     Köseoğlu, son 6 haftadır galibiyete hasret kaldıklarını, ancak her takımın başına gelebilecek bu durumun büyütülmemesi gerektiğini anlattı. 
     Sezon başında söyledikleri gibi halen Süper Lig'in en iddialı ve güçlü takımları arasında yer aldıklarını vurgulayan Köseoğlu, Konyaspor'a yönelik yapılan eleştirilerin son derece haksız ve yersiz olduğunu kaydetti. 
     Konyaspor'da daha önce yöneticilik yapanların, uzun süre görevde kalamadığını, belli bir zaman geçtikten sonra ortaya çıkan ''çatlak sesler'' nedeniyle uzaklaştırıldıklarını ifade eden Köseoğlu, ''Şimdi de çatlak sesler duyulmaya başladı. Uzun süredir yönetimde kaldığımızı düşünenler bizi uzaklaştırmayı istiyorlar. Ancak, biz görevimizin başındayız'' dedi. 
     Köseoğlu, Konyaspor'u İkinci Lig'de şampiyon yapan ve Süper Lig'e çıkmasını sağlayan Teknik Direktör Hüsnü Özkara'ya da inanılmaz boyutlarda eleştiri yapıldığını belirterek, şunları söyledi 
     ''Süper Lig'in yeni takımıyız. Her takım, kötü günler yaşayabilir. Kendi sahamızda Akçaabat Sebatspor ile berabere kaldık diye bir kaşık suda fırtına kopardılar ve Özkara'nın üzerine gittiler. Galatasaray'ı yenen de bizdik, kendi sahamızda berabere kalan da... Değişen çok fazla bir şey yok, sadece şansızlığın kurbanı olduk. Bazıları bizden Hüsnü Özkara başta olmak üzere teknik heyeti göndermemizi istiyor. Ancak birkaç çapulcunun sözüne bakıp, teknik kadroyu dağıtmaya niyetimiz yok.'' Ligin ortalarında teknik direktör değiştiren takımların düştüğü durumların tüm kamuoyunca bilindiğini ifade eden Köseoğlu, takımda bir sorun olmadığını ligin sonuna kadar başladıkları kadro ve teknik heyetle devam edeceklerini bildirdi. 
     Köseoğlu, Ogün'ün sahada mücadele etmediği ve ''Kaçak oynadığı'' yolundaki eleştirilere de katılmadığını vurgulayarak, ''Ogün'den ismi nedeniyle çok daha fazla mücadele bekliyorlar. Sonucu etkileyecek kapasiteye sahip olan Ogün, sahada elinden geleni yapmaktadır. Biz kendisinden son derece memnunuz'' diye konuştu. 
     Köseoğlu, Teknik Direktör Özkara'nın basın mensupları ile görüşmekten kaçınmasını ise, ''Gereksiz yere yapılan eleştiriler nedeniyle Özkara, herkese küstü'' diye açıkladı. 
     
</TEXT>
</DOC>
