<DOC>
<DOCNO> 169994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/soneko19.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Akbank'a 350 milyon dolar sendikasyon kredisi... 
</HEADLINE>
<TEXT>

     Akbank, uluslararası piyasalardan 350 milyon dolarlık sendikasyon kredisi sağladı. 
     Kredi sözleşmesinin imza töreninde konuşan Akbank Genel Müdürü Zafer Kurtul, yurtdışı bankalardan daha yüksek talep gelmesine rağmen, bankanın yüksek likiditesinin göstergesi olarak krediyi 350 milyon dolarla sınırlandırdıklarını söyledi. 
     Kurtul, ''Bu yoğun talep Akbank'ın güçlü muhabir ilişkilerinin, finansal sağlamlığının ve ülke reytingi üzerindeki kredi notunun getirdiği itibar ve güvenin neticesidir'' dedi. 
     Akbank'ın hala kullandığı 1 Ekim 2003 vadeli, 450 milyon dolarlık sendikasyon kredisinin vadesi dolana kadar bankanın sendikasyon kredisi geri ödemesi bulunmadığını ifade eden Kurtul, alınan yeni kredinin taze kaynak olduğunu ve bu kredinin tamamının ihracatın finansmanında kullanılacağını bildirdi. 
     Sendikasyon kredisi American Express Bank GmbH, The Bank of New York, The Bank of Tokyo-Mitsubishi Ltd., Citibank NA, Commercial Bank of Greece SA, Deutsche Bank AG London, HSBC Bank plc., Bayerische Hypo-und Vereinsbank AG HVB Group üyesi , Mizuho Corporate Bank Ltd., Naexis Banqeues Populaires, Österreichische Volksbanken-AG, Standart Chatered Bank, Sumitomo Mitsui Banking Corporation Europe Limited, UFJ Bank Limited, Wachovia Bank, National Association ve WestLB AG'nin Londra Şubesi iş liderliğinde dünyanın önde gelen bankalarının da aralarında bulunduğu 40 bankanın katılımıyla düzenlendi. 
     350 milyon dolarlık sendikasyon kredisinin vadesi bir yıl, faizi ise Libor artı 0.75 baz puan olarak belirlendi. 
     Başlangıçta 250 milyon dolar tutarında kredi için yetki veren Akbank, uluslararası bankaların talebiyle kredi tutarını 350 milyon dolara yükseltti. 
     Bu arada, bankanın sağladığı sendikasyon kredisi Borsa'ya yapılan açıklamayla da kamuoyuna duyuruldu. 
     
</TEXT>
</DOC>
