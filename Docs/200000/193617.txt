<DOC>
<DOCNO> 193617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/dunya/dun04.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Belgedeki Kıbrıs şartı önceden planlandı 
</HEADLINE>
<TEXT>

   BRÜKSEL Milliyet 

   
   Avrupa Birliği AB Komisyonu'nun yayımladığı Strateji Belgesi'nde yer alan "Kıbrıs sorununa çözüm bulunmaması, Türkiye'nin AB beklentileri açısından ciddi bir engel oluşturabilir" ifadesi, Ankara'da büyük rahatsızlık yarattı. Bu ifadenin değişmesi yönünde Ankara'nın yaptığı girişimler ise, sonuçsuz kaldı. Altı çizilmesi gereken bir unsur ise bu ifadenin bir son dakika manevrasıyla gerçekleşen bir yerleştirme değil, önceden planlanan bir yaklaşım olması. 
   Strateji Belgesi'nin taslak metinlerinde de, opsiyon olarak bulunan bu ifade, geçtiğimiz hafta yapılan üst düzey bir toplantıda AB Komisyonu'nun Genişlemeden Sorumlu Üyesi Günter Verheugen'in de onayını almıştı. Hatta bu toplantıda Verheugen'in, Kıbrıs konusunun artık daha açık tartışılması gerektiğine vurgu yaparak, "Bu ifade ya şimdi rapora sokulur ya da bir daha sokulma ihtimali kalmaz" dediği öğrenildi. 
   AB Komisyonu, dün yaptığı toplantı sırasında ise Türkiye'den değişiklik yönünde gelen talepleri dikkate almadı. 
   
   
   
   
</TEXT>
</DOC>
