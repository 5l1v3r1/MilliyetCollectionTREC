<DOC>
<DOCNO> 191496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/siyaset/siy04.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ocalan'ın avukatının kızına terör suçlaması 
</HEADLINE>
<TEXT>

   Öcalan'ın avukatlarından Luigi Saraceni'nin kızı Federica Saraceni Roma'daki evine yapılan baskında tutuklandı. Saraceni'nin Kızıl Tugaylar'ın düzenlediği suikastta rol oynadığı ileri sürüldü 
      
   İtalya'da Kızıl Tugaylar'a karşı son üç günde düzenlenen operasyon ve soruşturmalar çerçevesinde Abdullah Öcalan'ın avukatlarından Luigi Saraceni'nin kızı da tutuklandı. 
   Başkent Roma'daki evine polisin gece yarısı baskını düzenlediği Federica Saraceni 33 hakkında silahlı örgüt oluşturma suçlamasıyla soruşturma açıldı. Roma Savcısı Franco Ionta'nın emriyle tutuklanan Federica Saraceni, Rebibbia Cezaevi'ne gönderildi. 
   Saraceni hakkındaki suçlamaları reddederken terörle mücadele birimleri ve savcılık, deliller ve diğer sanıkların ifadelerinden hareketle 1999'da Çalışma Bakanlığı danışmanı olan Prof. Massimo D'Antona'nın Kızıl Tugaylar'ın düzenlediği suikastta öldürülmesinde rol oynadığı şüphesini taşıyor. 
   Sareceni'nin D'Antona suikastının düzenlendiği günlerde Kızıl Tugaylar'a bağlı kişilerle telefon görüşmeleri yaptığının saptandığı, evinde de Mario Galesi'nin bir portresinin bulunduğu belirtildi. 
   
   Jamaika'da öğrendi 
   D'Antona suikastının faillerinden biri olarak nitelenen Galesi, geçen mart kız arkadaşı Desdemona Lioce ile birlikte Roma - Floransa treninde seyahat ederken güvenlik birimlerinin kimlik kontrolü sırasında çıkan çatışmada ölmüştü. Saraceni'nin geçmişte Galesi ile aşk yaşamış olabileceği de ileri sürülüyor. 
   Öcalan'ın avukatı eski parlamenter Luigi Saraceni, kızı Federica'nın tutuklandığı haberini Jamaika'da öğrendi. Saraceni'nin bugün Jamaika'dan Roma'ya dönmesi bekleniyor. 
   
   Suikast eylemleriyle tanındı    İtalya'da 1969'da kurulan Kızıl Tugaylar Örgütü, özellikle 70'li yıllarda düzenlediği suikast ve kaçırma eylemleriyle tanındı. 1978'de eski İtalya Başbakanı Aldo Moro'yu öldüren Kızıl Tugaylar militanları, 1981'de de ABD'li Tuğgeneral James Dozier'i kaçırdı. Örgüt, 1984'te ikiye ayrıldı 1988'de Senatör Roberto Ruffilli'ye suikast düzenleyen Kızıl Tugaylar, 1999'da Prof. Massimo D'Antona'nın öldürülmesiyle gündeme geldi. 
   
   
</TEXT>
</DOC>
