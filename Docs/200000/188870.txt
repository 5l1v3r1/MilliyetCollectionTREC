<DOC>
<DOCNO> 188870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/sontur21.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li astsubay yargı önünde... 
</HEADLINE>
<TEXT>

     Marmaris'te, ''polise saldırdığı'' iddiasıyla hakkında dava açılan ABD'li astsubay, hakim karşısına çıktı. 
     Marmaris'e, bağlı bulunduğu filoyla ikmal için gelen Astsubay Kenneth Lee Flowe hakkında, ''karıştığı olayda kendisine müdahale eden polis memuru Yavuz Gökçe'yi dövdüğü'' iddiasıyla ''darp, görevli memura müessir fiil ve saldırgan sarhoşluk'' suçlarından, 2-6 ay hapis cezası istemiyle dava açıldı. 
     Asliye Ceza Mahkemesi'ndeki duruşmaya katılan tutuksuz sanık Flowe, 25 Temmuz'da gözaltına alındıktan sonra Nöbetçi Savcılığa verdiği ilk ifadede, sivil giysili olduğu için Yavuz Gökçe'nin polis olduğunu bilmediğini, kendisinden de özür dilediğini belirtti. 
     Astsubay Flowe, bir saat süren duruşmada, savcılık ifadesini yinelerken, gözaltında tutulduğu sırada polislerin de kendisine ''kötü davrandığını'' iddia etti. 
     Duruşma ertelenirken, Flowe'nin ifadesi doğrultusunda polis memuru Gökçe hakkında da tahkikat açılabileceği kaydedildi. 
     NATO'da görevli bir subayın da izlediği duruşmada, Flowe'nin görev halinde böyle bir suça karıştığı için ülkesinde disiplin cezası alabileceği bildirildi. 
     
</TEXT>
</DOC>
