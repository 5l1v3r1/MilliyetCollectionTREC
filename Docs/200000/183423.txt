<DOC>
<DOCNO> 183423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sonspo10.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözler onlarda... Hakan Şükür mü, Van Hooijdonk mu.. 
</HEADLINE>
<TEXT>

     Fenerbahçe'nin, pazar günü Galatasaray ile yapacağı derbi maçta, ezeli rakibine karşı gol yollarında en büyük kozu, Türkiye'de ilk derbisine çıkacak olan Pierre van Hooijdonk olacak. 
     Sarı-lacivertli ekibin ligin ilk 5 haftalık döneminde aldığı 4 galibiyetin 3'ünde büyük pay sahibi olan Hollandalı yıldız, attığı frikik golleriyle sahneye çıkarak, takımına tek başına 4 puan kazandırdı. 
     Ligde 6 golle ''Gol Krallığı'' yarışında önde olan Tuncay Şanlı'nın kırmızı kart cezası nedeniyle derbi maçta forma giyemeyecek olması, sarı-lacivertli cmiada derbide dikkatleri iyice Van Hooijdonk'un üzerine çekti. 
     Ligin geride kalan 5 maçında da 90 dakika sahada kalan Hollandalı oyuncunun takıma adına 4 golü bulunuyor. 
     
     4 PUAN KAZANDIRDI 

     Van Hooijdonk, deplasmanda yapılan Trabzonspor ve Diyarbakırspor maçlarında golleriyle takımına tek başına 4 puan kazandırdı. 
     Ligin 2. haftasındaki Trabzonspor maçının 12. dakikasında serbest vuruştan gol atan Van Hooijdonk, deplasmanda alınan 1-0'lık galibiyetin mimarı oldu. 
     4. haftadaki Diyarbakırspor maçında da yine serbest vuruştan maçın 76. dakikasında bir gol atan Hollandalı yıldız, 1-1'lik eşitliği bozarak takımını 2-1 öne geçirdi ve maç bu skorla tamamlandı. 
     Birinci Süper Futbol Ligi'nde 5 maçta 3 frikik golü bulunan Van Hooijdonk, son olarak Gaziantepspor maçında sahneye çıktı. 
     Takımı 1-0 yenik durumdayken 75. dakikada attığı serbest vuruş golüyle skoru eşitleyen Hollandalı oyuncu, 3-1'lik galibiyette sarı-lacivertli takımda perdeyi aralayan ilk isim oldu. Fenerbahçe bu maçı ilerleyen dakikalarda Tuncay ve Yusuf'un ayağından bulduğu gollerle 3-1 kazandı. 
     CİMBOM'UN KOZU HAKAN ŞÜKÜR 
     Galatasaray'ın, 21 Eylül Pazar günü Fenerbahçe ile yapacağı derbi maçta gol yollarında en güvendiği isim Hakan Şükür olacak. 
     Sezon başında yeniden yuvasına dönen deneyimli futbolcu, geçmişte Fenerbahçe'ye karşı toplam 11 gol attı. 
     Hakan Şükür'ün gol attığı 9 maçta Galatasaray, ezeli rakibine hiç yenilmezken, 7 kez galip geldi, 2 maçta da berabere kaldı. 
     32 yaşındaki milli futbolcu, Fenerbahçe'ye karşı lig maçlarında 5 gol kaydetti. 
     
     BU SEZONKİ GOLLERİ 

     Hakan Şükür, bu sezon takımının gol yollarındaki en etkili ismi olarak da dikkat çekiyor. 
     Deneyimli futbolcu, ligde geride kalan 5 haftada 3, Avrupa kupalarında da 3 maçta 2 gol kaydetti. 
     Hakan Şükür, ligde Diyarbakırspor'a 2, Gençlerbirliği'ne 1, Avrupa Şampiyonlar Ligi 3. ön eleme turunda Bulgaristan'ın CSKA Sofya ile Avrupa Şampiyonlar Ligi'nde gruptaki ilk maçta İtalya'nın Juventus takımlarına birer gol attı. 
     Hakan ayrıca, bu sezon resmi maçlardaki toplam 5 golünden 4'ünü, derbi maçın yapılacağı Atatürk Olimpiyat Stadı'nda kaydetti. 
     
     200 BARAJINA 3 GOLÜ KALDI 

     Türk futbol tarihinin en golcü isimleri arasında yer alan Hakan Şükür, aynı zamanda lig kariyerindeki 200. gole ulaşmak için mücadele ediyor. 
     Sakaryaspor, Bursaspor ve Galatasaray formaları altında şimdiye dek lig maçlarında toplam 197 golü bulunan milli futbolcu, 3 gol daha atması durumunda, Tanju Çolak, Hami Mandıralı, Metin Oktay ve Aykut Kocaman'nın ardından 200 gol barajına ulaşan 5. futbolcu unvanını alacak. 
     
     HAKAN ŞÜKÜR'ÜN GOL ATTIĞI FENERBAHÇE MAÇLARI 

     Hakan Şükür'ün Galatasaray formasıyla gol attığı Fenerbahçe maçları şöyle 
     

Tarih Organizasyon Stat Sonuç Gol 16.08.1992 TSYD Kupası İnönü 3 - 2 1 11.04.1993 Lig Fenerbahçe 4 - 1 1 21.08.1993 TSYD Kupası Fenerbahçe 2 - 2 1 12.03.1994 Lig Ali Sami Yen 2 - 1 1 22.03.1996 Lig Ali Sami Yen 2 - 0 1 12.03.1997 Cumhur. Kupası Ankara 19 Mayıs 3 - 0 3 26.07.1998 TSYD Kupası Fenerbahçe 4 - 1 1 20.09.1998 Lig Fenerbahçe 2 - 2 1 07.03.1999 Lig Ali Sami Yen 2 - 0 1      Not Maç sonuçları GS-FB'ye göredir. 

     
</TEXT>
</DOC>
