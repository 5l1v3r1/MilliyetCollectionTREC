<DOC>
<DOCNO> 164460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sontur11.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakemi döven kaleciye 2 ay hapis cezası verildi 
</HEADLINE>
<TEXT>

     Kendisini kırmızı kartla oyundan atan hakemi darp ettiği gerekçesiyle yargılanan amatör futbol takımı kalecisi, 2 ay 20 gün hapis cezasına çarptırıldı. 
     Beykoz Asliye Ceza Mahkemesi'ndeki duruşmaya, tutuksuz sanık Halit Can katılmadı. 
     Duruşmada tanık olarak dinlenen Beykoz İlçe Emniyet Müdürlüğü'nde görevli polis memuru Reşit Karaosman, maçın sonlarına doğru kalecinin hakeme saldırdığını, hakemin de karşılık verdiğini, kendilerinin ise tutanak tutup tarafları karakola götürdüklerini anlattı. Tanık beyanına karşı söyleyecekleri sorulan müdahil avukatı Murat Söylemez, bir diyeceği olmadığını belirterek, davanın esasına ilişkin olarak da daha önceki iddialarını tekrar ettiğini söyledi. 
     Davayı karara bağlayan hakim Mahmut Çelebi, 30 Kasım 2002 tarihinde Paşabahçe Stadı'ndaki Şişli Belediyespor ile Tarabyaspor arasındaki İstanbul 1. Amatör Küme futbol karşılaşmasında müşteki Hakan Ceylan'ın hakem olarak görev yaptığını kaydetti. Müşteki Ceylan'ın, Tarabyaspor'un kalecisi olan sanık Halit Can'ı kırmızı kart göstererek oyundan attığını belirten hakim Çelebi, maçın sonunda kalecinin hakeme saldırıp 1 gün iş ve gücünden kalacak şekilde darp ettiğinin anlaşıldığını ifade etti. 
     Halit Can'ı, eylemine uyan TCK'nın 456. maddesinin 4. fıkrası uyarınca 2 ay hapis cezasına çarptıran hakim Çelebi, eylemin görevli hakeme karşı işlemesinden dolayı TCK'nın 271. maddesine göre artırım uygulayarak, cezayı 2 ay 20 güne çıkarttı. 
     Can'ın hapis cezasını ilgili kanun gereğince 581 milyon 600 bin lira ağır para cezasına çeviren hakim Çelebi, sanığın ileride bir daha suç işlemekten çekineceği yönünde kanaat oluşmadığından cezanın ertelenmesine yer olmadığını da hükme bağladı. 

     
</TEXT>
</DOC>
