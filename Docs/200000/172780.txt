<DOC>
<DOCNO> 172780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/soneko14.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan 5 milyar limiti 10 milyara çıkardık... 
</HEADLINE>
<TEXT>

     Maliye Bakanı Kemal Unakıtan, enflasyon muhasebesine ilişkin Kanun taslağının Bakanlar Kurulu'na sunulduğunu bildirdi. 
     Unakıtan, Türkiye Odalar ve Borsalar Birliği TOBB Başkanı Rifat Hisarcıklıoğlu, Türkiye Bankalar Birliği TBB Başkanı Ersin Özince, Gelirler Genel Müdürü Osman Arıoğlu ve İstanbul Sanayi Odası İSO Başkanı Tanıl Küçük ile birlikte TOBB'da düzenlediği basın toplantısında, enflasyon muhasebesini, ''Türk kamu maliyesinde çok önemli bir değişiklik'' olarak niteledi. 
     Yıllardan beri yapılması arzu edilen ancak bir türlü gerçekleştirilemeyen enflasyon muhasebesinin Türk ekonomisi, yabancı sermaye ve yatırımlar için çok önemli olduğunu kaydeden Unakıtan, buna ilişkin düzenlemeyi hazırlayarak önemli bir iş başardıklarını söyledi. 
     Enflasyon muhasebe çalışmalarında her kesimden yardım aldıklarını vurgulayan Maliye Bakanı, ''Bütün kesimlerin esiri olan bu çalışmayı yaptık, bitirdik. 1 Ocak 2004'den itibaren artık firmalar enflasyon muhasebesi uygulayacak'' dedi. 
     Unakıtan, mevcut sistemde kazanılmayan paranın vergisinin verildiğini, bu durumun bankaları ve finans sektörünü olumsuz etkilediğini ifade etti ve enflasyon muhasebesi ile tüm bu sorunların ortadan kalkacağını belirtti. 
     
     KAYIT DIŞI EKONOMİYLE MÜCADELE 

     Maliye Bakanı Unakıtan, yarın yürürlüğe girecek olan kayıt dışı ekonominin önlenmesi amacıyla mal ve hizmet alımlarında 5 milyar liranın üzerindeki ödemelerin bankacılık sisteminden geçirilmesini düzenleyen tebliğ hakkında da bilgi verirken, ''5 milyar liranın üzerindeki ödemeyi bugün aldığımız kararla 10 milyara çıkardık. Çünkü bu bir geçiş dönemi'' dedi. 
     Unakıtan, genelgeyi 10 milyar lira olarak düzenlediklerini, ancak ileride kademeli olarak azaltılacağını da bildirdi. 
     
     SIKINTI YARATMAZ... 

     Maliye Bakanı Kemal Unakıtan, 10 milyar lira ve üzerindeki ödemelerin finans kesimi üzerinden yapılması uygulamasının vatandaş açısından bir sıkıntı yaratmayacağını söyledi. 
     Unakıtan, Türkiye Odalar ve Borsalar Birliği Başkanı Rifat Hisarcıklıoğlu, Türkiye Bankalar Birliği Başkanı Ersin Özince, Gelirler Genel Müdür Vekili Osman Arıoğlu ve İstanbul Sanayi Odası Başkanı Tanıl Küçük ile birlikte düzenlediği basın toplantısında, daha önce 5 milyar lira olarak belirlenen finans kesimi üzerinden gerçekleştirilecek ödeme limitinin 10 milyar liraya yükseltildiğini bildirdi. 
     Halkın yeni uygulama nedeniyle ''Eyvah, ne oldu Kayıt dışına mı gidiliyor Yeniden Nereden Buldun mu geliyor '' şeklinde yanılgı içinde olmamasını isteyen Unakıtan, ''Yeni düzenleme bir teşviktir. Bundan sonra nakit toplumu olmaktan çıkacağız. Daha çok bankalar kanalıyla çalışılacak. Faiz istemeyenler varsa bunlarda özel finans kurumları aracılığıyla çalışsın'' dedi. 
     Kredi kartları, EFT'ler ve posta havalesi dahil havalelerin de bankacılık yoluyla ödeme şeklinde değerlendirileceğini kaydeden Unakıtan, bunların tümünün ekonomiye uyan bir sistem olduğunu ifade etti. Ülkemizde kredi kartıyla ödemenin yaygınlaştığını, bunun daha da çoğalacağını anlatan Maliye Bakanı, bu tür ödemelerin kolaylaştırılması için kredi kartı sözleşmeleri ile senetlerdeki damga pullarını kaldırdıklarına dikkati çekti. 
     
     ANLAYIŞ VE UYUM BEKLİYORUZ 

     Kamu ve yabancılarla ilgili işlemler ile aracı kurum işlemlerinin 10 milyar uygulamasının kapsamı dışında bırakıldığını da belirten Unakıtan, şöyle devam etti 
     ''Vatandaşımızın, esnafımızın, şirketlerimizin bizi anlayışla karşılayacaklarını ümit ediyorum. 10 milyar lira tüketim için hiç önemli değil. Tüketim masrafları, 10 milyarın altında kaldığı için halka gelen bir sıkıntı yok. 
     Bu karar ile 10 milyarın üzerindeki ödemeler banka yoluyla, çekle ya da bankadan tahsil edilen senetlerle yapılmalı. Bu konuda herkesten anlayış ve uyum bekliyoruz.'' 
     
     BANKA MASRAFLARI AZALIR 

     Maliye Bakanı Unakıtan, Türkiye'de ekonominin piyasa ekonomisine göre çalıştığını ve kimseye emirle bir şey yaptırılmasının söz konusu olmadığını da vurgulayarak, bankaların havale ve diğer işlemlerden aldıkları masraflarla ilgili görüşlerini şöyle açıkladı. 
     ''Biz bu işlemlerle finans sektörüne verimlilik kazandıracağımızı düşünüyoruz. Bankaların aldığı masraflarda da bu kendini gösterecektir. Masraflarda bir azalma olacağını tahmin ediyorum. Paranın ne kadarını bankacılık sektörüne çekersen sektör o kadar kazanacak. Biz de birşeyler kazanacağız. Finans sektöründe derinlik ne kadar artarsa ekonomiye o kadar faydalı olur.'' 
     
     ENFLASYON MUHASEBESİ 

     Unakıtan, enflasyon muhasebesiyle ilgili bilgi verirken de, bu kanunun Türkiye'nin önemli meselesi olan kayıtdışı ekonominin kayıt altına alınmasına yardımcı olacağını kaydetti. 
     Vergisini dürüst, zamanında ödeyenlerle, ödemeyenler arasında haksız rekabet olduğuna işaret eden Unakıtan, ''Artık Türkiye'de buna herkes isyan ediyor. Köşe yazarlarından, sivil toplum örgütlerine, sanayiciye, esnafa, tüccara, ihracatçıya kadar herkes bu olmamalı diyor. Burada hep birlikte hareket etmemiz lazım. Toplum olarak mücadele vermemiz lazım'' diye konuştu. 
     Maliye Bakanı, daha önce ''Nereden Buldun'' ve 'Mali Milat'' Kanununu kaldırdıklarını hatırlatarak, aslolanın ekonomiyi büyütmek olduğunu, hükümetin de bu yönde bir politika uyguladığını sözlerine ekledi. 
     
</TEXT>
</DOC>
