<DOC>
<DOCNO> 152048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sondun14.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ally McBeal'ın ''kaderi'' değişti... Harrison Ford ile nişanlanıyor 
</HEADLINE>
<TEXT>

     Aradığı eşi bulamayan bekar kadınların ''idolü'' haline gelen Ally McBeal'ın ''makus talihi'' nihayet döndü. Dizide mutluluk peşinde koşan avukat Ally'yi canlandıran aktris Calista Flockhart, aktör Harrison Ford ile nişanlanmaya hazırlanıyor. 
     Internetteki ''peoplenews'' sitesinin haberine göre, Ally McBeal, dizide bulamadığı mutluluğu gerçek hayatta buldu. 
     ''Indiana Jones'' serisinin ünlü oyuncusu Harrison Ford ile nişanlanma hazırlıkları içinde olan Flockhart, şimdilik bu haberi sadece yakın çevresine müjdeledi. Yakın bir arkadaşıyla Jennifer Lopez'in ''pembe nişan yüzüğünü'' konuşan Flockhart'ın kendisinin de kısa süre içerisinde Lopez gibi ''pembe bir halkaya'' sahip olabileceğini de ifade ettiği belirtildi. 
     Aralarındaki yaş farkına rağmen mutlu olan 39 yaşındaki Flockhart ve 61 yaşındaki ''tecrübeli oyuncu'' Ford'un nişan tarihini kısa süre içerisinde açıklaması bekleniyor. 
     Hollywood'un en çok kazanan oyuncuları arasında yer alan Harrison Ford, eşi Melissa Mathison'dan ayrıldıktan sonra Flockhart ile davetlerde boy göstermeye başlamıştı. Daha önce hiç evlenmeyen Calista Flockhart'ın ise ''Liam'' adlı bir evlatlığı bulunuyor. 
     Flockhart ile Ford'un geçen yılın sonlarında da nişanlandığı yönünde haberler magazin basınında yer almış, ancak daha sonra basın sözcüleri tarafından bu haber yalanlanmıştı. 
     





</TEXT>
</DOC>
