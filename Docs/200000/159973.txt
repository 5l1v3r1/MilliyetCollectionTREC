<DOC>
<DOCNO> 159973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/soneko30.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdüllatif Şener Bütün göstergeler iyiye gidiyor 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ekonominin gerekleriyle ilgili konuların, ilgili bağımsız kuruluşlar, bürokratlar ve Hükümet tarafından düzenli bir şekilde takip altında bulunduğunu belirterek, ''Bütün göstergeler iyiye gidiyor'' dedi. 
     Şener, Türkiye Bankalar Birliği'nin Genel Kurul toplantısının ardından basın mensuplarının sorularını yanıtlarken, Türkiye ABD ilişkilerinin savaş sonrası da iyi olduğunu bildirdi. 
     Şener, bir basın mensubunun ''3 aylık cari açığa yönelik ekonomi çevrelerinde tartışma var, yani iş dünyasının kaygılı bir yaklaşımı var. Siz ne düşünüyorsunuz '' sorusu üzerine, kaygılanacak bir şey olmadığını ifade ederek, şunları söyledi 
     '' Dış ticaret rakamlarında da tereddüte yol açabilecek herhangi bir durum söz konusu değildir. İlk 3 ay itibariyle rakamlara baktığımızda ihracatın ithalatı karşılama oranı yüzde 71'dir. 1996'dan bugüne kadar yıllık rakamlara bakıldığında ihracatın ithalatı karşılama oranı yüzde 71 düzeyinin çok altındadır, hatta 50-51'e düştüğü yıllar olmuştur. Dolayısıyla geçmişteki son 6-7 yılın rakamlarından daha iyi bir ihracatın ithalatı karşılama oranının olduğu bir ortamda dış ticaret dengeleriyle ilgili herhangi bir tereddüte düşmeye gerek yok, iyi gittiğini düşünmek lazım. Son 10 yıllık rakamlara bakıldığında şu 3 aydaki durum geçmişteki bütün rakamlardan daha iyidir.'' İhracatçı firmalardan aldıkları sinyallerin son derece iyi olduğunu belirten Şener, ''Bu tereddütler döviz fiyatındaki düşüşle bağlantı kurulmaya çalışılarak ifade ediliyorsa da konjonktüre baktığımızda konjonktür çok uygun'' dedi. 
     Şener, SARS nedeniyle Çin'e olan talebin azaldığını buna bağlı olarak Uzakdoğu'nun kaybettiği pazarların Türkiye'ye yöneldiğini dile getirerek, ''Bu tempo bizim ihracat potansiyelimizin, önümüzdeki süreçte çok yüksek olacağını gösteriyor. Herhangi bir tereddüte gerek yok'' dedi. 
     
     ÜST KURULLARIN BİLGİ PAYLAŞIMI 
     Abdüllatif Şener, bir basın mensubunun üst kurulların bilgiyi hangi devlet organlarıyla paylaşmak zorunda olduğunu sorması üzerine ''Zorunlu diye bir şey yok '' dedi. 
     BDDK Başkanı Engin Akçakoca'nın zaman zaman kanun taslakları hazırlayarak kendisine gönderdiğini, kurumundaki bilgi birikimini metinlere döküp kendisine ulaştırdığını anlatan Şener, konuşmasını şöyle sürdürdü 
     ''Zaman zaman bilgilendirmek maksadıyla sektörler ve ilgili olduğu diğer konularda da bilgi notları gönderiyor. Zaman zaman böyle toplantılarda yüz yüze konuşuyorum. Bence bunun illa da kurumsal olması gerekmez. Bu ilişkilerin, bilgi paylaşımının sürekli kurumsal zeminlerde sürdürülmesine yönelik bir anlayışı da yapmanın gereği yok. Sadece karşılıklı anlayışla ortaya çıkacak bir şey ve serbest ortamda olduğu zaman da bilgi paylaşımının sonuçları daha etkili oluyor. 
     Ayda bir kez bir araya geliyorlar gibi düzenlemeye gerek yok. Neden Çünkü biz istediğimiz zaman, hemen bu akşam da biraraya gelebiliriz belki Boğaz'da bile baş başa oluruz.'' Banka alacaklarının tahsiline ilişkin bir soru üzerine de Şener, Meclis'te bir kanun olduğunu ve o kanunu bir an önce çıkaracaklarını belirterek, ''İcra İflas Kanunuyla ilgili bir düzenleme var. Bu alacakların tahsili açısından önemli. Bununla ilgili süreç devam ediyor bir hafta içinde çıkacağını zannediyorum'' diye konuştu. 
     
     ''FAİZ YÜKSEK DÜZEYDE DEĞİL'' 
     Abdüllatif Şener, faizin yüksek düzeyde bulunmadığına dikkati çekerek, Hazine iç borçlanmalarında faizde iniş trendi bulunduğunu bildirdi. Şener, şunları kaydetti 
     ''Mayıs ayı rakamlarına bakıldığında Hazine iç borçlanmalarındaki faiz oranları Mayıs ayında, en düşük olduğu Kasım'daki iç borçlanma faiz oranlarından daha düşük bir seviyeye gelmiştir. 
     Dövizdeki düşüşe bağlı olarak ne oluyor sorusu var. Yastık altındaki paranın piyasaya giriyor olmasının bunda etkisi olabilir. Bunun ötesinde bankalardaki döviz mevduatı miktarı azalıyor. TL mevduat miktarı da artıyor. Dolayısıyla TL'ye güven artıyor.'' Şener, ekonominin gerekleriyle ilgili konuların ilgili bağımsız kuruluşlar, bürokratlar ve Hükümet tarafından düzenli takip altında bulunduğuna işaret ederek, ''Bütün göstergeler iyiye gidiyor'' dedi. 
     
</TEXT>
</DOC>
