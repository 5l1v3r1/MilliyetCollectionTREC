<DOC>
<DOCNO> 171011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sontur25.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanlığı Türkiye ile ABD arasında gizli anlaşma yok 
</HEADLINE>
<TEXT>

     Dışişleri Bakanlığı, Türkiye ile ABD arasında gizli anlaşma yapıldığı konulu haberlerin asılsız olduğunu bildirdi. 
     Bakanlıktan yapılan açıklamada, ''20 Temmuz 2003 tarihli Aydınlık dergisinde, ABD Dışişleri Bakanı Colin Powell'ın 2 Nisan 2003 tarihli Türkiye ziyareti sırasında, Türkiye ile ABD arasında gizli bir anlaşma yapıldığı hususunda çıkmış bulunan haberlerin tamamen asılsız olduğu'' belirtildi. 
     Powell'ın ziyaretinde mutabık kalınan hususların, Dışişleri Bakanı Abdullah Gül ve Powell tarafından düzenlenen ortak basın toplantısında ifade edildiği kaydedilen açıklamada, şöyle denildi 
     ''Mutabık kalınan hususlar, Türkiye üzerinden Irak'ta bulunan koalisyon birliklerinin ihtiyaçlarını karşılamaya yönelik bir lojistik ikmal hattı tesisini ve insani yardım çerçevesindeki işbirliği konularını içermektedir.'' Lojistik ikmal hattının, Irak'ta bulunan koalisyon güçlerine, insani amaçlı, birçoğu Türkiye'den temin edilecek malzemenin, Türkiye üzerinden gönderilmesini öngördüğü belirtilen açıklamada, Irak'ta yaralanan koalisyon birlikleri mensuplarının Türkiye'deki hastanelerde tedavi edilmeleri, hasarlı durumdaki koalisyon ülkeleri uçaklarının acil iniş amaçlarıyla Türkiye'deki havaalanlarını kullanmaları konularında da görüş birliğine varıldığı kaydedildi. 
     
</TEXT>
</DOC>
