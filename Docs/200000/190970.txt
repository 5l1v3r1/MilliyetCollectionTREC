<DOC>
<DOCNO> 190970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sondun37.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türklerle Irak yönetimi, asker sorununu aralarında halletsin" 
</HEADLINE>
<TEXT>

     Irak'taki Amerikalı sivil yönetici Paul Bremer'in, ''asker gönderme konusuna ABD'nin karışmamasını'' istediği ve ''sorunu Türklerle Irak geçici hükümet konseyinin aralarında çözümlemesinden'' yana olduğu bildirildi. 
     New York Times gazetesinin haberinde, ''Bremer'in danışmanı Dan Senor, 'Bremer Washington'a, Türklerle Iraklılar aralarındaki anlaşmazlıkları kendi başlarına çözümlesinler tavsiyesinde bulundu' dedi'' ifadesi kullanıldı. 
     Senor, ''Bremer, bundan sonraki adım olarak Türklerle geçici hükümet konseyi arasında doğrudan diyalog önerdi'' açıklamasında da bulundu. 
     ''Geçici hükümet konseyinin, sorunu Türkiye ile müzakereye hazır olduğunu'' öne süren gazeteye Madrid'den telefonla demeç veren Irak Dışişleri Bakanı Hoşyar Zebari ise, ''Türkiye ya da öteki komşu ülkelerden askerlerin Irak'ta bulunmasının, eski kin ve şüpheleri canlandırarak, istikrar yerine daha fazla karışıklık çıkmasına yol açacağını'' ileri sürdü. 
     Zebari, ''Hükümet konseyi, Bush yönetimi ve Türkiye'ye, konuyla ilgili hassasiyet nedeniyle komşu ülkelerden asker istemediğini kesin bir dille ifade etti'' diye konuştu. 
     
</TEXT>
</DOC>
