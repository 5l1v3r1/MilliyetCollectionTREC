<DOC>
<DOCNO> 163550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sontur17.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'tan yağmalanan silahlar Bursa'da yakalandı... 
</HEADLINE>
<TEXT>

     Bursa'da, jandarma tarafından düzenlenen operasyonda, Irak'tan yurda kaçak sokulan 47 kalaşnikof ve 1 bixi tüfeği ile 3 heykel ele geçirildi. Silahları ve tarihi eserleri satmaya çalışan 5 kişi yakalandı. 
     İl Jandarma Komutanlığı'ndan yapılan açıklamaya göre, Irak'tan yasadışı yollarla getirilen uzun namlulu silah ve tarihi eserlerin Bursa'da, Çetin B, Metin Beşir K, Levent G, Mirhan C, ve Mehmet T. tarafından pazarlanmaya çalışıldığı ihbarını alan güvenlik güçleri, kendilerini alıcı gibi tanıtarak bu kişilerle bağlantı kurdu. 
     Panayır Mahallesi'ndeki bir depoda zanlılarla buluşan jandarma ekipleri, Çetin B'nin kullandığı 65 EC 778 plakalı kamyonun kasasındaki ceviz sandıklarına gizlenmiş 47 adet uzun namlulu kalaşnikof, 1 adet bixi makineli tüfek ve 3 adet heykel ile tıbbi cihaz olarak kullanılan 28 adet platin ele geçirdi. 
     Operasyonda, zanlılar Çetin B, Metin Beşir K, Levent G, Mirhan C. ve Mehmet T. gözaltına alınırken, ele geçirilen silah, heykel ve platinlerin Irak'tan yurda kaçak sokulduğu ve Hakkari üzerinden Bursa'ya getirildiği belirlendi. 
     Jandarma yetkilileri, silahların balistik incelemelerinin yapılmasının ardından yasadışı örgütler tarafından kullanılıp kullanılmadığının belirleneceğini, heykellerin de incelenmek üzere Müze Müdürlüğü'ne teslim edildiğini söylediler. 
     Zanlıların, sorgulamalarının sürdüğü, yarın adliyeye sevk edilecekleri bildirildi. 

     
</TEXT>
</DOC>
