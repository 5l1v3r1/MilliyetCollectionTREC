<DOC>
<DOCNO> 181857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/yazar/cemal.html </URL>
<DATE> 2003/09/12/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Amerika sözünü tutacak mı 
</HEADLINE>
<TEXT>

   
   Amerika, Türkiye'ye verdiği sözü yerine getirecek mi Kuzey Irak'ın Türkiye'ye karşı PKK üssü olarak kullanımına son verecek mi Silah bırakmayan, Kandil Dağları'nda saklanmaya devam eden PKK'lıları etkisiz hale getirip Türkiye'ye teslim edecek mi 
   Bunlar için söz verdi Amerika. 
   Tutacak mı 
   Türkiye vermiş olduğu sözleri tuttu. Bir yandan Topluma Kazandırma Yasası'nı çıkardı. Öte yandan, demokratikleşme kapsamında Kürt kimliği ile ilgili reformcu adımları da TBMM'den geçirdiği yasal düzenlemelerle attı. 
   Şimdi sıra Amerika'da... 
   Dışişleri Bakanı Gül bu yakınlarda haklı olarak soruyordu Amerikan yönetimine 
   "Washington ziyaretim sırasında da Amerika'dan ne beklediğimizi söyledim. Şu örneği verdim 'Türkiye'de 100 El Kaide mensubu var derseniz ve o zaman bizden ne beklerseniz, biz de sizden onu bekliyoruz. Şimdi madem Irak topraklarının hakimi durumundasınız, o zaman bizim de sizden beklentimiz odur." 
   Bu haklı beklenti sürüyor. 
   Geçen gün konuyla ilgili AKP'li bir bakanla konuşurken şöyle yakındı 
   "Amerika bugüne kadar Kuzey Irak'tan tek bir terörist teslim etmedi." 
   Nedenini sorunca şöyle yanıtladı 
   "Bilemiyorum. Ama resmi olmayan görüşmelerden şöyle bir izlenim çıkıyor. Tezkere geçmeden tek bir terörist teslim etmez Amerika... Bizim asker gönderme kararımızı bekliyor." 
   Dışişleri'nden güvenilir diplomatik kaynaklarla geçen gün bu konuda sohbet ettim. Resmi temaslarda Amerika'nın bu bağlantıyı böylesine açık kurmadığını belirttiler. 
   Ama ortaya çıkan tablo şu 
   Amerika'nın şimdilik Kuzey Irak'ta, Kandil Dağları'ndaki PKK'lılara ilişmediği bir gerçek. Bunun başına yeni bir dert açabileceğini düşünüyor. Ama aynı zamanda Türkiye'ye söz vermiş durumda. Eninde sonunda bir şeyler yapmak zorunda olduğunu da biliyor. 
   Anlaşılan Ankara'ya diyor ki 
   "Irak'ta işim başımdan aşkın. Yeterli askerim yok bunun için. Bana asker gönderirsen, ben de kendi askerimi bundan kurtarıp Kuzey Irak'a, PKK'nın üzerine gönderirim. Ayrıca, 'Topluma Kazandırma Yasası'nın süresi altı ay. Yani daha zamanımız var." 
   Amerika'nın koştuğu şart açık 
   Asker ver ki PKK ile uğraşayım. 
   Siyaset acımasız 
   Dengeler, çıkarlara dayanıyor. 
   Al - ver dengeleri kurulmadan işler yürümüyor. Soğuk çıkar hesapları, bazen çifte standartlar devletler arası ilişkilere her zaman damgasını vuruyor. 
   Tersini kimse düşünmesin. 
   Irak'a asker gönderelim mi Göndereceksek hangi koşullarla gönderelim 
   Göndermeyeceksek, Türkiye'nin Irak'ta denklem dışı kalmasının çıkarlarımıza olumsuz etkilerini ne kadar göğüsleyebiliriz Amerika'yla ilişkilerimizin bozulması, Türkiye'nin gerek güvenliğine, gerekse ekonomik durumuna nasıl etki yapar 
   Herhalde olumlu etkilemez. 
   Ayrıca, Irak'ta istikrar ve çözüme ortak olabilecek bir Türkiye'nin gelecekteki bölgesel yeri ve Irak'la komşuluk ilişkileri daha iyi olmaz mı 
   Ankara'da şimdi bütün bu konular artılarıyla eksileriyle masada... 
   Kolay değil. 
   Ancak, son kararın Irak'a askerden yana çıkması çok daha ağır basan bir ihtimal. 
   Yine realpolitik yani... 
   
      
   
</TEXT>
</DOC>
