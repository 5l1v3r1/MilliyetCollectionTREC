<DOC>
<DOCNO> 193263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/soneko12.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Teftiş Kurulu Kurulların kaldırılması sisteme darbedir 
</HEADLINE>
<TEXT>

     Maliye Bakanlığı Teftiş Kurulu, Kamu Yönetimi Temel Kanun tasarısıyla Teftiş Kurullarının kaldırılmasının sisteme vurulacak en büyük darbe olacağını söyledi. 
     Dün açıklanan Kamu Yönetimi Temel Kanun tasarısı sonrası, Maliye Teftiş Kurulu'ndan tasarıyla ilgili A.A'ya yapılan değerlendirmede, Kurul'un, yolsuzluklarla mücadele çalışmalarının en etkin birimlerinden olduğu ve son yıllarda hedef haline geldiği ifade edildi. 
     Kurul'un bugüne kadar '3 Başbakan, sayısız Bakan, Müsteşar ve Genel Müdür' hakkında soruşturma yaptığına işaret edilen değerlendirmede, şöyle denildi 
     ''Ayrıca Paraşüt, Balina, Fırtına, Beyaz Enerji, Mavi Akım, Neşter, Örümcek Ağı, Uzan Grubu gibi tüm yolsuzluk soruşturmalarında görev alan ve 127 bin sayfa vergi raporu düzenleyen bir birimiz. Yine bugüne kadar pekçok karapara ve çıkar amaçlı suç örgütleri soruşturmasını yürüttük. 
     Son olarak Örümcek Ağı Operasyonunun 2. kısmında gümrük müfettişleriyle birlikte Türkiye'nin en tanınmış 500'e yakın firması ile ilgili 91 bin sayfa kambiyo ve gümrük suçu raporu düzenledik. Operasyonun 3. aşamasında 17 milyon dolarlık hayali ihracat raporlarını daha yeni Adana DGM'ye intikal ettirdik.'' 
     
     TERÖRLE MÜCEDELEDE 
     Maliye Teftiş Kurulu değerlendirmesinde, maliye müfettişlerinin halen 26 ayrı konuda devlet adına teftiş, denetim ve soruşturma yaptığı da bildirildi. 
     Cumhurbaşkanlığı'ndan, TBMM'den, askeri makamlardan ve diğer Bakanlıklardan gelen pekçok inceleme ve soruşturma talebinin de yerine getirildiği vurgulanan değerlendirmede, ECO'nun yıllık denetimlerinin de müfettişlerce yapıldığına dikkat çekildi. 
     Uluslararası Terörizmle Mücadele kapsamında görüş almak üzere 2 hafta sonra ABD Adalet Bakanlığı'ndan bir heyetin Maliye müfettişleriyle görüşmek üzere Türkiye'ye geleceği kaydedilen değerlendirmede, daha sonra şu görüşlere yer verildi 
     ''Bu konuda da müfettişlerimiz, çok önemli fakat gizli tutulan ipuçlarına ulaşmıştır. Çalışmaları da devam etmektedir. 
     Dünyada, Teftiş Kurulları olmayan bir ülke yoktur. 2 şubeli bir bankanın dahi müfettiş istihdam ettiği bir ortamda, Teftiş Kurullarının kaldırılması izah edilemez. 
     Bir yandan Başbakanlık bizden TÜBİTAK soruşturması için, TBMM Sümer Holding ve Özelleştirme Komisyonları için müfettiş istiyor. Diğer yandan da ortadan kaldırılmak isteniyoruz. Bunu anlamak mümkün değildir.'' 
     
</TEXT>
</DOC>
