<DOC>
<DOCNO> 176647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/yasam/yas06.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türküm, doğruyum daha çok okurum 
</HEADLINE>
<TEXT>

   Rakamlar gösteriyor ki bu yıl başta Eco ve Hasan Cemal'in kitapları olmak üzere geçen yıla oranla daha fazla kitap okuduk 
      
   Çeşitli yayınevleriyle Pandora Kitabevi'nin araştırmasından derlenen bilgilere göre, geçen yıla oranla bu yılın ilk yarısında kitap fiyatlarında önemli bir artış olmadı. Geçen yıl ortalama 9.8 milyon liradan yapılan satışlar, bu yılın ilk altı ayında 11.6 milyon lira civarındaydı. 
   Geçen yıl boyunca toplam 5208 kitap okurla buluşurken, bu yılın ilk yarısında bu rakam 3500'e yaklaştı. Ancak yayınevi sayısında düşüş vardı. 2002'de 643 olan yayın yapan kuruluş sayısı bu yıl 540'a düştü. 
   
   Edebiyatta Baudolino 
   Yılın ilk altı ayında edebiyat alanında en çok Doğan Kitapçılık'tan yayımlanan, Eco'nun erken Ortaçağ dönemine ışıklı bir elbise giydirdiği "Baudolino"su okundu. İkinci sırada yer alan Mine Kırıkkanat'ın Om Yayınevi'nden çıkan "Birgün Gece" adlı kitabını, Vedat Özdemiroğlu'nun İletişim Yayınları'nca basılan "Selam Dünyalı Ben Türküm" kitabı izledi. 
   İnci Aral'ın "Mor", Michael Cunnigham'ın "Saatler", Gökhan Akçura'nın "Kedi Kitabı", Gcabrera Infante'nin "Şehirler Kitabı", Ursula Le Guin'in "Başka Bir Yer", Gülriz Sururi'nin "Bir An Gelir" ve Tuna Kiremitçi'nin "Git Kendini Çok Sevdirmeden" adlı kitapları, çok satan diğer eserler oldu. 
   Edebiyat dışı çok satanlar listesinde Doğan Kitapçılık'tan çıkan Cemal'in "Kürtler" kitabı ilk sırada yer aldı. Bu kitabı yine Doğan Kitapçılık'tan Osman Müftüoğlu imzalı "Yaşasın Hayat" ve Güncel Yayınevi'nden çıkan William Irwin'in "Matrix ve Felsefe"si izledi. 
   
   Yazın liderleri Grange 
   Yaz aylarında en çok okunan kitapların başına, Doğan Kitapçılık'tan çıkan "Kurtlar İmparatorluğu" yerleşti. Jean Christophe Grange'ın kitabında, seri cinayetler, Strasbourg Saint-Denis'teki küçük Türkiye, Fransız polisindeki iç hesaplaşmalar ve tıbbın karanlık amaçlara alet edilmesi hikaye ediliyor. 
   K Kitaplığı'nın yayımladığı Georges Simenon'un "Katil"i, İnkılap Yayınları'ndan çıkan Burak Eldem'in "Marduk'la Randevu", Everest Yayımları'ndan Buket Uzuner'in "Şiirin Kızkardeşi Öykü" ve Can Yayınları'nın bastığı Arif Keskiner'in "Yine mi Çiçek" adlı kitapları da çok okunanlar listesinde yer aldı. 
   
   
</TEXT>
</DOC>
