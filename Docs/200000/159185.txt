<DOC>
<DOCNO> 159185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/yazar/guclu.html </URL>
<DATE> 2003/05/27/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Antalya'da eğitim 
</HEADLINE>
<TEXT>

     Öğrenci, öğretmen ve velilerin konuya yaklaşımı başka kentleri kıskandıracak düzeydeydi. Bu keyifli söyleşi sırasında sadece üniversiteye giriş sistemini sorgulamakla kalmadık, eğitimin diğer sorunlarını da masaya yatırdık. Büyükşehir Belediye Başkanı Bekir Kumbul da konuklar arasındaydı. Bu vesile ile yerel yönetimlerin üniversite öğrencilerine yönelik duyarsızlıkları da sık sık masaya yatırıldı. Başkan Kumbul, en kısa sürede öğrencilerin burs, yurt ve ulaşım sorunlarına yönelik alternatif çözümler üreteceğine söz verdi. Eminim ki en kısa sürede gereğini yerine getirecektir. 
     Antalya, üniversite giriş sınavlarında Türkiye'nin en başarılı ve en istikrarlı illerinden birisi. Sürekli ilk üçe giriyor. İzmir'den gelen yeni valileri Alaaddin Yüksel de eğitimin önemine gönülden inan ender valilerden birisi. Öyle gözüküyor ki Başkan Kumbul'un da desteği ile üniversite öncesi ve ve üniversite öğrenimi sırasında gençlerin sorunları önemli ölçüde çözülmüş olacak. Bu aşamada Antalya dershanelerinin başarısını da göz ardı etmemek gerekir. 
     Geriye istihdam sorunu kalıyor ki bu konuda ciddi endişeler söz konusu. Turizm cenneti Antalya'da, turizm otelcilik mezunlarının iş bulamamaları olayın vahametini çok daha çarpıcı bir şekilde ortaya koyuyor. Evet Antalya bölgesindeki otellerde on binlerce genç çalışıyor ama bunların çoğu eğitimsiz ya da farklı alanlardan mezun. İşte bu yüzden daha önce diğer sektörler için dile getirilen eğitim ve istihdam ilişkisi yine gündeme geldi. İlgili sektörler, o alanda eğitim almayan personel çalıştırmasın görüşü, herkesten büyük ilgi gördü. Ama nedense bu konuda yaptırım gücü olan bir yasal düzenleme bir türlü gerçekleşemiyor. 
     ANTÇEV, 8 yıl önce eğitime gönül veren yüzlerce Antalyalı tarafından kurulmuş. Yoğun bir gayret içerisindeler. Yardım eli uzattıkları öğrenci sayısını artırmaya çalışıyorlar. Tabana yayılan sivil toplum örgütlenmesinin en güzel örneklerinden birisi. Farklı görüşlerden de olsalar ortak paydaları eğitim. 
     Eğitimin önemine inanan ve çocuklarının geleceğini önemseyen tüm Antalyalıları yanı başlarında görmek istiyorlar. Evet sevgili Antalyalılar, Antalya'nın doğal güzellikleri ve sadece ÖSS'de çok başarılı olması, çağdaş bir Antalya için yetmiyor. O öğrencilerin iyi bir öğrencilik dönemi geçirmeleri ve mezuniyette yine yaşamlarına mutlu olarak devam etmeleri sizlerin gayretine bağlı. Paranız varsa paranızla, zamanınız varsa zamanınızla, işyeriniz varsa kaliteli personele istihdam olanağı sağlayarak, çağdaş anlamdaki bu yerel oluşuma destek verebilirsiniz. 
     Diğer kentlerin bazılarında da benzeri sivil toplum örgütleri var. Temennimiz, olmayan illerin de hızla bu kervana katılmaları. Kentlerin kalitesi artık bu tür sivil toplum örgütlerinin varlığı ve etkinliği ile ölçülüyor. 
     Özetin özeti Gencine sahip çıkan, kentine de sahip çıkar. Ki bu kentlerin sayısı da her geçen gün artıyor. Türkiye'nin geleceği açısından en büyük mutluluğumuz bu. 
     
     

</TEXT>
</DOC>
