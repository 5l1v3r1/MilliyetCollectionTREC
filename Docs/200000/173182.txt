<DOC>
<DOCNO> 173182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/son/soneko07.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
"Yeni ödeme planı 11 milyar dolarlık rahatlama sağlayacak" 
</HEADLINE>
<TEXT>

     Devlet Bakanı Ali Babacan, yeni ödeme planının önümüzdeki iki yıllık dönemde Uluslararası Para Fonu'na IMF yapılacak borç servisinde 11 milyar dolarlık bir rahatlama anlamına geldiğini bildirdi. 
     Babacan, Hazine Müsteşarlığı'nda düzenlediği basın toplantısında, tamamlanan 5. gözden geçirmeyi ve IMF'ye geri ödemelerdeki yeni ödeme planını değerlendirdi. 
     Ali Babacan, 2004 ve 2005 yılındaki finansman programını önemli ölçüde rahatlatacak ve bu konudaki belirsizlikleri giderecek yeni ödeme planının, IMF'ye olan borcun tümümün erken ödeneceği planla karşılaştırıldığında 2004 yılındaki ödemenin 4.5 milyar dolar, 2005 yılındaki ödemenin de 2.3 milyar dolar azalacağını bildirdi. Babacan, şunları söyledi 
     "IMF uygulamalarına göre, ülkelerin, Fon'dan kullandığı kaynakları normal geri ödeme döneminden bir yıl önce ödemeleri de söz konusu olabilmektedir. Bu uygulama çerçevesinde ülkemizin IMF'ye 2004 yılında 9.7, 2005 yılında da 10.1 milyar dolarlık bir geri ödeme yapması söz konusuydu. Ancak ülkelerin ödemeler dengesi ve kamu maliyesi açısından bir yıl önce ödeme yapmayı uygun bulmamaları durumunda geri ödemeleri normal geri ödeme döneminde yapma hakları da vardır. Geri ödemelerin bazı yıllarda yoğunlaşmasını önlemek ve ödemelerin daha düzgün ve yıllara yayılmış bir yapıya kavuşmasını sağlamak için geri ödemelerin bir kısmını erken ödeme planına göre kalan kısmını da normal ödeme zamanında yapma konusundaki niyetimizi Temmuz ayı ortalarında fon yönetimine bildirmiştim. 
     Belirlemiş olduğumuz bu yeni ödeme planı çerçevesinde 2004 ve 2005 yıllarında IMF'ye yapılacak geri ödemeler sırasıyla 5.2 milyar dolar ve 7.8 milyar dolar olacaktır. IMF'ye olan borcumuzun tümünün erken ödeneceği planla karşılaştırıldığında 2004 yılındaki ödememiz 4.5 milyar dolar, 2005 yılındaki ödememiz de 2.3 milyar dolar azalacaktır. 2004 yılında sağlanacak 4.5 milyar dolarlık düşüşün 2 yıl devam edeceği dikkate alındığında yeni ödeme planı önümüzdeki 2 yıllık dönemde IMF'ye yapılacak borç servisinde 11 milyar dolarlık bir rahatlama anlamına gelmektedir." Babacan, geri ödeme planının şu anda sadece 2004 ve 2005 yılları için belirlendiğini bildirerek, "Türkiye'nin daha sonraki yıllarda da erken ödeme planından normal ödeme planına geçme hakkı saklıdır" dedi. 
     
</TEXT>
</DOC>
