<DOC>
<DOCNO> 182790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/magazin/amag.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sertab artık dünya yıldızı 
</HEADLINE>
<TEXT>

   Eurovision birincisi Erener, dünyaca ünlü yıldızlarla aynı sahnede, Iraklı lösemi hastası çocuklar için söyleyecek... 
      MAGAZİN SERVİSİ 
   
   Bir Jagger projesi 
   2003 Eurovision birincisi Sertab Erener, 26 Eylül'de, İngiltere'de düzenlenecek dev konserde, müzik dünyasının en ünlü yıldızlarıyla aynı sahnede olacak. Rolling Stones grubunun efsanevi solisti Mick Jagger'in eski eşi, insan hakları savunucusu Bianca Jagger'in kurduğu HOPE Vakfı'nın, Iraklı lösemili çocuklar yararına düzenleyeceği konser, İngiltere'nin başkenti Londra'da, Royal Albert Hall'de gerçekleştirilecek. 
   
   Hepsi ünlü sanatçılar 
   BİLETLERİ 30 ile 350 sterlin Yaklaşık 66 ile 770 milyon lira arasında değişen fiyatlarla satışa sunulan konserde, Erener'in dışında, çalışmalarını Amerika'da sürdüren Ömer Faruk Tekbilek, Sarah Brightman, Joaquin Cortes, Darcy Bussel, Anna Vissi, Zucchero, Nafalda Arnauth Custodio Casteld ve Youssou N'Dour gibi sanatçılar sahne alacak. Placido Domingo ile Vasko ise konserin bir bölümünde, sanal düet yapacak. 
   
   BBC'den naklen yayın 
   ÜRDÜN Kraliçesi Reina, York Düşesi Sarah Ferguson, Monaco Prensi Albert Rainier, Robbie Williams, Sting'in de konuk olarak katılması beklenen konserde Erener, kasım ayında dünyanın pek çok ülkesinde satışa sunulacak İngilizce albümünden 'Love' adlı parçayı da seslendirecek. BBC'den naklen yayımlanacak konserden elde edilecek gelir, Iraklı çocuklara tıbbi yardım sağlamak için kurulan MAIC adlı yardım kuruluşuna bağışlanacak. 
   
   
</TEXT>
</DOC>
