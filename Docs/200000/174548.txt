<DOC>
<DOCNO> 174548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/sontur17.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit Türkiye'nin yeri Kuzey Irak'tır... 
</HEADLINE>
<TEXT>

     DSP Genel Başkanı Bülent Ecevit, Türkiye'nin Kuzey Irak'ta asker bulundurmasının zorunluluk olduğunu belirterek, Irak'ın başka bölgelerine asker gönderilmesinin kabul edilebilir bir durum olmadığını savundu. 
     Ecevit, katıldığı bir televizyon programında soruları yanıtlarken, Türkiye'nin hem kendi güvenliği, hem de bölge güvenliği açısından Kuzey Irak'ta bulunmasının önemli olduğunu vurgulayarak, ''ABD'nin verdiği cesaretle Kuzey Irak'ta fiili bir Kürt devleti oluştuğunu'' söyledi. 
     Türkiye'nin güvenliğinin Talabani ve Barzani gibi gruplara teslim edilemeyeceğini belirten Ecevit, ''Bizden Irak'ın başka bölgelerine asker göndermemizi istiyorlar. Bu kabul edilebilir bir durum değildir'' dedi. 
     Hükümetin Irak politikasını eleştiren Ecevit, ''Türk askerlerinin Süleymaniye'de gözaltına alınmasının da diplomasi tarihinde görülmemiş bir olay'' olduğunu kaydetti. 
     Ecevit, ''ABD'nin Irak operasyonunun ardından bir Ortadoğu devleti haline geldiğini'' ifade ederek, ''Türkiye bu bölgenin en önemli devletidir. ABD, bölge ilişkilerini düzenlerken Türkiye'yi gözardı edemez'' diye konuştu. 
     
</TEXT>
</DOC>
