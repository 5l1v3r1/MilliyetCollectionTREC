<DOC>
<DOCNO> 170954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sonspo03.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahmut Hanefi, Fenerbahçe ile 5 yıllık sözleşme imzaladı... 
</HEADLINE>
<TEXT>

     Fenerbahçe Kulübü, Sakaryaspor'un ümit milli futbolcusu Mahmut Hanefi Erdoğdu ile 2 yılı opsiyonlu olmak üzere 5 yıllık sözleşme imzaladı. 
     Mahmut Hanefi, Fenerbahçe Burnu'ndaki kulüp binasında, yöneticiler Vedat Olcay, İlhan Ekşioğlu ve Mahmut Uslu'nun hazır bulunduğu törende kendisini sarı-lacivertli renklere bağlayan sözleşmeye imza attı. 
     Kulüp yönetim kurulu üyesi İlhan Ekşioğlu, imza töreninin ardından yaptığı açıklamada, Mahmut Hanefi'nin Fenerbahçe'nin geleceğe dönük önemli transferlerinden birisi olduğunu, Fenerbahçe'nin bundan sonra elde edeceği başarılarda Mahmut Hanefi'nin de pay sahibi olacağına inandığını söyledi. 
     Mahmut Hanefi ise çok büyük bir camiaya gelmenin mutluluğunu yaşadığını vurgulayarak, ''Hedeflerim var. Buraya başarılı olmaya geldim'' dedi. 
     Savunmada görev yapan genç oyuncunun, sarı-lacivertli takımın kampına katılmak üzere bugün Almanya'ya gideceği açıklandı. 

     
</TEXT>
</DOC>
