<DOC>
<DOCNO> 162856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/spor/spo02.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
DE BOER MÜJDESİ 
</HEADLINE>
<TEXT>

Barcelona'nın Hollandalı yıldızı, MİLLİYET'e yaptığı özel açıklamada, Fenerbahçe ile büyük ölçüde anlaştıklarını söyledi. De Boer, "20'sine doğru imza atarım" dedi 
     MEHMET ÇİFTÇİ 

     "Ücret pürüzünü aşarız" 
     SARI - Lacivertli kulüpte liste başı olan Barcelona'nın Hollandalı yıldızı Frans De Boer, MİLLİYET kanalıyla müjde verdi. Tecrübeli futbolcu, Fenerbahçe ile büyük ölçüde anlaştıklarını söyledi, "Sadece ücrette çok küçük bir pürüz var. Fenerbahçe yıllık 2 milyon dolar ödemiyor. Ama bunu çok kolay aşarız" dedi. De Boer, öncelikle 15 Haziran'daki seçim sonrası Barcelona ile masaya oturacağını belirtti, "Ama bu bir şeyi değiştirmeyecek. Ayın 20'sine doğru Türkiye'ye gelir ve Fenerbahçe'ye imza atarım" diye konuştu. 
     
     Geremi çıkışı 
     DE Boer, Katar'dan yıllık 3 milyon Euro'luk teklif aldığını vurguladı, "Ancak yerim orası değil. Fenerbahçe'ye gelirim ve benden istenen liderliğe soyunurum" ifadesini kullandı. Bu arada Sarı - Lacivertliler'in ilgilendiği Geremi ile ilgili Real Madrid sert bir çıkış yaptı. Sportif Direktör Valdano, "Fenerbahçe, Geremi'nin transferini hayal bile etmesin" dedi. Valdano, "Geremi önümüzdeki sezon bizde ilk on bire çıkacak. Hocamızın kesin talimatı var. Ne kiralanacak ne de satılacak. Zaten iki yıllık sözleşmesi bulunuyor. 
     
     Necati umudu 
     ADANASPOR formasıyla bu sezon attığı gollerle yıldızı parlayan Necati'nin, Fenerbahçe ile imza aşamasına geldiği de öğrenildi. Sarı - Lacivertli yöneticilerle görüşen genç yıldızın teklife prensipte evet dediği bildirildi. Bu arada Daum'un verdiği liste doğrultusunda harekete geçen Hakan Bilal Kutlualp ve İlhan Ekşioğlu, Brezilya'ya giderek bir dizi temaslara başladı. İki yöneticinin daha önceden belirlenen Sambacılar'ın kulüpleriyle masaya oturacağı ve fiyat araştırması yapacağı öğrenildi. 
     
Süresiz imzaFenerbahçe iç transferde ilk anlaşmayı Kaptan Ümit Özat ile yaptı. Tecrübeli futbolcu, fiyat ve süre konusunda pazarlık yapmadan boş mukaveleye imza attı 
     Karar yönetimin 
     KAPTAN Ümit Özat, Fenerbahçe ile yeniden anlaşarak sözleşme yeniledi. Menajerleri Erhan Çağlayan ve Mehmet Soykök ile birlikte tesislere gelen tecrübeli futbolcu, yöneticilerden Mahmut Uslu ve Vedat Olcay ile masaya oturdu. Ümit, para ve sözleşmenin süresi konusunda hiçbir şart koymazken, boş mukaveleye imza attı ve "Hakkımı siz belirleyin" ifadesini kullandı. 
     
     'Yakışanı yaptı' 
     MAHMUT Uslu, "Kaptan kendisine yakışanı yaptı" dedi. Rüştü ile yeni bir görüşmenin olmadığını açıklayan Uslu, "Daha önceki şartlar geçerliliğini koruyor. 15 Haziran'dan sonra durum netlik kazanacak." dedi. Uslu, Abdullah'a, "Senin için biz karar veremeyiz. Daum ile görüşüp seni bilgilendireceğiz" diye konuştu. Ogün'e kulüp bulmasını söyleyen yönetim, çıkan haberler nedeniyle futbolculara çek vermeme kararı aldı. 
     
'Rüştü ekolü bitmeyecek'      YUSUF DURSUN 

     'Göreve hazırım' 
     RÜŞTÜ'NÜN Avrupa'ya transfer olma ihtimalinin güçlenmesinin Türk futbolu adına onur verici olduğunu söyleyen Volkan, göreve hazır olduğunu açıkladı. Genç eldiven, "Rüştü ekolünü ben sürdüreceğim. Sahalara damga vurmaya hazırlanıyorum. Fenerbahçe formasının çok ağır olduğunu biliyorum. Ancak camiaya bana destek verir, güvenirse istenen düzeye gelirim" dedi. 
     
     'Daum iyi seçim' 
     SENEYE özlenen şampiyonluğa ulaşacaklarını da iddia eden Volkan, Daum'un çok iyi bir seçim olduğunu açıkladı. Genç eldiven şunları söyledi "Geçen yıl bizim adımıza üzücü sonuçlarla geçti. Ancak gelecek sezon herşey mükemmel olacak. Üç teknik adam değişikliği forma şansı bulmamızı engelledi. Daha 21 yaşındayım. Önümde uzun yıllar var. Doğru adımlarla hedefe ulaşacağım." 
     
İlk yabancı çimci Prahhl      TEKNİK Direktör Daum, B.Leverkusen kulübünün çim uzmanı Dieted Prahhl'ı Fenerbahçe'ye transfer etti. İstanbul'a dün gelen Prahhl'ın tesislerin yanı sıra Şükrü Saracoğlu Stadı'nın zeminiyle de ilgileneceği açıklandı. Uzun süredir Daum'un yanında çalışan fizyoterapist Micheal Schulpen'in de yeni sezonda Fenerbahçe'de görev yapacağı bildirildi. 
     
'Umarım Daum hayırlı olur'      Saran'ın yorumu 
     KIRIKKALE'DE 250 çocuğu sünnet ettiren Fenerbahçe'nin eski futbol şube sorumlusu Sadettin Saran çarpıcı açıklamalar yaptı. Teknik direktör seçiminin ardından görevini bırakan Saran, "Fenerbahçe konusunda bir şey söylemek istemiyorum. Umarım Daum, Fenerbahçe'ye hayırlı olur" diye konuştu. 
     
     'Çok yoruldum' 
     FUTBOLUN içinden geldiğini açıklayan Saran bir süre dinlenmek istediğini açıkladı. Saran sözlerini şöyle noktaladı "Görev yaptığım süreç içinde gerçekten çok yıprandım. Bir süre futbolu düşünmek istemiyorum. Ailem ve uzun süredir ihmal ettiğim işlerimin başında olacağım. Dinlenmek istiyorum." 
     

</TEXT>
</DOC>
