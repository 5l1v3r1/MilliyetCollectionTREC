<DOC>
<DOCNO> 197287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/sonspo09.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Serhat, Samsunspor maçında yok... 
</HEADLINE>
<TEXT>

     Birinci Süper Lig'de yarın deplasmanda Samsunspor ile karşılaşacak Fenerbahçe'nin son antrenmanında sakatlanan Serhat, maç kadrosuna alınmadı. 
     Samandıra Tesisleri'nde basına kapalı yapılan antrenmanda sağ ayak arka adalesinden sakatlanan Serhat'ın Özel Acıbadem Hastanesi'nde MR'ı çekildi. Teknik direktör Christoph Daum'un, Serhat'ın tedavi edilmesi için İstanbul'da kalmasına karar verdiği belirtildi. 
     Zorlu deplasman maçı öncesi Kemal ve Petkov'dan sonra sakat futbolculara Serhat'ın da eklenmesi teknik heyeti sıkıntıya soktu. 
     Bu arada teknik direktör Daum'un, Samsun yolculuğu öncesinde yapılan son idmanda taktik çalışmalar üzerinde durduğu bildirildi. 
     
     İSMAİL VE HAKAN KADRODA 
     Alman çalıştırıcı, sakat futbolcuların çokluğu nedeniyle genelde maç kadrolarına almadığı İsmail ve Hakan'a bu kez şans tanıdı. 
     Alper ve Erhan'ın da yer almadığı 18 kişilik maç kadrosunda şu futbolcular bulunuyor 
     Volkan, Recep, Luciano, İsmail, Fatih, Ümit, Tomas, Mahmut Hanefi, Servet, Hakan, Aurelio, Yusuf, Selçuk, Olcan, Tuncay, Van Hooijdonk, Rebrov, Semih. 
     
     MUHTEMEL 11 
     Sezon başında Volkan'ın sakatlanmasıyla devraldığı kaleyi bırakmayan kaleci Recep'in, bu kez kendi sakatlığı nedeniyle takımdaki yerini haftalar sonra Volkan'a bırakması bekleniyor. 
     Fenerbahçe'nin, yarınki maçta Samsunspor karşısına çıkması beklenen muhtemel 11'i şöyle 
     Volkan Recep , Fatih, Luciano, Tomas, Mahmut Hanefi, Aurelio, Ümit, Selçuk, Tuncay, Van Hooijdonk ve Semih Rebrov . 
     19 Mayıs Stadı'nda saat 19.00'da başlayacak ve Digitürk Lig TV'den naklen yayınlanacak karşılaşmayı hakem Erol Ersoy yönetecek. 
     
     VAN HOOIJDONK SARI KART CEZASI SINIRINDA 
     Kadroda bulunan oyunculardan 3 sarı kartı olan Van Hooijdonk, Samsunspor maçında bir kart daha görürse, ligin 14. haftasındaki Beşiktaş maçında cezalı duruma düşecek. 
     
     ÖZEL UÇAKLA GİTTİLER 
     Sarı-lacivertliler, yarın Samsunspor ile deplasmanda yapacakları maç için Samsun'a gitti. 
     Kulüp başkanı Aziz Yıldırım ve yöneticiler ile PAF takımının da yer aldığı kafile, Sabiha Gökçen Havalimanı'ndan özel uçakla Samsun'a hareket etti. 
     
     ROMANYA'DA DERNEK AÇILIŞI 
     Romanya'nın başkenti Bükreş'de 4 Aralık Perşembe günü Fenerbahçeliler Derneği açılacak. 
     Kulübün internetteki resmi sitesinden yapılan açıklamada, dernek açılışını kulüp başkanı Aziz Yıldırım ve yöneticilerin yapacağı bildirildi. 
     
</TEXT>
</DOC>
