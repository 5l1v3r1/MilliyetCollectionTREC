<DOC>
<DOCNO> 199434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/spor/yozer.html </URL>
<DATE> 2003/12/03/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Şükür Mondragon 
</HEADLINE>
<TEXT>

   
   Allah ne muradın varsa versin Mondragon ve tuttuğunu altın etsin. Bir futbolcu bir maçı ne kadar etkileyebilirse, Mondragon da işte o kadar etkiledi. O bir kraldı dün. Hem de uçan kral. Uzun yıllar hafızalardan silinmeyecek bir maç çıkardı dün. Ve tabii Hakan Şükür. Ey ona laf edenler, dil uzatanlar, alın o ayakkabıları baştacı edin, duacı olun. 
   İnanılmaz atmosfer vardı dün Ali Sami Yen Stadı'nda . Heryer kan kırmızıydı sanki. Sarıyla bezenmiş bu görüntü Galatasaray'a inanılmaz bir atmosfer sahnelemişti. Ve hatta şunu söyleyebilirim ki, gerçek Ali Sami Yen Stadı'nda bu kadar özverili ve candan, sıcak, çılgınca bir atmosfer hiç görmedim. 
   Juventus sahaya eksik çıktı. Hem de ne eksik. Son lig maçında oynayan Di Vaio dışında hepsi yedek kulübesinin değişmez elemanları. Hele kulübede Nedved, Trezeguet gibi oyuncuların dururken, onların oynaması bizim için bir nimetti. Ve neyse ki Lippi, Di Vaio'yu kulübeye çekmedi. Allahtan onu oynattı. Tek başına gol kaçırma rekoru kırdı. 
   İtalyanlar farklı kadrosuna rağmen ilk yarıda mükemmele yakın bir futbol oynadı. Galatasaray hücumda çoğalamadığı gibi savunmada da özellikle Prates kanadında inanılmaz hatalar yapıyordu. İlk yarıda 7 net pozisyon yürekleri hoplattı. Ama Terim asıl neşteri dün vurdu. Prates'i bir dakika bile beklemeden 44. dakikada Hasan Şaş ile değiştirmesi kilit dakikası oldu. 
   O andan itibaren herşey değişti. Savunma açıkları en aza indirgendi. Orta alanda Berkant ve Ergün muhteşem oynadı. Hakan Şükür tecrübesini konuşturmaya, Hakan Ünsal uzun zamandır Hakan Ünsal gibi sahne almaya başladı. Hele bir de ikinci yarının başında erken gol gelince oyunun rengi iyice değişti. Galatasaray oyunun her bölgesinde üstünlüğü eline geçirdi. Tek bir ruh, tek bir bedende mücadele ettiler. Hırslarını son damlaya kadar sarfettiler. 
   Kanatlar Juventus için kabus oldu. Ergün bindirdi, Sabri bindirdi, Hakan Ünsal bindirdi. Ve Hasan Şaş, Seul'den sonra ilk kez sahneye çıktı. Hangi birini sayalım. Kulübesi ile sahadaki futbolcusu ile gerçek birer kahramandı hepsi. 
   90 dakika bittiğinde stadı dolduran Türkler'in yüzlerindeki ifadeyi herkesin görmesini isterdim. Dokunsan ağlayacak durumdaki bu insanların Türk bayrağını sallayışlarını, Galatasaray'a ne kadar dua ettiklerini, Galatasaraylı, Fenerbahçeli, Beşiktaş formalıların birbirleriyle nasıl sevgiyle kucaklaştıklarını görseniz, oturur hüngür hüngür ağlardınız. Herşeyde bir hayır vardır. UEFA bizlerin bu kadar yoğun duygular yaşamasına neden oldu. Bu sevinç yumağının tanıkları bizim de onlardan hiç farkımız yok. 
   
      
</TEXT>
</DOC>
