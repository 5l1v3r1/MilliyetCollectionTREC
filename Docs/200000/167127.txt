<DOC>
<DOCNO> 167127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sontur08.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir çift mezarlık alabilir miyim 
</HEADLINE>
<TEXT>

     Büyükçekmece Belediyesi Fen İşleri Müdürlüğü'nce ''açık ihale usulü'' ile yaptırılacak 547 adet çift katlı lahit mezarın tapulu bir çifti, ilçe sakinlerine 700 milyon, burada yazlığı olanlara 1.5 milyar, ilçe dışındakilere de 2.1 milyar liradan satılacak. 
     Belediye Başkanı Hasan Akgün, Büyükçekmece Mezarlığı'na, konumu ve ulaşım kolaylığı nedeniyle büyük talep olduğunu vurgulayarak, bu talebi karşılamakta güçlük çektiklerini söyledi. 
     Sürekli artan talebi karşılamak amacıyla daha önceden çift katlı mezarlık uygulamasına geçtiklerini, şu anda da 3 binden fazla çift katlı mezar bulunduğunu anlatan Akgün, ''Çift katlı mezar yapımıyla hem araziden tasarruf ediyor, hem de vatandaşlarımıza büyük kolaylık sağlıyoruz'' dedi. 
     Büyükçekmece Mezarlığı'nın planlı bir mezarlık olduğunu ve gelen talepler göz önünde bulundurularak her yıl geliştirildiğini ifade eden Akgün, belediyenin bütçe imkanları ölçüsünde ihale yoluyla çift katlı mezar yapımının gerçekleştirildiğini bildirdi. 
     Akgün, bu yıl da projesi kendileri tarafından hazırlanan ''lahit mezar yapımı'' ihalesinin düzenleneceğini belirterek, ''Öncelikle belediyemiz sınırları içinde bulunan vatandaşlarımızın ihtiyacını karşılamak amacıyla, 547 adet çift katlı lahit mezar yapımı ihalesini önümüzdeki ay gerçekleştireceğiz'' diye konuştu. 
     Bu şekilde mezarlığın planlı şekilde büyümesini sağladıklarını dile getiren Akgün, ilçe dışından gelen yoğun mezarlık taleplerini de önlemeyi hedeflediklerini kaydetti. 
     
     ''ZARAR GÖREN MEZARLAR NAKLEDİLİYOR'' 
     Belediye Başkanı Hasan Akgün, sadece bölge halkına hizmet vermek istediklerini vurgulayarak, şunları söyledi 
     ''En büyük sıkıntımız ilçemiz dışından gelen taleplerdir. Yığılma nedeniyle, daha önce çöplük olarak kullanılmış bir bölgede çökme meydana geldi ve bazı mezarlar bundan zarar gördü. Bunların tamamı başka yerlere naklediliyor. Tekrar böyle bir sıkıntıyla karşılaşmamak için yığılmayı önlemek istiyoruz. 
     Yeni yapılacak olan çift katlı tapulu mezarları ise bölge halkına 700 milyon, ilçede belli dönemlerde kalan vatandaşlarımıza 1.5 milyar, dışarıdan gelenlere de 2.1 milyar liradan satmayı planlıyoruz. Maddi durumu iyi olmayan ihtiyaç sahiplerinin her türlü masrafını ise biz karşılıyoruz.'' Büyükçekmece Belediye Başkanlığı'nca yaptırılacak 547 çift katlı mezarlığın ihalesi, 6 Ağustos 2003 tarihinde gerçekleştirilecek. 
     
</TEXT>
</DOC>
