<DOC>
<DOCNO> 153146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/spor/spo01.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
LUCE'NIN UĞURU 
</HEADLINE>
<TEXT>

Beşiktaş'ın Rumen hocası, Paskalya bayramını, Galatasaray ile şampiyon olduğu geçen seneki gibi yine aynı kilisede kutladı 
     CEM AKYÜZ 

     24.00'te gitti 
     ELAZIĞSPOR galibiyetinin yorgunluğunu ve stresini henüz atamamıştı Lucescu. Ama İstanbul'a ayak basar basmaz Romanya'dan gelen misafirleriyle buluşup, gece 24.00'te soluğu Beyoğlu'ndaki Rumen Kilisesi'nde aldı. Çünkü, Hristiyan aleminde özel bir geceydi, Paskalya bayramının başlangıcıydı. Kilisedeki cemaatin içine karışan Rumen hoca, sağlıklı bir yaşamın yanı sıra Beşiktaş'ın başarısı için dua ediyordu. 
     
     Yumurta aldı 
     BAŞPİSKOPOS Silviu State'nin elindeki ateşten mumunu yakan Beşiktaş'ın hocası kilise çıkışında manevi rahatlığın verdiği mutlulukla gülümsüyordu. Papazın verdiği rengarenk yumurtalarıyla, konuklarını da yanına alan Mircea Lucescu, saatler 01.30'u gösterdiğinde doğruca Kumkapı'nın yolunu tuttu. Rumen Teknik Direktör burada yemek yiyip, Elazığspor karşısında alınan altın değerindeki üç puanı doyasıya kutladı. 
     
     İpucu, Başpiskopos'tan 
     LUCESCU'NUN bu kilise ziyaretinde ipucunu da, Rumen Kilisesi'nin dini lideri Silviu State veriyordu. State, Rumen Teknik Direktör'ün geçen sezon Galatasaray'ın başında olduğunu hatırlattı, "Paskalya'yı o dönemde de bu kilisede kutlamıştı" dedi. Ve ekledi."O zaman da dua etmiştik. Galatasaray ile şampiyon olunca, demekki uğurlu geldi. Sağlık ve başarı dualarımız onunla ile birlikte". 
     
Madrid'e nazire      SİYAH-BEYAZLI kulüp, 100. yılını kutlayan Atletico Madrid'in rekorunu kıracak. İspanyol takımının, kutlamalar için yaptırdığı 1.5 kilometrelik bayrağın daha uzununu yaptırmayı düşünen yönetim, derneklerden destek isteyecek. Sezon sonundaki plana göre, Barbaros Bulvarı'ndan, İnönü Stadı'na kadar olan 2 kilometrelik yol, beş metre enindeki bayrakla tamamen kapatılacak. 
     
Kıyasıya pazarlık      PASCAL Nouma ile Beşiktaş arasındaki pazarlık sürüyor. Fransız oyuncunun, avukatının yanı sıra İngiliz menajeri Chantal'ın da gelmesi ile iki taraf arasında görüşmelerin yoğunlaşacağı bildirildi. Nouma, iki yılda alacağı 1.5 milyon dolar garanti parayı isterken, yönetim bir yılı kapsayan 750 bin dolarda ısrar ediyor. Yönetimin planına göre, 500 bin doları verilen Fransız futbolcunun, 286 bin dolarlık cezası da düşülerek, kasadan para çıkmayacak. 
     
Pancu'ya izin yok      BÜNYAMİN OSMAN 

     BEŞİKTAŞ'IN, Elazığ deplasmanında sakatlanan Rumen oyuncunun, Romanya Milli Takımı'ndan istediği af kabul edilmedi. Milli Takım Doktoru Pompiliu Popescu tarafından kontrol edilen futbolcunun sakat olan ayağında değil, sol dizinde ödem olduğu belirlendi. Bunun üzerine Popescu, oynayabileceği konusunda rapor verdi. Elazığspor maçında kaleci Kingston ile çarpışan Rumen oyuncu, yarın Litvanya deplasmanında takımdaki yerini alacak. 
     
Bravo Sergen      BEŞİKTAŞ Kaptanı Sergen Yalçın PAF takımı oyuncularına prim jesti yaptı. Siyah - Beyazlı ekibin alt yapısından yetişen yıldız futbolcu, PAF Ligi'nde Altay ile şampiyonluk mücadelesi yapan gençlere toplam 2 milyar lira dağıttı. 
     
Engin'den uyarı      MENAJER Sinan Engin, Galatasaray'ın puan kaybını, "Hem iyi, hem de kötü" diye değerlendirdi. Engin, "Rakiplerimiz puan kaybetti diye, iş tamam düşüncesi başlayabilir. Tecrübesiz olduğumuz için en büyük sorunumuz motivasyon. Bunun bozulmaması için çalışıyoruz. Kalan tüm maçları alıp şampiyon olacağız. Ama matematiksel olarak garantilemeden, sevinmemeliyiz" dedi. 
     
İzin bitti      ELAZIĞSPOR galibiyeti sonrasında iki gün izinli olan Siyah - Beyazlı takım, bugün top başı yapacak. Altay ile cumartesi günü sahasında oynayacak olan Beşiktaş'ta, milli takımlarda bulunan oyuncular dışında eksik bulunmuyor. 
     


SPOR 


























</TEXT>
</DOC>
