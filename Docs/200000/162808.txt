<DOC>
<DOCNO> 162808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sontur29.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkan "Sezer ve Ecevit heyetin önünde tartışmamalıydı" 
</HEADLINE>
<TEXT>

     TBMM Yolsuzlukları Araştırma Komisyonu'na bilgi veren eski Başbakan Yardımcısı Hüsamettin Özkan, Cumhurbaşkanı Ahmet Necdet Sezer ve Başbakan Bülent Ecevit'in 19 Şubat 2001 tarihindeki MGK toplantısında heyet önünde tartışmaması gerektiğini ifade ederek, ''Bir sorun var ise bir başka odaya çekilerek orada tartışabilirlerdi ya da haftalık olağan toplantıda konu gündeme getirilebilirdi. Terbiyem dahilinde olaya müdahele ettim ama bu olay hiç yaşanmasaydı iyi olurdu'' dedi. 
     Hüsamettin Özkan, AK Parti İstanbul Milletvekili Azmi Ateş başkanlığındaki TBMM Yolsuzlukları Araştırma Komisyonu'na yaklaşık 3.5 saat bilgi verdi. 
     Medyada krizin tetikleyicisi olarak yer alan MGK krizi ile ilgili sorular üzerine de Özkan, dönemin Başbakanı Bülent Ecevit'in konuya ilişkin açıklamayı Bakanlar Kurulu toplantısının ardından yaptığını anımsatarak, dolayısıyla bunun koalisyon ortaklarının ortak açıklaması olduğunu ifade etti. Bu anlamda kendisinin de bu açıklamanın ardında imzası olduğunu kaydeden Özkan, ''Ancak şahsi fikrim, böyle bir açıklama yapılmasa iyi olurdu'' dedi. 
     
     ''HEYET ÖNÜNDE TARTIŞMA YAPILMAMALIYDI'' 
     Özkan, Cumhurbaşkanı Ahmet Necdet Sezer ve Başbakan Bülent Ecevit'in MGK toplantısında heyetin önünde tartışmasının doğru olmadığını ifade ederek, ''Bir sorun var ise bir başka odaya çekilerek orada tartışılabilirdi ya da haftalık olağan toplantıda konu gündeme getirilebilirdi. Terbiyem dahilinde olaya müdahale ettim ama bu olay hiç yaşanmasaydı iyi olurdu'' görüşünü dile getirdi. 
     Hüsamettin Özkan'ın MGK'da yaşanan krizle ilgili olarak, ''Bu bir siyasi kriz değildi. Eğer siyasi kriz olsaydı ya Cumhurbaşkanı'nın ya Başbakan'ın istifa etmesi gerekirdi ya da ben sebep olmuşsam benim görevden alınmam lazımdı. Hiçbiri olmadığına göre bu bir siyasi kriz değildi'' değerlendirmesini de yaptığı da öğrenildi. 
     Alınan bilgiye göre, Özkan, 1993 yılında bankacılıkla ilgili yapılan düzenlemelerin zaman içinde krize yolaçtığını söyledi. 0ff-shore bankacılığına izin verilmesi, şube açmada izin alma zorunluluğunun kaldırılması, bankalarda yüzde 5'i aşan hisse sahiplerine kredi verme yasağının kaldırılması, banka sahipliğinin kolaylaştırılması, mevduat garantisi getirilmesi sonucu ortaya çıkan aşırı rekabet ortamı ve buna bağlı aşırı rekabet ortamının likidite açığını yükselttiğini ifade eden Özkan, bankacılık sisteminin bu zayıf karnının hassas dönemlerde krizlere neden olduğunu söyledi. 
     Özkan, bu nedenle seçimlerden sonra çıkardıkları ilk kanunun bankalar kanunu olduğunu ve düzenlemeler noktasında eksiklikler olduğu için de 1999 sonunda ikinci bir yasa çıkardıklarını belirtti. 
     Eski Başbakan Yardımcısı Özkan, bankacılık sistemindeki çarpık yapılanma yanında devletin borçlanma politikasındaki yanlışlığın da krizi doğurduğunu söyledi. 
     
     MERKEZ BANKASI LİKİDİTE KRİZİNİ ÇÖZSEYDİ... 
     ''Bu kriz önlenebilir miydi ertelenebilir miydi, kurumlar üzerine düşeni yapmış mıdır '' sorusuna karşılık da Özkan, konunun uzmanı olmadığını ancak o dönem bürokratların kendilerine ''Merkez Bankası, piyasalardaki likidite krizini çözmüş olsaydı kriz bu denli şiddetli olmazdı ya da hiç olmazdı'' değerlendirmesi yaptıklarını bildirdi. 
     Komisyon üyelerinin ''Bankalara el konulmasında geç kalındı mı '' sorusuna da Özkan, ''Hayır, biz bu noktada ne gerektiyse onu yaptık. Bankalar Kanunu'nu çıkarttığımız gece de 5 bankaya el koyduk. Hiçbir özel banka kurulmasına izin vermedik'' karşılığını verdi. 
     
     ''DALGALI KUR'U IMF ZORLADI'' 
     IMF'nin Kasım krizinden itibaren üst düzey bürokratlarla birlikte paralel görüş olarak dalgalı kura geçiş yönünde telkinleri olduğunu kaydeden Özkan, ancak bunun piyasalarda güveni sarsacağını düşündükleri ve halka Haziran ayına kadar sabit kurun devam edeceği yönünde bir taahhütleri bulunduğu için o zaman IMF'yi ikna ettiklerini söyledi. Özkan, 19 Şubat günü yaptıkları toplantıda da ''sabit kur'a devam yönünde karar aldıklarını, IMF'nin çok bastırması üzerine ise 21 Şubat günü dalgalı kura geçiş kararı almak zorunda kaldıklarını bildirdi. 
     Hüsamettin Özkan, bu aşamada bir gecede Merkez Bankası'ndan çekilen 5 milyar 188 milyon dolar ile ilgili olarak da dönemin Başbakanı Ecevit'in talimatıyla Başbakanlık Yüksek Denetleme Kurulu'nun araştırma yaptığını kaydetti. Özkan, bu nedenle de bir gecede milyarlarca dolar çekenlerin kimler olduğunun bu raporlarda mevcut olduğunu söyledi. Özkan, istenilirse bu isimlerin ve belgelerin bu raporlardan temin edilebileceğini ifade etti. 
     
     TÜRKBANK OLAYI 
     Özkan, Türkbank'ın satışı ile ilgili yöneltilen sorular üzerine de olaylar ve yaşanan süreçten ayrı olarak kendilerine birtakım bilgiler ulaştığını, dolayısıyla Türkbank ihalesi tamamlandıktan sonra ihaleyi kazanan kişiye veya grubu verilmesinin yanlış olacağı kanaatinin oluştuğunu söyledi. Ekonimi konusunda ilgili ve bilgile bakanlarla bu konuyu değerlendirdiklerini ifade eden Özkan, ''Bu konuda Türkbank ihalesinin iptal edilmesi yönünde çalışma başlattık. Bu çalışma henüz bir kısım kasetlerin yayınlanmasından önceydi. Ancak kasetler yayınlanınca bizim çalışmamız arka planda kaldı. Ama netice itibariyle biz ihalenin iptal edilmesi yönünde hazırlık yaptık ve o kaset olayı olmasa da ihale iptal edilecekti'' dedi. 
     
     ''HALKBANK'IN KİMLERE KREDİ VERDİĞİNİ BİLMİYORUM'' 
     Halkbank'dan yakınlarına kredi verilip verilmediği yolundaki sorulara ''Tanıdığım, bildiğim hiçbir yakınım Halk Bankası'ndan kredi almamıştır. Kimlere kredi verildiğini de bilmiyorum'' diye karşılık veren Özkan, somut bazı olaylar sorulması üzerine de bu konuda yazılı yanıt vereceğini bildirdi. 
     TBMM Yolsuzlukları Araştırma Komisyonu, yarın yapacağı toplantıda eski Başbakan Mesut Yılmaz'ı dinleyecek. 
     
</TEXT>
</DOC>
