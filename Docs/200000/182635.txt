<DOC>
<DOCNO> 182635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sondun16.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani Türk askerini istemiyoruz 
</HEADLINE>
<TEXT>

     Irak Kürdistan Demokrat Partisi IKDP lideri Mesut Barzani, ''Irak halkı için en iyi çözümün, işgalin sona erdirilmesi olduğunu'' söyledi. 
     ''Avrupalı veya uluslararası birliklerin Irak'a gönderilmesine karşı olmadıklarını'' ifade eden Barzani, ''ancak, Türkiye de dahil, Irak'ın komşularından gelecek askerleri istemediklerini'' kaydetti. 
     Barzani, Alman Frankfurter Rundschau gazetesine demecinde, ABD'nin Irak'a farklı ülkelerden asker gönderilmesi çabalarına ilişkin, ''Irak halkı için en iyi çözümün, işgalin sona erdirilmesi olacağını, ancak bu sürede halkın desteğe ihtiyacı bulunduğunu'' belirtti. 
     ''Eğer ABD Irak'ta güvenlik ve istikrar istiyorsa bölge ülkelerinden asker getirmemesi gerekir'' diyen Barzani, ''bölge ülkelerinden asker konuşlandırılmasının problem yaratacağını, Irak'ın hiçbir bölgesinde istikrar kalmayacağını'' savundu. 
     ''Irak'ta Kürtlerin federal bir sistem istedikleri, bu sistemin içinde haklarının nasıl korunacağı, örneğin dil konusunun nasıl ele alınacağı'' sorusuna karşılık Barzani, ''2 resmi dilin olabileceğini, ya da, Arap bölgelerinde Arapçanın birinci resmi dil, Kürtçenin ikinci resmi dil, Kürt bölgelerinde de bunun tam tersinin olabileceğini'' söyledi. 
     ''Peşmergelerin yeni Irak ordusunun çekirdeğini oluşturduğunu'' da ifade eden Barzani, ''bunların ileride yalnızca Kürt bölgelerinde değil, tüm ülkede görevlendirilebileceğini'' kaydetti. 
     ''Kürt bölgelerinin sınırlarının net şekilde görülemediğinin'' hatırlatılması üzerine Barzani, ''Kürdistan'ın tarihi sınırlarının zaten bilindiğini, Irak'ta herkesin Arap- Kürt sınırının nerede bulunduğunu bildiğini'' savundu. 
     ''Geçici Hükümet Konseyi'nde bu konuda farklı görüşlerin bulunduğunu'' ifade eden Barzani, ''Ancak bu konuda geri adım atmayacağız'' dedi. 
     
     KÜRDİSTAN'IN KALBİ 
     IKDP lideri, ''Zengin petrol kaynaklarının bulunduğu Kerkük ve Musul kentlerinin gelecekteki federal Kürdistan eyaletine ait olduğunu düşünüyor musunuz '' sorusuna karşılık, ''1961'de başlayan Araplaşma öncesinde nüfusunun çoğunluğunu Kürtlerin oluşturduğu tüm bölgelerin Kürt olduğu'' görüşünü dile getirdi. 
     ''Kerkük'ün Kürdistan'ın parçası değil, kalbi olduğunu'' söyleyen Barzani, ''Musul da ise durumun farklı olduğunu, bu kentte geçmişte de hem Kürt hem Arap nüfusunun yaşadığını'' belirtti. 
     'Barzani, ''sistematik olarak Kürt bölgelerine yerleştirilen Arapların geleceğine'' ilişkin bir soru üzerine de, ''Amerikalı sivil yönetici Paul Bremer'in birkaç gün önce Musul'u ziyaretinde, bu problemlerin çözümü için kurulan komisyonun yakında çalışmalarına başlayacağını söylediğini'' hatırlattı. 
     ''Bu çalışmalarda BM'nin de rol alması gerektiğini'' kaydeden Barzani, ''Kürdistan'ın Araplaştırılması için getirilen bu Araplar tekrar gitmeliler. Kürtler için 'kalsınlar' demek imkansız. Ancak sabırlı olacağız ve adil bir çözüm bulunana kadar bekleyeceğiz'' dedi. 
     Gazetede ayrıca, Başbakan Recep Tayyip ''Erdoğan'ın asker gönderme konusunda içinde bulunduğu zor durum'' başlığıyla verilen haber-yorumda, ''Türk hükümetinin Eylül ayı sonuna kadar Irak'a 10 bin asker gönderme konusunda karar almasının beklendiği, ancak Irak'ta olduğu kadar Türkiye'de de bu düşünceye sıcak bakılmadığı'' savunuldu. 
     Haber-yorumda, ''Başbakan Recep Tayyip Erdoğan'ın, ABD ile olan ilişkileri düzeltmek amacıyla Irak'a asker gönderilmesini istediği, ancak Irak'taki Geçici Hükümet Konseyi gibi Türk halkının yaklaşık 3'te 2'sinin de Irak'a asker gönderilmesine karşı olduğu'' ifade edildi. 
     
</TEXT>
</DOC>
