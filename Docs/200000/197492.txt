<DOC>
<DOCNO> 197492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/son/sontur16.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Valisi Arkadaşlarımız sonuca doğru iyi bir yolda... 
</HEADLINE>
<TEXT>

     İstanbul Valisi Muammer Güler, Levent'teki HSBC Bank Genel Müdürlüğü ve Beyoğlu'ndaki İngiltere'nin İstanbul Başkonsolosluğu'na yönelik bombalı saldırılarla ilgili her yönüyle çalışma yürütüldüğünü belirterek, ''Arkadaşlarımız sonuca doğru iyi bir yolda...'' dedi. 
     Durum değerlendirmesi yapmak üzere İstanbul Emniyet Müdürlüğü'nün Vatan Caddesi'ndeki yerleşkesine gelişinde basın mensuplarının sorularını cevaplandıran Vali Güler, konuya ilişkin çalışmaların devam ettiğini bildirdi. 
     Sonuca ulaşılmasının önemli olduğunu vurgulayan Güler, ''Arkadaşlarımız, sonuca doğru iyi bir yolda... Her yönüyle çalışıyoruz. Her an değerlendirmeler yapıyoruz'' dedi. 
     İstanbul Emniyet Müdürü Celalettin Cerrah'ın basın mensuplarını suçlayan açıklaması ve bu konudaki tepkilere ilişkin görüşü sorulan Vali Güler, ''Polemik yapmayın, gerginliği tırmandırmaya gerek yok. Biz şimdi olayı çözelim. O konular da zaman içerisinde halledilir'' şeklinde konuştu. 
     
</TEXT>
</DOC>
