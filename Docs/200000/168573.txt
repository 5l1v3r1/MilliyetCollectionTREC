<DOC>
<DOCNO> 168573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/sontur12.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Brezilya Büyükelçisi yargılanıyor... 
</HEADLINE>
<TEXT>

     Yargıtay 6. Ceza Dairesi, Türkiye'nin eski Brezilya Büyükelçisi Doğan Alpan hakkında verdiği beraat kararını bozan Yargıtay Ceza Genel Kurulu kararına kısmen uydu. 
     Yargıtay 6. Ceza Dairesi'nde bugün yapılan duruşmaya sanık Alpan, avukatları ve müdahil Hazine avukatı katıldı. 
     Yargıtay Ceza Genel Kurulu, 6. Ceza Dairesi'nin, daha önce sanık Alpan hakkında görevi kötüye kullanma, dolandırıcılık, memura yalan beyanda bulunma suçlarından verdiği beraat kararını bozmuştu. 
     6. Ceza Dairesi, bugünkü duruşmada bu karara uyulup uyulmaması yönündeki kararını açıkladı. 
     Daire, büyükelçilikte bazı personelin çalışmadığı süreleri çalışıyor göstererek ve ödeme yapılması ile büyükelçilikte kullanılmak üzere gümrüksüz ve vergisiz olarak alınan içki, parfüm ve makyaj malzemelerini, lokantası da olan Brezilyalı bir gazeteciye sattığı gerekçeleriyle, Alpan'ın iki ayrı eylemden Türk Ceza Kanunu'nun TCK ''görevi kötüye kullanma'' fiilini düzenleyen 240. maddesinden yargılanması gerektiği yönündeki Genel Kurul kararına uydu. 
     
     BERAATTA DİRENME KARARI 
     Daire, aynı Genel Kurul kararının, sanığın eşinin yasal olmayan estetik ameliyat giderlerini, sağlık raporu düzenleyerek bakanlıktan tahsil ettiği yönündeki eylemi nedeniyle dolandırıcılık suçundan mahkum edilmesi gerektiği yönündeki karara direndi. 
     Ayrıca, Daire, sanığın eşiyle birlikte Türkiye'ye dönerken nereden ve nasıl sağlandığı belirlenemeyen uçak bileti ile bu bilete ait koçanları kaybetmesinden sonra başka bir şirketten aldığı belgeyle avans kapatma işleminin de memura yalan beyanda bulunma suçunu oluşturduğu ve bu suçtan mahkum edilmesi gerektiği yönündeki Genel Kurul kararına da oybirliği ile bu iki suçtan, daha önceki kararı doğrultusunda beraat kararında direndi. 
     Duruşmada, daha sonra Yargıtay Cumhuriyet Savcısı Fehmi Yıldırım, esas hakkındaki görüşünü açıkladı. 
     Yıldırım, Daire'nin direnme kararlarına karşı yasal haklarının korunacaklarını belirterek, diğer iki fiilden sanığın TCK'nın 240 ve 80. maddelerine göre cezalandırılmasını talep etti. 
     Müdahil avukat da Yargıtay Ceza Genel Kurulu'nun bozma kararına uyulmasını istedi. 
     Sanık avukatları soruşturmanın geliştirilmesine yönelik istemlerini bildirmek ve esas hakkındaki savunmalarını yapmak üzere süre talebinde bulundular. 
     Yargıtay 6. Ceza Dairesi, adli tatili de dikkate alarak duruşmayı Eylül ayına bıraktı. 
     
</TEXT>
</DOC>
