<DOC>
<DOCNO> 197811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/son/sonspo09.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Spor yazarlarının gönlünde "aslan" yatıyor .. 
</HEADLINE>
<TEXT>

     Abant İzzet Baysal Üniversitesi Beden Eğitimi ve Spor Yüksekokulu tarafından 75 gazeteci örnek alınarak yapılan araştırmada, spor gazetecileriyle ilgili birçok ilginç nokta ortaya çıktı. 
     Araştırmaya göre, spor yazarlarının yüzde 96'sını erkekler, yüzde 4'ünü ise bayanlar oluşturuyor. Dünyadaki bayan spor yazarı oranının ise yüzde 7 olduğu belirtiliyor. 
     Eğitim düzeyi olarak, spor yazarlarının yüzde 51'i üniversite mezunu iken, yüzde 49 ise lise mezunu. Üniversite mezunu olanların yüzde 24'ünü iletişim fakültesini, yüzde 7'sini Beden Eğitimi ve Spor Yüksekokulu'nu bitirenler oluşturuyor. 
     Spor yazarı olmak için bir kişinin ''sporcu geçmiş''i olmak zorunda olmadığı konusunda fikir belirtilen araştırmaya göre, bu mesleğe girmek için gerekli koşullar, Türkçeyi iyi kullanabilmek, sporu sevmek, gerçeği yansıtmak, sorumlu olmak, yabancı dil bilmek ve fair-play'i benimsemek olarak sıralanıyor. 
     Bu mesleğe giriş nedeni olarak katılanların yüzde 42'si sporu sevmeyi gösterirken, yüzde 28'i sporla ilgili geçmişi olmasını, yüzde 17'si gazetecilik eğitimi almış olmayı, yüzde 5 ise ekonomik nedenleri öne sürüyor. 
     
     SPOR YAZARLARI GALATASARAYLI 
     Araştırmada hangi takımın tutulduğu sorusuna gelince, Galatasaray yanıtı ağır basıyor. Spor yazarlarının yüzde 43'ü Galatasaray'ı tutarken, yüzde 36'sı Fenerbahçe, yüzde 18'i Beşiktaş ve yüzde 4'ü ise Trabzonspor taraftarı. 
     Katılanların yüzde 47'sinin teknolojiyi iyi derecede izlediği ortaya konan araştırmaya göre, spor yazarlarının yüzde 76'sı yabancı dil biliyor ve dil bilenlerin yüzde 52'si orta düzeyde, yüzde 25'i iyi düzeyde bulunuyor. Yazarların yüzde 'ü yabancı medyayı takip ediyor. 
     Yaş ortalamasına bakıldığında da yazarlar, 43.15 ile en yüksek yaş ortalamasında iken, yöneticiler 40.36, muhabirler 32.56, redaktörler ise 29.94 yaş ortalamasına sahip. 
     Yüzde 64'ü evli olan spor yazarlarının yüzde 86'sı günlük 8 saatin üzerinde çalışıp, haftada bir gün izin yaparken, yüzde 33'ü 1 milyar liranın üzerinde, yüzde 23'ü 500 milyon liranın altında, yüzde 44'ü ise 500 milyon ile 1 milyar lira arasında maaş alıyor. Yüzde 84'ü ise hizmetiçi eğitim almadığını belirtiyor. 
     Görevli oldukları branş sıralamasında yüzde 46 ile futbol birinci sırada yer alırken, yüzde 61'inin uzmanlık alanı yine futbol olarak belirtiliyor. Yazarların yüzde 36'sı fırsat buldukça spor yaparken, yüzde 65'i haftada bir defa spor yapıyor ve bu spor yapanların yüzde 41'i futbol oynuyor. 
     Üye olunan derneklerde ise Türkiye Spor Yazarları Derneği yüzde 54 ile birinci, Türkiye Gazeteciler Cemiyeti yüzde 34 ile ikinci, Türkiye Milli Olimpiyat Komitesi yüzde 9 ile üçüncü, Avustralya Spor Yazarları Birliği yüzde 2 ile dördüncü sırada yer alıyor. 
     
</TEXT>
</DOC>
