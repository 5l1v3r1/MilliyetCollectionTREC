<DOC>
<DOCNO> 181631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/yazar/altan.html </URL>
<DATE> 2003/09/11/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Terörün silah kaynakları saydamlaşmadıkça... 
</HEADLINE>
<TEXT>

   
   Bugün 11 Eylül, New York'taki ikiz kulelere yapılan terör saldırılarının ikinci yıldönümü. 
   ABD süper bir güç, süper bir devlet ama aradan iki yıl geçtiği halde hala yakalayabilmiş değil, o korkunç terör olaylarını düzenlemiş olan gerçek suçluları... 
   Hem tüm dünyaya posta koyacak bir güçte olduğunu, her fırsatta naralandıracaksın hem de, aradan iki yıl geçmesine rağmen, en görkemli kentinin bir terör saldırısı sonucu binlerce cana mal olarak yıkılıp gitmiş bir çift simgesel gökdeleninin gerçek suçlularını bir türlü bulamayacaksın biraz garip değil mi 
   Doğrusu bir hayli garip geliyor bendenize. 
   
   İkiz kulelerin yıkılış yıldönümünde, çok daha belalı yeni terör olaylarının yaşanacağı söylentileriyle, Amerikalıların içine düştüğü kaygı cendereleri daralıp durmakta... 
   Ya ABD'nin dışarıdaki yüzlerce temsilciliğinin durumu 
   Her biri, her türlü saldırı ve sabotaja karşı en ileri teknolojiyle donatılmış birer uzay kalesi gibi... 
   
   ABD neden gerçek suçluları bir türlü yakalanamayan, küresel bir terör saldırısının baş hedefi oldu böyle 
   Kimlerin ne çıkarı var bunda Ve milyarlarca dolara mal olan terör saldırılarının ekonomik kaynakları neresi, yahut nereleri 
   Bu tür soruların gerçek yanıtlarını acaba Beyaz Saray hiç mi bilmiyor 
   Bin Ladin ve El Kaide örgütü mü, düzenleyip finanse ediyor bütün bu terör eylemlerini 
   Şayet öyleyse, terör eylemlerini finanse etmek için gerekli milyarlarca doları, Bin Ladin ve El Kaide nereden buluyor 
   
   Soğuk Savaş dönemi biter bitmez yoğunlaşan terör eylemleri, bir hayli gizemli bir konu... 
   Hangi fabrikalarda üretiliyor teröristlerin kullandığı o pahalı silahlar, o mayınlar, o patlayıcı maddeler 
   Ya terör örgütlerinin bakımı, yerleşimi, iletişimi, mobilitesi hangi kaynaklardan sağlanıyor 
   Rusya'dan Kanada'ya, İsveç'ten Çin'e, İngiltere'den Japonya'ya kadar hiçbir devletin yönetim kadrolarıyla gizli servisleri, bilmiyorlar bütün bunları. 
   O nedenle de, üstesinden gelemiyorlar küresel terörün. 
   Yahut da... 
   Yahut da, bizlerin öngöremeyeceğimiz, olmadık çıkarları var küresel terörün sürüp gitmesinde... 
   
   Bir kez silah yapımcılarına büyük olanaklar sağlıyor terör eylemleri ister terör silahlarının üretiminden olsun, ister terörü durdurma çabalarından olsun... 
   Patlayan milyonlarca mermi, yüzlerce tank, mitralyöz, uçak bombası vs... 
   Ve acaba teröre karşı olan bazı ülkelerin de, bazı üst düzey yöneticileri, ortak değiller mi gizlice satılan silahlara ve resmi savunma güçlerinin gereksinmesi olan modern silah üretimine 
   
   Bu tür kuşkuları, Hollywood filmlerine yansıtanlar da, yine Amerikalılar... 
   Geçenlerde kahramanlık gösterileri açısından aşırı abartmalı bir filmi oynadı Arnold Schwarzenegger'in ATV kanalında... 
   Rus mafyasına çok tehlikeli son model silahlar satan gizli bir Amerikan örgütünün ortakları içinde, ABD Savunma Bakan Yardımcısı da vardı, bazı CIA ve FBI ajanları da... 
   California'daki valilik seçimlerine adaylığını koymuş olan Arnold, o filminde akıl almaz bir "süpermenlik" göstererek hepsiyle başa çıkıyor ve suçluları hiçbir iz bırakmadan siliyordu hayattan... 
   
   "Silici" adlı filmde Arnold'un gösterdiği güç ve cesaret mantık dışıydı. Ama ABD kadrolarının üst düzeyinde, Rus mafyasıyla işbirliği yapan ve onlara silah satan bakan ve ajanların bulunduğu teması da, aynı ölçüde akıl dışı mıydı acaba 
   
   Bizim Genelkurmay, epey bir zaman önce bizdeki terör olaylarında kullanılmış ve ele geçmiş silahların kökenini açıklamıştı. 
   Rus malı Kalaşnikof vardı, ama daha az oranlarda Alman, İngiliz hatta Amerikan silahları da vardı. 
   
   Bugün 11 Eylül... Özellikle Amerikalıların yürekleri ağzında... 
   Bilmiyorum neden merak etmiyorlar terör eylemlerinde kullanılan milyarlarca dolarlık silahla, o eylemlerin gerçekleşmesi için harcanan milyarlarca doların hangi kaynaklardan sağlandığını... 
   
   Dünya kamuoyunda böyle ortak bir merak gelişmedikçe ve akla takılan soruların da yanıtları, somut belgelerle kanıtlanmadıkça kimbilir daha ne kadar insan ölür ve ne kadar milyarlarca dolar harcanıp, milyarlarca dolar kazanılır 
   Kaldı ki terör tehlikesine karşı önlemler alınırken de, yine milyarlarca dolar harcanıp, saman altından milyarlarca dolar kazanılıyor. 
   Bir yerlerde birileri öldürülüyorsa, bir yerlerde de birileri para kazanıyordur. 
   
      
   
</TEXT>
</DOC>
