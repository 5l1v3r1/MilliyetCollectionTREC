<DOC>
<DOCNO> 183721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/yazar/pulur.html </URL>
<DATE> 2003/09/21/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Ayniyle vakidir... 
</HEADLINE>
<TEXT>

   
   ESKİLER "ayniyle vaki" derler, yani aynen olmuştur... 
   Şu anlatacaklarımız da ayniyle vakidir, günü gününe, sıcağı sıcağına olmasa bile... 
   
   GEÇİMSİZ, huysuz bir ev sahibi, her kiracıyla mahkemelik, son kiracıyı da tahliye ettirmiş, boşalan kata "kiralık" levhası asmış, oturduğu katın penceresinde, gelen geçene bakıyor. 
   Birden kapıya bir cenaze arabası yanaşmış, durmuş, merak etmiş, içinden "Herhalde mahalleden biri öldü " demiş. 
   Aaa, o da ne Arabadan bir tabut çıkarıp, kapının önüne koymuşlar, hemen sokak kapısına koşmuş 
   "Nedir, ne oluyor " 
   "Cenazeyi almaya geldik " 
   "Kim ölmüş, kimin cenazesi " 
   Adam cebinden kağıtları çıkarmış, okumuş, ev sahibi kendi adını duyunca fenalık geçirmiş... 
   Meğer evden tahliye ettirdiği, son kiracının intikamıymış... 
   
   ADAM çoluğunu çocuğunu terk edip, başka memlekete gitmiş, yıllarca kimseyi aramamış, çocuklar büyümüşler, iş, güç sahibi olmuşlar, baba ortaya çıkmış, mektup yazıp, bazı şeyler istiyormuş, çocuklar cevap bile vermemişler... 
   Adam, son mektubunu fıraklı bir cümleyle bitirmiş 
   "Beni artık ölmüş bilin " 
   Çocuklar cevap yazmışlar 
   "Ölüm tarihini bildir de, kırk mevlidini okutalım " 
   
   ABBAS Sayar'ın "Yılkı Atı" diye bir romanı vardır. 
   Orta Anadolu'da, kış gelince atlarına bakamayan köylüler onları bozkıra salarlar, zavallı atlar, aç, biilaç sürüler halinde dolaşır, kurtlara, yırtıcı hayvanlara yem olurlar. 
   Yaz bitince, tatil sitelerinde de "yılkı kedileri" var. 
   Yaz boyunca beslenen, doyurulan kediler, tatilciler gidince ortada kalıyorlar, sitenin bekçilerine yemek yedirmiyorlar, kapıdan kovsalar bacadan giriyorlar. 
   Bir sitenin bekçileri sorunu çözmüşler... 
   Hani kapaklı çöp varilleri var ya, onların birine, ikisine yiyecek koyup, kapaklarını açık bırakıyorlarmış, yemeğin kokusunu alan kediler, varillere dalınca kapağını kapıyor, tekerlekli varilleri çeke çeke kasabaya götürüp, orada kapaklarını açıyor "Azat, buzat, sen bizi gözet " deyip salıyorlarmış... 
   Sonucun sonucu 
   Bu defa siteyi fareler basmış... 
   
   BİR otelin, müşterilere duyuru levhasından 
   "Odalarda balık pişirmek yasaktır " 
   Demek pişiren olmuş ki 
   
   VE bir düzeltme... 
   "Mal sahibi, mülk sahibi" diye başlayan dörtlüğü, çok kişinin Yunus Emre'nin sanmasına rağmen, değilmiş, laedriymiş, yani söyleyeni belli değilmiş... Sevgili Talat Halman'ın uyarısı üzerine düzeltiriz. 
   
      
   
</TEXT>
</DOC>
