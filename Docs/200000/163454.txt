<DOC>
<DOCNO> 163454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sondun28.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Büyükelçisi "Azerbaycan'da asker bulundurmayacağız" 
</HEADLINE>
<TEXT>

     ABD'nin Bakü Büyükelçisi Ross Wilson, ülkesinin Azerbaycan'da asker bulundurma düşüncesinde olmadığını bildirdi. 
     Azerbaycan'daki görev süresi sona eren Wilson, düzenlediği basın toplantısında, Bakü'de görev yaptığı dönem ve çalışmaları hakkında bilgi verdi. 
     Wilson, Azerbaycan'ın özellikle enerji alanında ve Hazar enerji kaynaklarının taşınması konusunda önemli atılımlar gerçekleştirdiğini, petrolden elde edilen gelirlerin sosyal sorunların çözümüne katkıda bulunması gerektiğini kaydetti. 
     Azerbaycan'da 15 Ekim'de yapılacak cumhurbaşkanlığı seçimleri öncesinde yeni kabul edilen yasada, gündeme getirdikleri önerilerden bazılarının dikkate alındığını anlatan Wilson, demokratik seçimler ve insan haklarının güvence altına alınmasını çok önemsediklerini, kendisinin de görevi süresince en çok ilgilendiği konuların başında demokratik seçimlerin geldiğini söyledi. 
     Wilson, Azerbaycan'ın demokratik bir ülke olarak gelişmesine önem verdiklerini, Bakü yönetiminin Irak sorunu ve uluslararası terörizmle mücadele gibi konularda bugüne kadar gösterdiği dayanışmanın memnuniyet verici olduğunu söyledi. Ross Wilson, seçimlerin demokratik standartlara uyması, basın özgürlüğü ile din ve vicdan özgürlüğünün sağlanmasının, Azerbaycan ile ilişkilerinin temelini teşkil ettiğini belirtti. 
     Azerbaycan askerinin Irak'a gönderilmesi sürecinde mali sorunlardan dolayı bir gecikme yaşandığını ifade eden Wilson, ''Azerbaycan'ın mali desteğe ve ABD'nin yardımlarına ihtiyaç duyduğunu'' ifade etti. Wilson, Azeri askerinin yaşanan mali sorunların çözüm bulmasının ardından en kısa sürede bölgeye sevkedileceğini kaydetti. 
     Bir gazetecinin, İran'da yaşanan rejim karşıtı gösterilerle ilgili sorusu üzerine Wilson, ''İran rejimini insan haklarına saygılı davranmaya çağırıyoruz'' dedi. ''ABD'nin İran'da insan hakları ihlalleri, kitle imha silahlarının bulundurulması ve uluslararası terörizmin desteklenmesinden rahatsızlık duyduğunu'' söyleyen Wilson, ''Tahran yönetimine karşı mücadelelerinde sadece demokrasi yolunu tercih ettiklerini'' belirtti. 
     Ermeni işgali altındaki Yukarı Karabağ sorununa da değinen Wilson, ABD Dışişleri Bakanlığı'nın sorunun çözümü sürecine canlılık getirme isteğinde olduğunu ve AGİT Minsk Grubu eşbaşkanlarının tarafların istediği tarihte bölgeyi ziyaret etmeye hazır olduklarını kaydetti. 
     ABD'nin yeni Bakü Büyükelçisi Reno Harnish'in yaz döneminde görevine başlaması bekleniyor. 
     
</TEXT>
</DOC>
