<DOC>
<DOCNO> 171215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/sontur02.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli'de 5.2 büyüklüğünde deprem... 
</HEADLINE>
<TEXT>

     Denizli'de, saat 07.52 sıralarında 5.2 büyüklüğünde deprem meydana geldi. 
     Boğaziçi Üniversitesi Kandilli Rasathanesi yetkililerinden alınan bilgiye göre, saat 07.52 sıralarında meydana gelen 5.2 büyüklüğündeki depremin merkez üssü Denizli'nin Buldan İlçesi olarak belirlendi. 
     Aydın ve Manisa'da da hissedilen deprem nedeniyle çok sayıda vatandaş, evlerinden dışarıya çıktı. 
     
     HERKES AYAKTA İDİ... 

     Buldan Kaymakamı Bilal Çelik, merkez üssü Buldan olan 5.2 büyüklüğündeki depremin ardından ilçede durumun sakin olduğunu söyledi. 
     Çelik, hasar tespit ekiplerinin ilçede ve çevre köylerde dolaşarak inceleme yaptıklarını ancak, kendisine bildirilen can kaybı ya da büyük çaplı hasar olmadığını kaydetti. Birkaç evin bacasının yıkıldığını, sağlık kuruluşlarına deprem ya da panik nedeniyle yaralanarak başvuran olmadığını bildiren Çelik, şunları kaydetti 
     ''Deprem meydana geldiğinde vatandaşlar zaten işe gitmek üzere kalkmış, çoğu kahvaltı ediyordu. Bu nedenle panik olmadı. Uykuda olsalardı belki panik yaşanabilirdi. İlçede durum sakin ve normal. Herkes evinde, işinde. Zaten hava sıcak olduğu için herkes bahçede ve balkonlarda oturuyor. Kimse sokakta değil. Bir kişinin deprem nedeniyle korkudan şoka girdiği ve Denizli Devlet Hastanesi'ne götürüldüğünü duyduk, ama dedikodu da olabilir. Araştırıyoruz ancak, böyle durumlarda asılsız çok sayıda söylenti çıkabiliyor.'' Kaymakam Çelik, Afet Komisyonu üyeleriyle toplantı yapacaklarını ve ilçedeki durumu değerlendireceklerini bildirdi. Çelik, ''Herkes normal hayatını devam ettiriyor, ama çadıra ihtiyaç olur mu, gece vatandaş evine girmek istemeyebilir mi Bunları değerlendireceğiz'' diye konuştu. 
     

     
</TEXT>
</DOC>
