<DOC>
<DOCNO> 170553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/sondun15.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ürdün'de hükümet istifa etti... 
</HEADLINE>
<TEXT>

     Ürdün'de Başbakan Ali Ebu Ragıp'ın Kral Abdullah'a hükümetinin istifasını sunduğu ve Kral Abdullah'ın Ragıp'ı yeni kabineyi kurmakla görevlendirdiği bildirildi. 
     Adının açıklanmasını istemeyen Ürdünlü bir üst düzey yetkili, AFP'ye yaptığı açıklamada, Parlamento'dan güvenoyu alması gereken yeni hükümetin yarın açıklanabileceğini belirtti. 
     Yetkiliye göre, aralarında Dışişleri Bakanı Mervan Muaşir'in de bulunduğu çok sayıda önemli bakan yeni hükümette görevini sürdürecek. 
     Hükümetin, Kral Abdullah'ın Parlamento'yu feshetmesinden 2 yıl sonra geçen 17 Haziran'da yeni meclis üyelerinin seçilmesinin ardından istifa ettiği belirtiliyor. Parlamento seçimi, seçim yasasındaki değişiklik nedeniyle 15 ay ertelenmişti. 
     57 yaşındaki Ebu Ragıp, Haziran 2000'de başbakanlık görevine getirilmişti. 
     
</TEXT>
</DOC>
