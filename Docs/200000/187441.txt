<DOC>
<DOCNO> 187441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/yazar/bila.html </URL>
<DATE> 2003/10/09/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Vatandaş kaz değildir 
</HEADLINE>
<TEXT>

   
   Bir vergi idaresinin düşebileceği en büyük yanlış, vatandaşı yolunacak kaz yerine koymaktır. 
   Vergi politikasını vatandaşın yolabildiği kadar yolmaya dayandıran bir anlayış vergi direncini artırır, vergi kaçırmayı özendirir. 
   Bunun son örneği ek taşıt vergisidir. 
   Anayasa'nın 73. maddesi, vergi yükünün adaletli ve dengeli dağıtımı, maliye politikasının sosyal amacıdır, hükmünü taşıyor. 
   Aynı maddede, vergi, resim, harç gibi mali yükümlülüklerin ancak kanunla konabileceği de hükme bağlanıyor. 
   Türkiye'de vergi sistemi ve uygulamasının sosyal amaç taşıdığını söylemek mümkün değil. Vergi kaçırma cenneti olan ülkemizde vergi sistemi dolaylı vergiye dayanan yapısıyla, adaletsizliğin başlıca kaynağıdır. 
   Bu genel çarpıklık bir yana ek taşıt vergisi uygulaması fiilen devlet eliyle gasp olayına dönüşmüştür. Anayasa'nın vergilerin mutlaka yasayla konulması hükmüne göre yasasız vergi alınamaz. Ek taşıt vergisi hükümetin ısrarına karşın Anayasa Mahkemesi tarafından ikinci kez iptal edildi. Yasa ortadan kalktı. 
   Ancak, Maliye, dürüst vatandaşı cezalandırmakta ısrarlı. Vergisini ödemeyenler kazançlı. Onlar için bir yükümlülük yok. Ama vergi "ödevi"ni yerine getiren düzgün vatandaşlar, ödedikleri vergiyi geri alamayacaklar. Ödeme yaparken kayıt düşenlerin ne kadar süreceği ve nasıl sonuçlanacağı belli olmayan davalar açarak vergiyi geri almaları belki mümkün olacak, belki olmayacak. 
   Ek taşıt vergisi bir yasaya dayanmadığına göre geri ödenmeyen vergiler vatandaştan gasp edilmiş olmayacak mı 
   Kendisi eşitlik ilkesine aykırı olduğu için iptal edilen yasa, bu uygulamayla iki kez eşitsizlik yaratmış olmayacak mı 
   Ciddi devlet yönetimi yasalara uyanları değil uymayanları cezalandırır. Ama bizde tersi oluyor. 
   Maliye, tahsil ettiği dayanaktan yoksun vergiyi kar sayarsa, dürüst vatandaşı da vergi kaçırmaya teşvik etmiş olmaz mı Kendini enayi gibi hisseden mükellef bir daha vergi ödemek için vergi dairesine koşturur mu 
   Vergi ödemeyenlerin ödüllendirildiği bir sistemde, devlete güven kalır mı 
   Hükümet kuyuya attığı bu taşı çıkarmalı ve vatandaşın parasını geri ödemelidir. 
   
      
   
</TEXT>
</DOC>
