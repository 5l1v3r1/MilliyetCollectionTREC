<DOC>
<DOCNO> 175556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/sontur33.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşlı kadın, evinin önünde dinlenirken vuruldu... 
</HEADLINE>
<TEXT>

     Adana'da, iki gözü görmeyen yaşlı bir kadın, evinin önünde otururken, bir kurşunun isabet etmesi sonucu bacağından yaralandı. 
     Emniyet Müdürlüğü yetkililerinden alınan bilgiye göre, Yenibey Mahallesi 24. Sokak'ta, Halime Karaörs 71 , akşam evinin önünde otururken, kimlikleri henüz belirlenemeyen kişi ya da kişilerce rasgele ateş edildiği sırada, bir kurşunun isabet etmesi sonucu bacağından yaralandı. Kimsesi olmadığı için sabaha kadar evinde yaralı kalan Halime Karaörs, komşuları tarafından Adana Devlet Hastanesi'ne kaldırıldı. 
     Ameliyat edilerek tedavi altına alınan Halime Karaörs, evinin önünde dinlendiği sırada nereden geldiğini bilmediği kurşunun bacağına isabet ettiğini belirterek, ''Kimsem olmadığı ve gözlerim görmediği için hastaneye de gidemedim. Sabaha kadar acıyla kıvrandım. Sabah yanıma gelen komşularım yaralandığımı görünce beni hastaneye kaldırdılar'' dedi. 
     Yetkililer, olayla ilgili soruşturmanın sürdürüldüğünü bildirdiler. 
     
</TEXT>
</DOC>
