<DOC>
<DOCNO> 166863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/soneko28.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci el telefon alırken dikkat 
</HEADLINE>
<TEXT>

     Tüketicileri Koruma Derneği Genel Başkan Yardımcısı Fikri Karagöz, bilmeden de olsa çalıntı cep telefonu kullanmanın maddi kaybın yanı sıra hukuki açıdan zararlara yol açtığını belirterek, tüketicilerin 2. el cep telefonu alışverişlerini mutlaka belgelendirmeleri uyarısında bulundu. 
     Karagöz, yaptığı yazılı açıklamada, 2. el cep telefonu satın alırken maddi ve hukuki açıdan mağdur olmamak için bazı kurallara dikkat edilmesi gerektiği uyarısında bulundu. 
     Alınmak istenilen cep telefonunun, çalıntı olma ihtimalinin unutulmaması gerektiğini vurgulayan Karagöz, şunları kaydetti 
     ''Eğer, 2. el cep telefonu satın alacaksanız, mutlaka fatura veya nereden aldığınızı belgeleyen bir makbuz almalısınız. Aksi takdirde, kendinizi sanık sandalyesinde bulabilirsiniz. Böylesi bir durumda, telefonunuz elinizden alındığı gibi hırsızlık malı kullanmaktan 7 gün ile 3 yıl arasında hapis cezasıyla yargılanabilirsiniz.'' Karagöz, cep telefonlarının çalınması halinde de ''IMEI'' olarak adlandırılan seri numaraları aracılığıyla kimin tarafından kullanıldığının kolayca belirlenebildiğine işaret ederek, her marka cep telefonunda '' 06 '' kodu girilerek öğrenilebilecek ''IMEI'' numarasının abonelik sözleşmesi ve garanti belgesine işletilmesi gerektiğini bildirdi. 
     Bu sayede, çalınan telefonun yerinin GSM operatörleri aracılığıyla tespit edilebildiğini anlatan Karagöz, cep telefonun çalınması halinde de nerede ve nasıl çalındığını anlatan bir dilekçe, nüfus cüzdan fotokopisi ve ''IMEI'' numarası ile Cumhuriyet Savcılığı'na başvurulması gerektiğini belirtti. 
     
</TEXT>
</DOC>
