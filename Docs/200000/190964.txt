<DOC>
<DOCNO> 190964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sondun31.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Saddam hatıraları' yok satıyor 
</HEADLINE>
<TEXT>

     Irak'ın başkenti Bağdat'ta bir Iraklının, koalisyon güçlerinin karargah haline getirdiği eski Devlet Başkanlığı sarayı yakınlarında sattığı ''Saddam Hüseyin hatıralarına'' yoğun ilgi var. 
     Eski sarayın önünden geçen yolda tezgah açan Falih Hasan adlı Iraklı, işlerinin iyi olduğunu belirterek, bunların askerlerin, subayların ve hatta Amerikalıların yönettiği siyasi koalisyon yetkililerinin en çok ilgi gösterdiği hatıralar olduğunu söyledi. 
     Hasan'ın açtığı tezgah, üst düzey koalisyon yetkililerinin bürolarına birkaç metre uzaklıkta. 
     Yaptığının saçma olmadığını söyleyen Hasan, ''Saddam'dan nefret ediyorum, Amerikalılar da nefret ediyor. Ama hatıraları iyi satıyor ve herkes memnun'' dedi. 
     Hasan'ın tezgahında, Saddam için yapılmış bibloların yanı sıra parfümler, kartpostallar, tespihler ve Irak askerlerinin kullandığı bıçaklar bulunuyor. Tezgahta, üzerlerinde Saddam Hüseyin'in resmi bulunan rozetler, çıkartmalar ve paralar da satılıyor. 
     Irak'taki Amerikan askerleri, Hasan'ın sattığı Irak üniformalarına da ilgi gösteriyor. Üzerinde madalyalar bulunan Irak Hava Kuvvetleri'ne ait bir üniformayı gözüne kestiren Tod Speer adlı Amerikalı yüzbaşı, ''Bu, eve döndüğümde kardeşlerim için hoş bir noel hediyesi olacak'' diye konuştu. 
     ABD'deki herkesin Irak ve Saddam Hüseyin'i merak ettiğini söyleyen Speer, bu malların 50 yıl sonra çok değer kazanacağını düşündüğünü söyledi. 
     
</TEXT>
</DOC>
