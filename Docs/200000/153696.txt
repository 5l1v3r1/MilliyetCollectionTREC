<DOC>
<DOCNO> 153696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sondun06.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Prenses Diana'ya ait mektuplar 75 milyar liraya satıldı 
</HEADLINE>
<TEXT>

     ABD'nin Main kentine bağlı Gray ilçesinde düzenlenen bir müzayadede, İngiltere Prensi Charles'ın ölen eski eşi Prenses Diana'ya ait 8 mektup ile 1 Noel tebrik kartı toplam 47 bin 500 dolara satıldı. 
     Cyr Auction Galerisi tarafından düzenlenen müzayedede, Prenses Diana'nın, şu an hayatta bulunmayan, moda dergisi editörü arkadaşı Liz Tilberis'e gönderdiği mektuplardan her biri için ödenen en düşük fiyatın 4 bin dolar olduğu belirtildi. 
     Müzayedede verilen en yüksek teklifin ise, Prenses Diana'nın iki oğluyla York Düşesi Sarah Ferguson'ın iki kızının fotoğrafının bulunduğu Noel tebrik kartı olduğunu kaydeden müzayede galerisinin sahibi James Cyr, Noel kartı için 7 bin dolar ödendiğini ifade etti. Cyr, Diana'nın mektuplarının her zamankinden daha sıcak bir üslupla kaleme alınmış olduklarını belirtti. 
     James Cyr, müzayedede teklif verenler arasında, 1997 yılında araba kazasında Diana ile aynı arabada bulunan ve hayatını kaybeden erkek arkadaşı Dodi El Fayed'in ailesinden bir kişinin de bulunduğu yolundaki söylentiler hakkındaysa yorumda bulunmak istemediğini kaydetti. 
     Diana'nın mektup ve Noel kartlarını gönderdiği yakın arkadaşı Tilberis, rahim kanseri sonucu 1999 yılında hayatını kaybetmeden önce, Londra'da çıkan British Vogue ile New York'ta çıkan Harper's Bazaar adlı moda dergilerinin editörlüğünü yapıyordu. 
     




</TEXT>
</DOC>
