<DOC>
<DOCNO> 184151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sonspo30.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba'nın ilk Avrupa sınavı... 
</HEADLINE>
<TEXT>

     UEFA Kupası 1. tur ilk maçında yarın deplasmanda İspanya'nın Villarreal takımıyla karşılaşacak Trabzonspor, bu gece basına kapalı olarak yapacağı antrenmanla hazırlıklarını tamamlayacak. 
     Trabzonspor'un bu gece TSİ 23.00'de El Madrigal Stadı'nda yapacağı çalışmanın, dün akşamki aşırı yağış nedeniyle saha zeminin bozabileceği düşünülerek, Villarreal Tesisleri'ne alınabileceği bildirildi. 
     5 senelik bir aradan sonra Avrupa kupasında mücadele edecek Trabzonspor'da, sakatlığı süren Belçikalı oyuncu Van De Paar forma giyemeyecek. Karadeniz ekibinin yarınki karşılaşmaya, Hasan, Tayfun, Erdinç, D'Heane, Hüseyin, Sommers, İbrahim Ege, Romaschenko, Gökdeniz, Yattara ve Fatih Tekke muhtemel 11'i ile sahaya çıkması bekleniyor. 
     
     İLK HEYECAN 
     Trabzonspor Teknik Direktörü Samet Aybaba, yarınki karşılaşmayla birlikte ilk kez teknik adam olarak Avrupa kupası maçı heyecanı yaşayacak. 
     Daha önce ligde Ankaragücü, Gençlerbirliği ve Gaziantepspor gibi takımları çalıştıran Aybaba, teknik direktörlük hayatında ilk kez bir takımın başında Avrupa kupası maçında sahaya çıkacak. 
     Öte yandan Trabzonspor'un kamp yaptığı Villarreal Palas Oteli'ne Villarreal Kulübü yetkilileri ziyarette bulundu. 
     
</TEXT>
</DOC>
