<DOC>
<DOCNO> 156599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sondun44.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İvanov Rusya'nın dış politikası ABD ile uzun vadeli ilişki kurmak 
</HEADLINE>
<TEXT>

     Rusya Dışişleri Bakanı İgor İvanov, Rus dış politikasının ABD ile uzun vadeli ilişki kurmayı amaçladığını söyledi. 
     İvanov, temaslarda bulunmak için dün gece Moskova'ya gelen ABD Dışişleri Bakanı Colin Powell ile görüşmesinden önce, Amerikalı dengiyle bu ay sonunda Sankt Petersburg'da yapılacak Rusya Devlet Başkanı Vladimir Putin ve ABD Başkanı George Bush ile zirvenin hazırlığını da değerlendireceklerini kaydetti. 
     İgor İvanov, Rus Parlamentosu'nun alt kanadı Duma'nın Stratejik Saldırı Silahları Anlaşması'nı onaylamasını, ''Duma ve Amerikan senatosunun bu kararı barış için hizmet edecek'' şeklinde değerlendirerek, anlaşmanın iki ülke ilişkisinde yeni aşama olmasının yanı sıra dünyanın istikrarı ve güvenliğine de hizmet edeceğini belirtti. 
     İvanov ile görüşmesinin ardından Powell'ı Putin kabul etti. 
     Ziyareti, ''zamanında yapılmış bir ziyaret'' şeklinde değerlendiren Putin, görüşmenin Bush ile Sankt Petersburg'daki zirve öncesine denk gelmesinin karşılıklı görüşlerini ifade etmeleri açısından son derece yararlı olduğunu kaydetti. 
     Daha çok Irak konusunu konuştuklarını ve tartıştıklarını belirten Putin, ''Ancak ABD ile ilişkilerimizin temelini korumayı başardık. Umarım Başkan Bush ile görüşmemiz her alandaki ikili ilişkilerin daha da gelişmesini teşvik eder'' diye konuştu. 
     Powell'ın Ortadoğu'ya çok yoğun ve önemli bir gezi düzenlediğini ifade eden Putin, bu konuyu da Bush ile değerlendirmeyi istediğini kaydetti. 
     Putin, hem Suudi Arabistan hem de Çeçenistan'da tekrar terörizmle karşı karşıya geldiklerini belirterek, ortak kaygılarını oluşturan birçok konunun bulunduğunu sözlerine ekledi. 
     Irak'a BM silah denetçilerinin dönüşü ve Irak ile ilgili yeni BM kararı konusunda Rusya ile çözülmesi gereken hususlar bulunduğunu belirten Powell ise Rusya Devlet Başkanı Vladimir Putin ile görüşmeden sonra yaptığı açıklamada, Irak'ın savaştan sonra yeniden yapılandırılması konusunda Rusya ile görüşmeye hazır olduklarını söyledi. 
     ABD Dışişleri Bakanı Colin Powell, iki ülkenin geçmişte Irak konusunda farklı yaklaşımları bulunmasına rağmen, çabalarını şimdi Irak halkının barış içinde bir hayat sürmeleri için birleştirebileceğini belirtti. 
     
</TEXT>
</DOC>
