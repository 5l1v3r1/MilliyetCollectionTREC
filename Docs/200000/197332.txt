<DOC>
<DOCNO> 197332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/ekonomi/eko05.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıllık reel faiz beklentisi yüzde 10'un altına indi 
</HEADLINE>
<TEXT>

   Kasım sonu itibarıyla reel faiz beklentisi yüzde 9.9'a düştü. Bu oran reel sektörün yatırıma gitmesi için uygun bir düzey kabul ediliyor 
      EKONOMİ SERVİSİ 
   
   Mali piyasaların gelecek bir yıllık döneme ilişkin reel faiz beklentisi, yüzde 10'un altında bulunuyor. Merkez Bankası'nın mali ve reel sektördeki karar alıcı ve uzmanlarla gerçekleştirdiği beklenti anketinin kasım ayı ikinci dönemi sonuçlarına göre, cari ayın Hazine ihalelerinde oluşacak bileşik faiz beklentisi yüzde 26, gelecek 12 aylık dönemdeki TÜFE artışı beklentisi ise yüzde 14.7 olarak belirlendi. 
   
   Yüzde 26.4'ten yüzde 9.9'a 
   Buna göre Hazine ihalelerinde beklenen yıllık bileşik iç borçlanma faizinin gelecek 12 aylık dönemde beklenen TÜFE artışı oranından arındırılmasıyla bulunan dar anlamdaki yıllık reel faiz beklentisi yüzde 9.9 olarak hesaplandı. Bir anlamda piyasaların Hazine'ye borç vermek için biçtiği fiyat olan ileriye dönük reel faiz beklentisi, Irak savaşının yaşandığı mart ayında yüzde 24.6 düzeyine ulaşmış, izleyen dönemde ise makroekonomik göstergeler ve ileriye yönelik bekleyişlerdeki görece iyileşme, yaz aylarında enflasyonun eksi değerlerde çıkması, Merkez Bankası faiz indirimleri ve IMF ile işbirliğinin sorunsuz yürümesinin de etkisiyle sürekli düşerek ekim ayında yüzde 8.5'e kadar inmişti. Kasım ayının birinci anketinde cari faiz beklentisindeki artış nedeniyle yüzde 10.1'e çıkan yıllık reel faiz beklentisi, ikinci ankette yeniden düşerek yüzde 9.9'a geriledi. 
   
   Yatırım ortamını iyileştiriyor 
   Reel faiz beklentisinin hızla düşmesi, Hazine'nin borç çevirme maliyetini azaltırken, özel sektörde yatırım ikliminin oluşmasına da katkıda bulunuyor. Gelecek bir yıllık döneme ilişkin yüzde 10'un altındaki reel faiz beklentisi, reel sektörün yatırıma gidebilmesi açısından uygun bir düzey kabul ediliyor. Faizlerin geldiği düzey, bankacılık sektöründen kaynak kullanımının maliyetini düşürmesi bekleniyor. 
   
   
</TEXT>
</DOC>
