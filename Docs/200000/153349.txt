<DOC>
<DOCNO> 153349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sontur34.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Yargıtay Cumhuriyet Başsavcısı atandı... 
</HEADLINE>
<TEXT>

     Cumhurbaşkanı Ahmet Necdet Sezer, Yargıtay Cumhuriyet Başsavcılığı'na 11. Ceza Dairesi Başkanı Nuri Ok'u seçti. 
     Cumhurbaşkanlığı Basın Merkezi'nden yapılan açıklamada, Sezer'in, Yargıtay Cumhuriyet Başsavcılığı'na, Yargıtay Büyük Genel Kurulu'nca gösterilen adaylar arasından, 20 Mayıs 2003 tarihinden geçerli olmak üzere, Yargıtay 11. Ceza Dairesi Başkanı Nuri Ok'u seçtiği belirtildi. 
     
     YENİ SAVCI NE DEDİ 

     Cumhurbaşkanı Ahmet Necdet Sezer tarafından Yargıtay Cumhuriyet Başsavcılığı'na seçilen 11. Ceza Dairesi Başkanı Nuri Ok, ''Adalet için, yargı için, ülkem ve insanımız için doğruları yapmaya devam edeceğiz'' dedi. 
     Ok, seçilmesi ile ilgili duygu ve düşüncelerini sorması üzerine, tevdii edilen onurlu ve önemli görevi çağdaş ve uygar anlayış ve tutum içinde yürüteceğini söyledi. 
     Nuri Ok, ''Bugüne kadarki görevlerde olduğu gibi adalet için, yargı için, ülkem ve insanımız için doğruları yapmaya devam edeceğiz'' dedi. 
     Yargıtay Genel Kurulu yaptığı seçimde 5 aday belirlemişti. Yargıtay 3. Ceza Dairesi üyesi Ergül Güryel 136 oy alarak birinci sırada yer almıştı. 
     Yargıtay 11. Ceza Dairesi Başkanı Nuri Ok ise 113 oy ile ikinci sırada bulunuyordu. 
     
     NURİ OK'UN ÖZGEÇMİŞİ 

     Yargıtay Cumhuriyet Başsavcılığı'na seçilen Nuri Ok, 1942 yılında Tarsus'ta doğdu. 
     Ankara Üniversitesi Hukuk Fakültesi'nden 1965 yılında mezun olan Ok, çeşitli yerlerde savcılık ve Yargıtay Cumhuriyet Başsavcı Yardımcılığı görevlerinde bulundu. 
     Kamu Yönetimi Uzmanlık Programı'nı bitiren Ok, 1991 yılında Yargıtay üyeliğine getirildi. 
     Nuri Ok, Sabih Kanadoğlu'nun başkanlığını yaptığı Yargıtay 11. Ceza Dairesi üyeliğine seçildi. 
     Ok, Kanadoğlu'nun Yargıtay Cumhuriyet Başsavcısı seçilmesi üzerine 24 Ocak 2001 tarihinde 11. Ceza Dairesi Başkanlığı'na getirildi. 
     Böylece, Yargıtay Cumhuriyet Başsavcılığı'na iki dönemdir 11. Ceza Dairesi Başkanları seçilmiş oldu. 
     




</TEXT>
</DOC>
