<DOC>
<DOCNO> 162966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/soneko46.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kasırgalar, teknoloji sayesinde 5 gün önceden tahmin edilecek 
</HEADLINE>
<TEXT>

     IBM'in geliştireceği ve hava durumu tahmini için kullanılacak olan süper bilgisayar sayesinde kasırga ve tayfunların önceden tahmin edilme süresinin 3 günden 5 güne çıkacağı bildirildi. 
     IBM Türkiye'den yapılan açıklamaya göre, yeni süper bilgisayar tarımsal işletmelere ve havacılık şirketlerine de hizmet verecek. Ayrıca, doğal felaket durumlarında kurtarma çalışmalarının etkin yönetimi için kullanılacak. 
     ABD Ulusal Hava Durumu Servisleri ile IBM, dünyanın en güçlü bilgisayarının kurulması için anlaşma sağladı. 
     Kasırga ve tayfunlara karşı önlem alma süresini uzatacak yeni bilgisayar 200 milyon dolara mal olacak. Bilgisayar, birkaç yıl içinde saniyede 7.3 trilyon işlem yapabilme kapasitesine erişecek. 
     2009 yılında tamamlandığında ise saniyede 100 trilyon işlem yapabilecek olan bilgisayar, IBM eServer pSeries Model 690 Deep Blue temelli olacak. 
     Bugün hava tahmini için Japonya'da kullanılan ve 350 milyon dolara mal olan ''Dünya Simülatörü'' isimli bilgisayarın, tam kapasite çalıştığında saniyede 35.8 trilyon işlem yapabilme kapasitesine sahip olduğu bildirildi. 
     
</TEXT>
</DOC>
