<DOC>
<DOCNO> 153528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sonspo01.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Eczacıbaşı şampiyonluğu Reina'da kutladı... 
</HEADLINE>
<TEXT>

     Bayanlar Voleybol Birinci Ligi 2002-2003 sezonu şampiyonu ve Türkiye Kupası sahibi Eczacıbaşı, bu başarısını düzenlenen gecede eğlenerek kutladı. 
     Ortaköy'deki Reina'daki geceye, Eczacıbaşı Kulübü Başkanı Faruk Eczacıbaşı ve yönetim kurulu üyelerinin yanı sıra voleybol takımı teknik heyeti ve sporcular katıldı. 
     Bu sezon kazandıkları 2 kupayı, geceye renk katması için Reina'ya getiren Eczacıbaşı ekibi, büyük bir coşkuyla şampiyonluk ve Türkiye Kupası'nı kazanmanın sevincini yaşadı. 
     Gecede bir konuşma yapan kulüp başkanı Faruk Eczacıbaşı, zor bir sezonu 2 kupayla geride bırakmanın mutluluğunu yaşadıklarını belirterek, teknik heyet ve sporcuları kutladı. 
     Eczacıbaşı, ''Zor bir sezonun ardından, bize 2 kupa kazandırdılar. Oyuncularımızı yürekten kutluyorum. Her maçımızda sporcularımızın olağanüstü savaşını ve mücadelesini gördüm. Maçlara birbirlerini motive ederek çıkıp takım çalışmasının ne olduğunu gösterdiler'' diye konuştu. 
     




</TEXT>
</DOC>
