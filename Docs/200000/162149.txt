<DOC>
<DOCNO> 162149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/siyaset/siy05.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Paket bugün Meclis’te’ 
</HEADLINE>
<TEXT>

Genelkurmay Başkanı ile görüşen Başbakan Yardımcısı Abdullah Gül, 6. Uyum Paketi’nin bugün TBMM’ye sunulacağını açıkladı... 
     ANKARA Milliyet 

     Dışişleri Bakanı Abdullah Gül, Genelkurmay Başkanı Org. Hilmi Özkök ile bir saat süren görüşmesinin ardından 6. uyum paketinin bugün TBMM’ye sunulacağını açıkladı. Gül, "Hükümetimiz demokrasiyi derinleştirecek ve geliştirecek yeni reform paketini yarın bugün TBMM’ye sunacaktır" dedi. 
     Gül, dün sürpriz biçimde Genelkurmay Kararg hı’na gitti. Basından gizlenen ve bir saat süren Özkök - Gül görüşmesinin ağırlıklı gündemini AB uyum paketi oluşturdu. Görüşmede, 26 Haziran’daki AB konulu MGK’nın, 20 - 21 Haziran’da Selanik’te gerçekleşecek AB Zirvesi’nden sonraya kalmasının Türkiye’nin üyelik sürecine olumsuz etki yapabileceğine dikkat çeken Gül, Özkök’e, hükümetin zirve öncesinde paketi TBMM’ye sevk etme niyetinde olduğunu aktardı. 
     Terörle Mücadele Yasası’nın 8. maddesini kaldıran ve özel TV’lerden Kürtçe yayın yapılmasına izin veren maddelerde Genelkurmay’ın itirazına rağmen hükümetin kararlılığını ortaya koyan Gül’ün, ileride bir sakınca oluştuğunda TBMM’nin yeni düzenlemeler yapabileceği görüşünü dile getirdiği iddiası kulise yayıldı. 
     
     İlk işaret gazetecilere 
     Gül, görüşme sonrasında pakete ilişkin ilk sinyali gazetecilere verdi. "Askerler paketin MGK’dan önce TBMM’ye sevk edilmesine tepkili mi " sorusuna Gül, "Hayır. Kesinlikle böyle yaklaşmayın. Türkiye’de sivil hükümet var. Türkiye’nin AB’ye hazır olduğunu söylüyoruz. Bunu zedeleyecek bir şey yapmayız" yanıtını verdi. 
     Gül, beklenen açıklamasını ise ABD Dış İlişkiler Konseyi’nin CFR Türkiye’ye iki günlük bir seminer için gelen üyeleri onuruna verilen akşam yemeğinde yaptı. 50 kişilik bir topluluğa seslenen Gül, "Yarın bugün hükümetim altıncı reform paketini Meclis’e sunacaktır" diye konuştu. 
     
"Erciyes Dağı"nı kesti      OKTAY ENSARİ DHA 

     Başbakan Yardımcısı ve Dışişleri Bakanı Abdullah Gül, Ankara’da Kayseri İl Yardım Derneği Genel Merkezi tarafından düzenlenen Kayserililer Gecesi’ne katıldı. Erciyes Dağı şeklinde pasta kesen, pastırma ve sucuktan yapılan yöresel bazlama yiyen Gül, "Türkiye düzlüğe çıktı. Artık olumsuzluklar beklemeyin" dedi. 
     

</TEXT>
</DOC>
