<DOC>
<DOCNO> 196655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sontur18.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz ve Güneş Taner hakkında meclis soruşturması 
</HEADLINE>
<TEXT>

     AKP tarafından, Eski Başbakan Mesut Yılmaz ve eski bakanlardan Güneş Taner hakkında Türkbank ihalesiyle ilgili olarak Meclis Soruşturması açılması istemiyle bir önerge verildi. 
     AKP'li 65 milletvekilinin imzasıyla TBMM Başkanlığına verilen soruşturma önergesinde, Türkiye'nin yakın geçmişinde kamuoyuna mal olmuş skandallar ile ülkeyi iki büyük ekonomik kriz batağına sürükleyen yolsuzlukların en önemli simgelerinden birisinin Türkbank ihalesi olduğu bildirildi. 
     Önergede, siyasilerin merkezinde olduğu bu çok tartışılan skandalın siyasi boyutunun aydınlatılması ve varsa sorumlularının bağımsız yargı önünde hesap vermesinin Türk siyasetinin üzerine bu olayla düşen şaibenin temizlenmesi için zorunlu olduğu vurgulandı. 
     Önergede, Türkbank ihalesiyle ilgili olarak TBMM Yolsuzlukları Araştırma Komisyonu raporundaki ifadelere dikkat çekilerek, Eski Başbakan Yılmaz'ın komisyon önündeki beyanlarında, ihaleyi yapanların ve ihaleye katılanların kendisi tarafından yönlendirildiğini kabul ettiği de belirtildi. 
     Türkbank ihalesiyle ilgili gelişmelerin de yer aldığı önergede, "Başbakan ve ilgili bakanın 500 milyon dolardan aşağı verirseniz iptal ederim diyerek ihaleye direkt müdahelede bulundukları, ihaleye katılanlardan biri hariç hepsi ile görüştükleri, birinden aldığı bilgiyi bir başkasına aktardıkları açıkça anlaşılmaktadır. Bu haliyle, mülkiyeti TMSF'na ait olması sebebiyle devlet malı olduğunda kuşku bulunmayan Türkbank'ın ihalesinde Kapalı teklif usulü artırma anlatılan şekildeki eylemlerle ihale sürecinde malın satımında ve değerinde fesat oluşturacak ilişki ve görüşmelere girilmesi şeklinde gerçekleşen fiilleri Mesut Yılmaz ve Güneş Taner bakımından, ilk soruşturma talebinde olduğu gibi görevi kötüye kullanma olarak değil TCK'nın 205'inci maddesi kapsamında değerlendirilmesi gerekmektedir" denildi. 
     Önergede, bu nedenlerle, dönemin Başbakanı Mesut yılmaz ve Hazineden Sorumlu Devlet Bakanı Güneş Taner hakkında, devlet hesabına yapılan alım-satıma fesat karıştırma suçundan dolayı Meclis Soruşturması açılması istendi. 
     
</TEXT>
</DOC>
