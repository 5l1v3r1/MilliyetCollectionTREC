<DOC>
<DOCNO> 185801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sonspo01.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim maçtan sonra basın toplantısında şunları söyledi... 
</HEADLINE>
<TEXT>

     Galatasaray Teknik Direktörü Fatih Terim, ''iki maçı üst üste koyuyorum, sıfır puana yanıyorum'' dedi. 
     Terim, Real Sociedad maçından sonra düzenlediği basın toplantısında, oyuna bakıldığında sonuçların adaletsiz olduğunu ifade ederek, ''Maça gol yiyerek başladık. Sonra toparladık ve pozisyonlar bulduk. Hatta rakibi abluka altına aldık. İkinci yarı tamamen bizim hakimiyetimiz vardı. Taraftarın da desteğiyle golü bulduk. Ancak ikinci golü yiyip, arkasından kırmızı kartla 10 kişi kaldık. Bunun altından kalkmak zordu. Yine de oyuncularım iyi mücadele edip gol için yüklendiler'' dedi. 
     Yenilen golleri bir futbolcuya yüklemenin yanlış olacağını vurgulayan Terim, ''Ne yenilen golü ne de savunma hatalarını bir oyuncuya yükleyemeyiz. Burada zincirleme bir hata var. Oyuncuları hedef yapmaktan sıyrılmalıyız. Gol hep beraber yenilir ve atılır. Sonra işin içinden çıkamayız. İki maçta 4 gol yedik. Galatasaray böyle goller yememeli'' diye konuştu. 
     Terim, yenilen gollerle ilgili sorulara da ''Galatasaray bu tip golleri hep yiyecek. Diğer takımlar da yiyor. Ama Galatasaray bundan fazlasını atmalı'' yanıtını verdi. 
     
     TERİM OYUNDAN MEMNUN 

     Mücadeleyi bırakacak hallerinin olmadığını ve sonuna kadar sürdüreceklerini kaydeden Terim, ''Herkesi, her yerde yenebilirsiniz. Böyle oynadığımız maçlarda kaybetmemiz çok zor. Galatasaray bu oyunla zaten zor maç kaybeder'' dedi. 
     Hasan'ın gördüğü kırmızı kartın haksız olduğunu da iddia eden Fatih Terim, ''Hasan'ın aklı, yediğimiz ikinci golde kaldı. O sinirle hareket etti. Hareketi profesyonelce değildi. Ancak kırmızı kart da değildi. Karpin kırmızı kart görmeliydi'' diye görüş belirtti. 
     Tamas'ı, seyircinin oynatmadığı görüşünü de savunan Terim, bu konuda medyayı eleştirdi. 
     Terim, şunları söyledi 
     ''Tamas'ı, seyirci oynatmadı. Her top ayağına gelişinde protesto yedi. Böyle devam etseydi, takıma zarar verirdi. Takımla birlikte teknik adamlar 24 saat yaşıyor ama kimin oynayacağına başkaları karar vermek istiyor. Tamas çalım yedi de başkaları yemedi mi Tamas'ı çalımlayan Nihat mı golü attı Ortadakiler ne oldu Galatasaray yenilince, suç varsa biz üzerimize alırız. Galip gelirse de hep beraber bu başarıyı üstleniriz.'' Seyirciyi öven Fatih Terim, taraftarların, verdikleri destekle Ali Sami Yen Stadı'nı aratmadığını söyledi. 
     
     REAL SOCİEDAD MUTLU 

     Real Sociedad Teknik Direktörü Raynald Denoueix de Şampiyonlar Ligi'ne iki galibiyet alarak en iyi şekilde başladıklarını, bunu sürdürmek istediklerini söyledi. 
     Galatasaray'ın oyunda topa sahip olduğunu, ancak bunun her zaman bir takımı iyi bir sonuca götürmediğini kaydeden Fransız teknik adam, ''Galatasaray topu tekelinde tuttu. Ancak biz daha şanslıydık ve kazandık'' dedi. 
     Nihat'ı da öven Denoueix, ''Nihat bizi iyi bir yola sürükledi. Fizik açıdan güç kazanıyor. Oyunuyla maçı iyi yönde etkiledi'' diye konuştu. 
     
     NOTLAR 

     Galatasaray, karşılaşma boyunca rakibine istatistiklerde üstünlük kurdu. 
     Sarı-kırmızılılar, rakip kaleye 16, İspanyol ekibi ise 11 şut attı. Maçta rakibine yüzde 60'a, yüzde 40 üstünlük sağlayan Galatasaray 6 korner atarken, Real Sociedad ise sadece 2 korner bulabildi. Galatasaray maçta topa 34, rakibi ise 23 dakika sahip oldu. 
     Galatasaray'ın golcü futbolcusu Hakan Şükür, Şampiyonlar Ligi'nde gol krallığında üst sıralarda yer aldı. Hakan, 2 maçta 3 golü bulunan AS Monacolu Morientes'in ardından Rincon, Kovacevic, Makaay, Nedved, Pandiani ve Ronaldo ile birlikte 2 golle ikinci sırada bulunuyor. 

     
</TEXT>
</DOC>
