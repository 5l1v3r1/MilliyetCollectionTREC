<DOC>
<DOCNO> 155699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sontur39.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık genelgesi 19 Mayıs görkemli bir şölene dönüşmeli 
</HEADLINE>
<TEXT>

     Başbakan Tayyip Erdoğan, 19 Mayıs Atatürk'ü Anma Gençlik ve Spor Bayramı ile 15-21 Mayıs tarihleri arasında kutlanacak Gençlik Haftası'nın ''görkemli bir şölene'' dönüştürülmesini istedi. 
     Erdoğan, 19 Mayıs Atatürk'ü Anma Gençlik ve Spor Bayramı dolayısıyla yayınladığı genelgede, etkinliklere halkın ve özellikle gençlerin katılımının sağlanarak, görkemli bir şölene dönüştürülmesi amacıyla illerde valilik, ilçelerde ise kaymakamlıklarca her türlü tedbirin alınması talimatını verdi. 
     Genelgede, 19 Mayıs 1919 tarihinde Atatürk'ün önderliğinde Samsun'dan başlayan bağımsızlık hareketi sonucunda, Türk Milleti'nin özgürlüğüne ve demokrasiye kavuştuğunu vurgulayan Erdoğan, ''Ulusumuzun bu onur mücadelesinin gelecek nesillere bütün ayrıntılarıyla aktarılmasını sağlamak amacıyla, ulu önderimiz Atatürk tarafından 19 Mayıs günü Türk Gençliği'ne bayram olarak armağan edilmiştir'' dedi. 
     Başbakan Erdoğan, şunları kaydetti 
     ''Bu vatan uğruna şehit olanların ve büyük önder Atatürk'ün bir kez daha saygı ve rahmetle anılmasına vesile olacak 19 Mayıs Atatürk'ü Anma Gençlik ve Spor Bayramı ile 15-21 Mayıs tarihlerinde kutlanacak Gençlik Haftası'nın, halkımızın ve özellikle gençlerimizin de katılımı sağlanarak, görkemli bir şölene dönüştürülmesi amacıyla illerde valilik, ilçelerde ise kaymakamlarca her türlü tedbir alınacaktır. 
     Ayrıca, kamu kurum ve kuruluşları tarafından, sivil toplum örgütleri ve milletimizin bu hafta içerisindeki etkinliklerde aktif olarak yer alması için gerekli ortam sağlanacak, 18 Mayıs Pazar günü bütün il ve ilçelerde Gençlik Koşuları ve Halk Yürüyüşleri düzenlenecektir.'' 
     
</TEXT>
</DOC>
