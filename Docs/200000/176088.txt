<DOC>
<DOCNO> 176088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/yasam/yas01.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Eldeki kapkaç nüfusa uymadı 
</HEADLINE>
<TEXT>

   Muhabirimiz, Eminönü'nde bir kapkaçı naklen yaşadı. Kapkaççı üç 'genç kadın' ve bir çocuk yakalandı. Ama 'resmi yaşları küçük ' olduğu için, bırakıldılar... 
      ŞENOL DEMİRCİ İstanbul 
   
   Eminönü Meydanı her zamanki günlerinden birini yaşıyordu. Seyyar satıcıların sesi kalabalığın anlamsız gürültüsünü bastırırken, birden bir kadının sesi yükseldi "Cüzdanımı çaldılar, yakalayın..." 
   Kalabalıkta bir dalgalanma oldu. Zabıtalar hemen kadına koştu. Bu arada, bağıran Nurcan Solmaz ve arkadaşı, çevredekilerin de yardımıyla bir erkek çocuğunu yakalayıp cüzdanı kurtarmıştı. Solmaz ve arkadaşı, üç kadının daha kaçtığını anlattınca, vatandaşların ve zabıtanın yardımıyla 20'li yaşlarda gösteren üç kız kısa sürede yakalandı. Bu arada sivil kıyafetli bir polis de olay yerine geldi. 
   
   Cepten, avukat aradılar 
   Ama kapkaççıları kontrol altına almak kolay değildi. Bir yandan kendilerini tutmak isteyenlere direniyorlar, bir yandan da küfürler yağdırıyorlardı. 
   O sırada resmi polisler de geldi ama kapkaççılar bir yandan "Bizi arayamazsınız, kadın polis gelsin" diye bağırırken, cep telefonuyla da avukatlarını arıyorlardı. Bu sırada polis, kadınları kelepçeleyip karakola götürmek istedi ancak kadınlardan biri, "Ben 12 yaşımdayım, kelepçe vuramazsın. Üzerimi arayamazsın" diye bağırdı. Kapkaççılar, gelen kadın polise de direnip kendilerini aratmadılar. Ve güçlükle polis otosuna bindirilebildiler. 
   
   Kimliklere göre hepsi 'çocuk ' 
   Bu sırada üzerlerindeki ziynet eşyaları ve cüzdanları atmak istedilerse de polis tarafından engellendiler. Ardından cep telefonlarının sim kartlarını çıkarıp atma girişiminde bulundular ama bunu da beceremediler. Sonunda Sirkeci Merkez Polis Karakolu'na götürülen kapkaççılara, önce kimlik tespiti yapıldı. Kimliklerine göre, F.Ö. 9, O.Ç. 12, D.Y. ise 14 yaşındaydı 
   Olaya karışan erkek çocuğu T.Ö. de kimliğinde 9 yaşında görünüyordu. Bunun üzerine zanlılar, Yeşildirek Polis Karakolu'na gönderildi. Ancak yasaya göre, dördü de 15 yaşından küçük oldukları için serbest bırakıldı. Yaşları daha büyük gösterse de, zanlılara, ancak savcının talimatı olursa 'yaş tespiti' yaptırılabileceği öğrenildi. 
   
   
</TEXT>
</DOC>
