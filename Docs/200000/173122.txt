<DOC>
<DOCNO> 173122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/spor/bbas.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Mirsad, Moskova'da 
</HEADLINE>
<TEXT>

   Basketbol Milli Takımı'nın yıldız oyuncusu, iki sezon önce formasını giydiği Rus takımı ile yeniden anlaştı. Mirsad Türkcan, bu transferden 2.5 milyon dolar alacak 
      GÖKHAN TÜRE 

   
   İki yıllık anlaşma 
   AY - Yıldızlı ekibin yıldız isimlerinden Mirsad Türkcan, Rusya'nın CSKA Moskova takımıyla iki yıllığına anlaştı. 27 yaşında ve 2.06 boyundaki oyuncumuz, iki yıl önce başarıyla forma giydiği Rus kulübüyle, Milli Takım'ın İtalya kampından izin alarak Moskova'da pazarlık masasına oturdu. Mirsad, sabaha kadar süren görüşmeler sonucunda bir yılı opsiyonlu iki yıllığına 2,5 milyon dolara imza attı. 
   
   'En cazip teklif' 
   MİRSAD Türkcan geçen sezon Ergin Ataman'ın antrelörlüğünü yaptığı İtalya'nın Montepaschi Siena takımında görev yapmış ve kısa bir süre öncesine kadar da Yunanistan'ın Panathinaikos takımı ile pazarlık yapmaya başlamıştı. Moskova'dan dönüşe geçen Mirsad, "Teklifler arasında en cazibi CSKA Moskova'nınkiydi. Yeniden Rusya'da forma giyecek olduğum için mutluyum. Doğru karar verdiğimi sanıyorum" dedi. 
   
   İbrahim'e özel mesai    İSMET BADEM 

   Tek başına çalıştı 
   İTALYA kampını sürdüren Basketbol Milli Takımı dün çalışmalarına bir gün ara verirken, antrenmanlara geç katılan Kaptan İbrahim Kutluay'a özel program uygulandı. İbrahim, arkadaşları şehir turu atarken, kondisyon antrenörü Yüksel Tezel ile iki saati aşkın idman yaptı ve öğleden sonra yorgunluktan odasında dinlenmeye çekildi. Ay - Yıldızlı ekip, İtalya'daki çalışmalarını bugün de sürdürecek. 
   
   Harun şaşırttı 
   MİLLİ Takım'ın dünkü konusu, Harun'un Ülker'den ayrılarak İTÜ ile anlaşması oldu. Ay - Yıldızlı oyuncuların birçoğu, tecrübeli basketbolcunun bu kararını eleştirirlerken, bu sezon Ülker forması giyecek İbrahim, en sevdiği arkadaşının ayrılışına üzüldüğünü belirtti. Kaptan, İTÜ'nün, Harun'un yanına alacağı kiralık oyuncular, deneyimli coach ile eski günlerini yaratabileceğini de savundu. 
   
   Demirel savundu    BASKETBOL Federasyonu Başkanı Turgay Demirel, iddialara yanıt vererek, "Bizim verilmeyecek hiçbir hesabımız yok" dedi. Demirel, 1992'den bu yana Türk basketbolunun sıkıntılarının büyük bölümünü çözdüklerini ifade etti, "Bunu yaparken bazen yönetmeliklerin dışına çıktığımızı kabul ediyorum. Ancak, bunların hepsi bizim bağlı bulduğumuz kuruluşlar ve bakanlıkların bilgisi, onayı ve denetimi altında gerçekleştirilmiştir. Özerkliğe kavuştuğumuz an bütün sıkıntılar ortadan kalkacaktır" diye konuştu. 
   
   Yunanistan'a boyun eğdik    7. Avrupa Ümit Erkekler Basketbol Şampiyonası Eleme Grubu mücadelesinde Türkiye, Yunanistan'a 83 - 73 yenildi. Slovenya'da düzenlenen şampiyonada Ay - Yıldızlı ekibimiz ilk yarıyı da 50 - 35 geride kapadı. Milli Takımımız bugün TSİ 21.00'de ev sahibi Slovenya ile karşılaşacak. 
   
   
</TEXT>
</DOC>
