<DOC>
<DOCNO> 173270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/spor/bbas.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Potada tatlı telaş 
</HEADLINE>
<TEXT>

   Başantrenör Aydın Örs, İsveç'teki Dünya Şampiyonası'na sorunsuz gireceklerini vurgulayıp, forma rekabetini övdü, "12'yi tespit etmek gerçekten güç olacak" diye konuştu 
      İSMET BADEM 

   
   'Mükemmel gireceğiz' 
   BASKETBOL Milli Takımı Başantrenörü Aydın Örs, hedefe emin adımlarla ilerlediklerini belirterek, "İsveç'e mükemmel gireceğiz" dedi. Her geçen gün sorunlardan sıyrıldıklarını belirten Örs, "Transfer problemleri çözülüyor. Haluk, Ömer kulüpleri ile anlaştı. Mirsad, CSKA'ya imza attı. Bir tek Hüseyin kaldı. O da transferi sorun etmiyor. Yalnız Hidayet'in anneannesinin vefatına çok üzüldük. Hido moralini bozmayacak kadar profesyoneldir" açıklamasını yaptı. 
   
   'Gurur duyuyorum' 
   ÖRS, sakatların da hızla iyileştiğine dikkati çekerek, sözlerini şöyle sürdürdü "Alper düzeliyor. Hüseyin biraz yavaş ilerleme kaydediyor. Ancak ikisinin de İsveç'e kadar tamamen iyileşeceğini ümit ediyorum. İdmanlarımız çok ağır geçiyor. İlk hazırlık maçlarından fazla bir şey beklemiyorum. Rakiplerimiz de aynı durumda. Eksiklerimizi göreceğiz. Ağır bir program uyguluyoruz. Hem antrenmanlarda hem de saha dışında oyuncularımızla gurur duyuyorum". 
   
   Fatih'e tam not 
   DÜNYANIN en güçlü takımlardan birine sahip olduğunu vurgulayan tecrübeli antrenör "Hepsi özverili. Yenilerden de çok memnunum. Örneğin Fatih Solak, çalışkanlığı ve efendiliğiyle örnek bir oyuncu. 2.14 boyunda Türkiye'de kaç pivot var Ondan çok memnunum" yorumunu yaptı. Forma rekabetinin kendisini mutlu ettiğini kaydeden Aydın Örs, "Kadromuz şu anda 16 kişi. Ancak hepsi mükemmel çalışıyor. 12'yi tespit etmek gerçekten çok güç olacak" diye konuştu. 
   
   Hidayet'in acısı    İTALYA'DAKİ kamp Hidayet Türkoğlu'nun anneannesinin vefat haberi sonrası adeta yasa büründü. Hidayet'in üzüntüsünü tüm takım arkadaşları paylaşırken, yıldız oyuncu dün sabah apar topar kamptan ayrılarak, İstanbul'a geldi. Ancak Hidayet, anneannesinin öğle namazında düzenlenen cenaze törenine yetişemedi. Milli oyuncunun bugün İtalya'ya dönerek, tekrar kampa katılması bekleniyor. 
   
   Ukrayna formda    İSVEÇ'TE 5 - 14 Eylül'de düzenlenecek 33. Avrupa Erkekler Basketbol Şampiyonası finallerinde Milli Takımımız'ın grubunda yer alan Ukrayna katıldığı özel turnuvada birinci oldu. İlk maçında Beyaz Rusya'ya 102 - 81 üstünlük sağlayan Ukrayna, finalde de Rusya'yı 77 - 74 yenmeyi başardı. Final maçında Ukrayna'da Khzhnyak ve Yevsratenko 12'şer, Drozdov 11 ve Lebedev de 9 sayı attı. 
   
   Kerem'e nazar değdi    İSVEÇ'TE 5 - 14 Eylül tarihlerinde yapılacak olan Avrupa Şampiyonası hazırlıklarını sürdüren A Milli Basketbol Takımı'nda dün bileği burkulan Kerem Gönlüm çalışmayı yarıda bıraktı. Genç oyuncunun iki gün dinleneceği belirtildi. Sağ omuzundaki sakatlığı geçen Hakan Köseoğlu çalışmalara başlarken, Moskova'dan dönen Mirsad Türkcan da idmana katıldı. 
   MİLLİ Takımımız, İtalya'da Chiesa'daki ilk etap kampını bu sabahki antrenmanla tamamlayarak, Bormio'ya geçecek. Kafilemiz burada dört gün kaldıktan sonra cuma günü yurda dönecek. Millilerimiz, Bormio'da bulunduğu süre içinde salı, çarşamba ve perşembe günü Litvanya, İsveç ve ev sahibi İtalya'nın da yer aldığı dörtlü turnuvada boy gösterecek. 
   
   
</TEXT>
</DOC>
