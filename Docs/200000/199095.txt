<DOC>
<DOCNO> 199095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sontur15.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Akbil davasında 29 beraat Erdoğan hakkında yargılama durduruldu 
</HEADLINE>
<TEXT>

     ''Akbil Davası'' kapsamında yargılanan 37 sanıktan 29'unun beraatı, Başbakan Recep Tayyip Erdoğan ile 3 milletvekili hakkındaki yargılamanın durdurulması kararlaştırıldı. 
     Yurtdışında olan 2 sanığın dosyalarını ayıran mahkeme heyeti, İstanbul Büyükşehir Belediye Başkanı Ali Müfit Gürtuna hakkında yeniden hüküm kurmazken, ölen 1 sanığın dosyasını ise ortadan kaldırdı. 
     Üsküdar 2. Ağır Ceza Mahkemesi'nde görülen davada kararı açıklayan mahkeme heyeti, üzerlerine atılı suçu işlediklerine dair yeterli ve inandırıcı delil bulunmadığı gerekçesiyle 29 sanığın beraatını kararlaştırdı. 
     Mahkeme heyeti, AK Parti Genel Başkanı ve Başbakan Recep Tayyip Erdoğan ile AK Parti milletvekilleri Mehmet Mustafa Açıkalın, Mikail Arslan ve İdris Naim Şahin'in milletvekili olmaları nedeniyle, bu sanıklarla ilgili dosyanın Anayasa'nın 83. maddesi uyarınca ayrılarak, yine Anayasa'nın 83. maddesi uyarınca işlem yapılmak suretiyle dokunulmazlıklarının kaldırılması konusunda gerekli kararın aldırılmasını kararlaştırdı. 
     İstanbul Büyükşehir Belediye Başkanı Ali Müfit Gürtuna hakkında da, bilirkişi raporu ve dosya kapsamına göre ''zimmet'' suçunu işlemediği ''görevi ihmal'' suçunu işlediği yönündeki iddialara ilişkin de Danıştay ve Yargıtay tarafından erteleme kararları verildiği gerekçesiyle yeniden hüküm kurmaya gerek görmeyen mahkeme heyeti, yurtdışında oldukları anlaşılan Nilgün Beyazyüz ile Abdülkadir Buşen'in dosyalarını da ayırdı. 
     Mahkeme heyeti, yargılama sırasında ölen sanıklardan Basri Mete hakkındaki davayı da ortadan kaldırdı. 
     
</TEXT>
</DOC>
