<DOC>
<DOCNO> 179886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/ekonomi/eko01.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
OTOBÜS FİYATINA UÇUŞ 
</HEADLINE>
<TEXT>

   Fly Havayolları, 69 milyon liralık bilet fiyatıyla İstanbul - Trabzon uçuşlarına başlıyor. Aynı hatta THY 149 milyon 500 bin liraya uçuyor. Otobüs bileti fiyatı ise 55 milyon. MNG ve Onur Havayolları da ekim ve kasım aylarında iç hat uçuşlarına başlamayı planlıyor. Her iki firma da THY'den daha uygun fiyatlarla sefer yapmayı planlıyor 
      DİLEK TAŞ 
   
   Bölgesel havaalanlarının işlerlik kazanması için, iç hat seferlerinde sağlanması beklenen vergi teşviği havaalanı vergisinin yüzde 40'ı alınmayacak üzerine, özel sektör de harekete geçti. 
   Fly Havayolları ilk uçuşunu 69 milyona sadece gidiş İstanbul - Trabzon hattında başlatıyor. MNG Havayolları ve Onur Air de iç hat uçuşları için ön izin aldı. Her iki firma da ekim ve kasım aylarında THY'den daha uygun fiyatlarla sefer yapmaya hazırlanıyor. 
   Fly Havayolları, İstanbul - Trabzon uçuşunu 69 milyona gerçekleştirecek. THY'nin aynı hatta gidiş yönünde Trabzon'a ekonomi class uçuşu 149 milyon 500 bin, business class uçuşu ise 189 milyon 500 bin liradan yapılıyor. İstanbul - Trabzon otobüs bileti fiyatı ise 55 milyon lira. 
   
   'Düşük fiyat' sistemi 
   "Amacımız THY'nin yolcusunu almak değil" diyen Fly Havayolları Genel Müdürü Ahmet Karaman, sistemin dünyadaki gibi 'low cost' adı verilen düşük fiyatlı uçuş uygulamasının Türkiye'de de başlamış olacağını söyledi. Hedef kitlelerinin yüksek fiyatlardan dolayı uçma imkanı bulamayan kişiler olduğunu kaydeden Karaman "Devletten yüzde 40 vergi indirimi almasak da uçmaya devam edeceğiz" dedi. Gereksiz harcamalardan kaçınarak maliyetleri en aza indireceklerini belirten Karaman uçuşlardaki ikramların birinci sınıf olmayacağını ve hostes sayısının da daha az olacağını belirtti. 
   
   Trabzonspor'un uçuş sponsoru 
   Karaman, ilk seferin Trabzon'a yapılmasının nedenini ise Trabzonspor'un uçuş sponsoru olmalarından kaynaklandığını söyledi. Şirketin yüzde 99 hisse sahibi Hollanda'da yaşayan Türk işadamı ve Fly Air Yönetim Kurulu Başkanı Şadan Şat da yıl sonunda 1 milyon yolcu kapasitesine ulaşmak istediklerini söyledi. 
   Fly Air Trabzon dışında Ankara, İzmir, Gaziantep, Adana, Bodrum, Dalaman, Kayseri, Van, Malatya, Kars, Antalya ve Erzurum'a da uçacak. Fly Havayolları'nın 5'i Airbus A300, 3'ü Boeing B757 ve 2'si Boeing B737 olmak üzere toplam 10 uçaklık filosu bulunuyor. 
   MNG Havayolları ise 11 uçaklık filosuna, Boing 737 - 300 ve 400 tipi 5 uçakla daha ekleyerek 26 Ekim'de iç hat seferlerine başlama aşamasında. Onur Air, mevcut 20 filoluk uçak filosuna yeni uçak eklemeden MD88 tipi 172 koltuk kapasiteli 5 uçağını iç hat seferlerine ayırarak kasım ayında seferlere başlayacak. 
   
   Uçuşa hazırlar Havayolları Uçak sayısı Uçak türü Yıllık yolcu hedefi Fly Havayolları 10 adet Airbus A300, Boeing 737,757 1 milyon Onur Air 5 uçak MD 88 1.5 milyon MNG Havayolları 5 uçak Boeing 737,757 1 milyon 
   GİRİŞİMCİNİN KİMLİĞİ 
   Fly'ı, Hollanda'daki Türk turizmci kurdu    Fly Havayolları'nın yüzde 99'una sahip Şadan Şat, Hollanda'da turizm alanında yatırımları bulunan bir işadamı. Türkiye'deki basın toplantısına katılmayan Şat'la telefonda görüştük. Hollanda'ya 1968'de giden Şat, 1989'da Türk işadamı Mehmet Hasançebi ile birlikte Sultan Reizen ve HTC Reizen tur operatörünü kurdu. O dönemde 40 bin guldenlik sermayeyle yatırıma başlayan Şat daha sonra 1991'de kendi şirketi Paşa Tours'u yarattı. Şirket, şu anda Hollanda'da tüm tur operatörleri arasında yüzde 35'lik bir pazara payına sahip. Fly Air yatırımı için toplam 8 milyon dolarlık sermaye ile işe başladığını belirten Şat, beş uçak alıp, beş uçak da kiralayarak toplam 10 uçaklık bir filo ile ilk yatırımı yaptığını söyledi. Şat'ın ciro hedefi ise yılda 150 - 200 milyon dolar. 
   
   İKİ ŞİRKET DAHA YOLDA 
   MNG 26 Ekim'de uçuşlara başlıyor    İç hat seferleri için ön izni alan MNG Havayolları'nın Genel Müdürü Yavuz Çizmeci, 26 Ekim'dan itibaren kış tarifesiyle iç hat seferlerine başlayacaklarını açıkladı. 
   "Teknik operasyon kabiliyetimiz bunun için müsait" diyen Çizmeci, fiyatlarının THY'den daha ucuz olacağını belirtti. Çizmeci bazı havayolu şirketlerinin otobüs fiyatına uçuş politikalarını gerçekçi bulmadıklarını söyledi. 11 uçaklık filolarına iç hat seferlerinin başlamasıyla birlikte, 130 ve 150 yolcu kapasiteli Boeing 737, A300 ve 400 tipi 5 uçak daha ekleneceğini kaydeden Çizmeci, seferlerinin İstanbul, Ankara, İzmir, Adana, Trabzon, Gaziantep ve Diyarbakır gibi büyük şehirlere olacağını belirtti. 
   
   Onur Air'in hedefi bir yılda 1.5 milyon yolcu    Daha önce iç hatlarda uçma izni bulunan Onur Air, kasımdan itibaren seferlere başlamayı planlıyor. Onur Air Genel Koordinatörü Şahabettin Bolukçu iç hat tarifeli ve tarifesiz seferlere özel havayollarının da girmesinin Ulaştırma Bakanlığı'nın Doğu ve Güneydoğu illerinde vizyon geliştirme çalışması olduğunu söyledi. Mevcut 20 uçaklık uçuş filosunun 5'ini iç hat seferlerine ayıracaklarını söyleyen Bolukçu fiyatların THY'den daha uygun olacağını da sözlerine ekledi. 
   Bolukçu, beş hatta günde iki sefer yapacaklarını, yıllık 1.5 milyon yolcu kapasitesinde ulaşmayı hedeflediklerini söyledi. THY ile rekabetin mümkün olmayacağını vurgulayan Bolukçu "Biz THY'nin yolcusunu almayacağız" dedi. Bolukçu iç hatlardaki diğer havayollarıyla ise fiyatta değil, hizmette rekabet edeceklerini belirtti. 
   
   Hostes de az, servis de...    Avrupa'da low - cost düşük fiyatlı havayolları şirketleri arasında Easy - Jet, Virgin Airlines ve Ryanair bulunuyor. Bu havayolları charter uçuşlarının yanı sıra iç hatlarda 19 euro'ya kadar varan çok uygun fiyatlarla yolcu taşıyor. 
   Low - cost havayolları ikram, servis gibi bazı maliyetleri kısarak uçuşları en ucuz fiyatlara yapıyor. Avrupadaki birçok uygulamada ikramlar birinci sınıf uçak içindeki ikramlar gibi değil. Daha çok uçak girişinde fıstık paketlerini dağıtmakla yetiniliyor. Easy Jet hiçbir satış acentasına bağlı çalışmadan sadece internet üzerinden satış yaparak bilet kesimi gibi prosedürleri ortadan kaldırıyor. Fly Havayolları Genel Müdürü Ahmet Karaman da yaptıkları sistemin Türkiye'de iç hatlardaki ilk 'low - cost' uygulaması olacağını söyledi. 
   
   
</TEXT>
</DOC>
