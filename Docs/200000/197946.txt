<DOC>
<DOCNO> 197946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sondun03.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan ve Hindistan'dan 14 yıl sonra ilk kez ateşkes 
</HEADLINE>
<TEXT>

     Pakistan ve Hindistan arasında sürekli karşılıklı ateş açılan sınır bölgesinde 14 yıldır ilk kez dün gece yarısı ateşkes ilan edildi. 
     Anlaşmazlık yaşanan Jammu-Keşmir bölgesinde iki ülkeyi birbirinden ayıran ''Kontrol Çizgisi'' boyunca ateşkesin ilan edildiği dün geceden bu yana hiç ateş edilmediği bildirildi. 
     İki hükümet de hemen her gün karşılıklı otomatik silahlar ve toplarla ateş açan ordularının bütün sınır boyunca ateşkese uyacağını bildirdi, ancak ateşkesin süresi konusunda iki taraf da herhangi bir açıklama yapmadı. 
     Ramazan Bayramı nedeniyle ilan edilen ateşkesin ne kadar süreceği konusunda tahmin yürütülemiyor. 
     Ancak genellikle Bayram dönemlerinde havaya ateş edilmesine rağmen, bu kez havaya dahi ateş açılmadığı kaydedildi. 
     Ateşkesin Hindistan güvenlik kuvvetleri ile Keşmir'in bağımsızlığı için mücadele eden İslamcı militanları kapsamadığı belirtildi. 
     ABD Dışişleri Bakanı Colin Powell ise Hindistan ve Pakistan dışişleri bakanlarına telefon ederek ateşkes nedeniyle kendilerini kutladı. 
     Hindistan ve Pakistan, 1947'de İngiltere'den bağımsızlıklarını kazandıktan sonra ikisi Keşmir nedeniyle olmak üzere 3 kez savaştı. 
     İki ülke, Hindistan parlamentosuna 13 Aralık 2001'de Pakistan'ın desteklediği militan İslamcı gruplar tarafından düzenlenen saldırı nedeniyle geçen yıl 4. kez savaşın eşiğine gelmiş, sınıra asker yığmışlar, ancak uluslararası arabuluculuk çabaları sonucunda savaş önlenmişti. 
     
</TEXT>
</DOC>
