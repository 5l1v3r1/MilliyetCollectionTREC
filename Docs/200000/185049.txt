<DOC>
<DOCNO> 185049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/siyaset/siy04.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hani Rumlar AB'li olmuştu 
</HEADLINE>
<TEXT>

   KKTC'de iş bulamayan ve Rum tarafına geçen Türklerin sigortasız çalıştırıldıkları ortaya çıktı 
      YORGO KIRBAKİ 

   
   Kıbrıs Rum Yönetimi'nin "vatandaşlarımız" diyerek dünya kamuoyunda sahiplendiği ve bir süre önce de "teşvik tedbirleri" açıkladığı Kıbrıslı Türklerin, çalışmak için Rum kesimine geçtiklerinde üçüncü dünya ülkeleri vatandaşları muamelesi gördükleri ortaya çıktı. 
   KKTC'de iş bulamadıkları için her gün çalışmak üzere Rum Kesimi'ne giden Türkler, hiçbir sosyal güvenceleri bulunmadan çalıştırılıyor. Kıbrıs Rum Sosyal Sigorta Kurumu'na TKA kayıtlarına göre, sadece bin Kıbrıslı Türk sigortaya kayıtlı. Buna karşı Rum parlamentosu Çalışma ve Sosyal Yardım Komisyonu Başkanı Sotirula Haralambus ise en az 7 bin 800 Kıbrıslı Türk'ün hiçbir sosyal güvenceleri bulunmadan Rum Kesimi'nde çalıştırıldıklarını açıkladı. Rum Çalışma Bakanı Mihalis Keravnos da Rum işverenlerin sigorta primlerini ödememek için Kıbrıslı Türkleri kayıt ettirmediklerini belirterek, "Türklerin Rumlarla eşit haklara sahip olması için çalışacağız" dedi. 
   Rum gazeteleri de Yeşil Hat'ta Türkler ile Rumların oluşturdukları şebekelerin adeta bir "karaborsa işçi pazarı" durumuna geldiğini yazdı. Gazetelere göre, çalışmak için Rum kesimi'ne giden Türkler, Rum Kesimi'ndeki yevmiyelerin çok altında bir ücretle çalışmaya razı oluyor. 
</TEXT>
</DOC>
