<DOC>
<DOCNO> 189774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/siyaset/siy03.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da bunlar konuşuluyor 
</HEADLINE>
<TEXT>

   Milli Eğitim Bakanı kabineden ayrılacak mı 
Deniz Kuvvetleri Komutanı'nın oğlu ne yapıyor 
Marisa Lino müzakereleri yürütecek mi 
Asmalı Konak'ta hangi AKP'liye teşekkür edildi 
Erdoğan, kime cadde ismi sözü verdi 
      Serpil ÇEVİKCAN 

   
   Deniz Bölükbaşı değil Marisa Lino ayrılıyor    1 Mart tezkeresi sürecinde müzakerelerde ABD tarafının heyet başkanı olan ve Dışişleri kulislerinde "Bayan Barzani" olarak isimlendirilen Marisa Lino, Türk askeri Irak'a giderse yenilenecek pazarlıkta yer almayacak. Deniz Bölükbaşı'nın kök söktüren baş müzakereciliği karşısında çareyi "yılların diplomatını şik yet etmek"te bulan ve müzakerecilikten alınmasını isteyen Lino pes eden taraf oldu. 
   Lino, ABD Dışişleri Bakanlığı siyasi askeri ilişkiler bölümündeki özel yardımcı görevinden ağustosta istifa ederek, John's Hopkins Üniversitesi'nin İtalya'daki İleri Uluslararası Çalışmalar Okulu'nun Bologna direktörlüğünü üstlenmiş. Son görevini yaptığı Türkiye'den ter içinde ayrılan Lino'nun yerine kim gelir bilinmez, ancak karşısında Bölükbaşı'nı bulacağı kesin. 
   
   Hüseyin Çelik hasta mı    Milli Eğitim Bakanı Hüseyin Çelik, hem yoğun çalışma temposu, hem de gerilim düzeyi yüksek tartışmaların ortasında yorgun düştü. Üstelik Çelik, bakanlık koltuğuna oturduğu günden bu yana sinüzit sıkıntısı yaşıyor. Çelik'in, yaz aylarında daha önce akademisyenlik yaptığı Van Yüzüncü Yıl Üniversitesi'ne bağlı Tıp Fakültesi Hastanesi'nde bıçak altına yattığı, ameliyatı başarılı geçmesine karşın sıkıntılarının sona ermediği söyleniyor. Bir ara yoğun enfeksiyonla uğraşan ve ilaç tedavisi süren Çelik'in uçak yolculukları sonrasında da rahatsızlık yaşadığı hatta konferansa gittiği ABD dönüşü uçaktan iner inmez özel bir hastaneye kaldırıldığı iddia ediliyor. 
   Basınç değişimi nedeniyle ağrıları artan Çelik'e birkaç kez serum takıldığı, müsteşar ve müsteşar yardımcılarının sağlığına dikkat etmesi konusundaki uyarılarını dinlemeyen Çelik'in sağlık sorununun AKP kulislerinde "mini bir revizyona" işaret ettiği de öne sürülüyor. Siyasi kulisler Çelik eksenli bir kabine değişikliğinin sinyallerini verirken, Orman Bakanı Osman Pepe ile Devlet Bakanı Beşir Atalay "koltuklarına veda edecek", Köksal Toptan ve Ömer Çelik ise "bakanlığa merhaba" diyecek isimler arasında sayılıyor. 
   
   Komutanın belgeselci oğlu    Hititler" belgeselinin senaristi ve yönetmeni Tolga Örnek, Deniz Kuvvetlerinin yeni Komutanı Oramiral Özden Örnek'in oğlu. Yabancılara Atatürk'ü anlatmak üzere filme alınmış 81 dakikalık "Atatürk" belgeseliyle Chicago Film ve Video Festivali'nde üçüncülük, 45 dakikalık "Kralların Tahtı Nemrut" belgeseliyle de "altın kamera" ödülü olan Örnek, yine iddialı bir projeye imza atmaya hazırlanıyor. Çanakkale Savaşları'nın 90. yıldönümü olan 2005'te vizyona girmesi planlanan belgesel üzerinde çalışmaya başlayan Örnek, savaşta bombardıman altında kalan insanların hik yelerini anlatacak. Kameranın arkasında Örnek'in bulunduğu Hititler, hem oyuncu kadrosu hem de kalitesiyle dikkat çekmişti. 
   
   Başbakan'dan 'Hollanda caddesi' sözü    Geçtiğimiz günlerde Türkiye'ye gelen Hollanda Başbakanı Balkanende'ye Başbakan Erdoğan'ın verdiği yemekte laf dönüp dolaşıp Hollanda Büyükelçiliği'nin olduğu Turan Güneş Bulvarı 7. Cadde'ye gelmiş. Hollanda tarafı, 7. Cadde'nin adının değiştirilmesini istemiş. Erdoğan, "Amsterdam Caddesi mi olsun, Hollanda Caddesi mi" diye sormuş. "Hollanda" yanıtını alınca Erdoğan "Belediye Başkanımız Melih Gökçek'i arayacağım" demiş. 
   
   Teşekkür, Egemen Bağış'a    Asmalı Konak filmini izleyip de "salondan önce ben çıkayım" saplantısında olmayanlar, rekor sayılacak bir "teşekkür" listesini okudu. Kapadokya bölgesindeki mülki amirlerden, Yavuz Bingöl'e kadar çok sayıda isim ve kuruluşa teşekkür edilen listede en ilgi çeken isim bir AKP Milletvekili oldu Egemen Bağış. Meğer, TBMM Türk - Amerikan Dosluk Grubu Başkanı olan Bağış, ekibin ABD'deki bürokratik işlemleri aşmasında unutulmayacak yardımlarda bulunmuş. Bağış'ın yakın bağları her kapıyı açmış. 
   
   
   
</TEXT>
</DOC>
