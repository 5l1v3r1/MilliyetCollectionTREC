<DOC>
<DOCNO> 195933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sontur05.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy... Çalıntı araç kovalamacasında bir kişi yakalandı... 
</HEADLINE>
<TEXT>

     Kadıköy'de, İzmir plakalı bir minibüsle polisten kaçmaya çalışan 2 kişiden biri yaralı olarak ele geçirildi. 
     Polisin ''dur'' ihtarına uymayan ve çalıntı olduğu belirlen 35 VHV 85 plakalı minibüs içerisindekilerle, polis ekipleri arasında kovalamaca yaşandı. 
     Polis ekiplerinin, Bostancı yanyolda aracı durdurmak için ateş açması üzerine, minibüste bulunan 2 kişiden biri başından yaralandı. 
     Bunun üzerine minibüsü Bostancı'daki Aytemiz Akaryakıt İstasyonu girişine bırakan kişilerden biri, burada bulunan 34 TEZ 14 plakalı bir taksiyi gasp ederek kaçtı. 
     Minibüste ele geçirilen ve üzerinden kimlik çıkmayan yaralı kişi ise polis ekiplerince Kartal Dr. Lütfi Kırdar Eğitim ve Araştırma Hastanesi'ne kaldırıldı. Yaralının sağlık durumunun ciddiyetini koruduğu öğrenildi. 
     Bu arada, polis telsizinden yapılan anonsta, kaçan kişinin elinde 2 adet uzun namlulu silah bulunduğu duyurularak tüm polis ekiplerinin dikkatli olması istendi. 
     
     MİNİBÜS İZMİR'DE GASP EDİLMİŞ 

     35 VHV 85 plakalı minibüsün, Ege Bölgesi'nde toptan sigara dağıtımı yapan firmanın sahibi Fikret Ürper'in üzerine kayıtlı olduğu öğrenildi. 
     Ürper'in firmasında şoför olarak çalışan Akın Dağlı'nın 35 VHV 85 plakalı minibüsle Dikili İlçesi'ne bağlı Salihleraltı Köyü'ndeki bakkala sigara verirken, uzun namlulu silahlı 2 kişi tarafından zorla kaçırıldığı öğrenildi. 
     Dikili İlçe Jandarma Komutanlığı yetkilileri, polisle çatışmaya giren ve biri yaralı ele geçirilen gaspçıların, Dağlı'ya ne yaptıklarının öğrenilmesi için İstanbul Emniyeti ile bağlantı kuracaklarını kaydetti. 
     
     CEZAEVİ ARACINDAN FİRAR OLAYI 

     Öte yandan, polis yetkilileri, vurulan kişinin, Ankara'dan çeşitli illere nakledilmek üzere yola çıkarılan ve Uşak yakınlarında cezaevi ring aracını ele geçirerek firar eden hükümlülerden Mehmet Çiçekli'nin eşkaliyle uyuştuğunu belirttiler. 
     Yetkililer, yaralı kişinin kimliğinin belirlenmesi amacıyla soruşturmanın sürdürüldüğünü ve kaçan kişinin yakalanmasına çalışıldığını kaydettiler. 

     
</TEXT>
</DOC>
