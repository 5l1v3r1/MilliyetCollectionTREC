<DOC>
<DOCNO> 164614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/son/sontur03.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sürücüler, sıcak havaya dikkat... 
</HEADLINE>
<TEXT>

     Artan hava sıcaklıklarının kazalara neden olabileceğini bildiren yetkililer, sürücülere, sıcaktan etkilenmeye başladıklarında araçlarını uygun bir yerde park etmelerini ve dinlenmelerini önerdiler. 
     Emniyet Genel Müdürlüğü yetkililerinden alınan bilgiye göre, sıcak hava sürücülerin reflekslerini yavaşlatıyor, yolun derinlik ve genişliğinin algılanmasını zorlaştırıyor, dikkati azaltıyor, becerilerin yavaşlamasına ve çabuk yorulmaya neden oluyor. 
     Sürücülerin, havanın çok sıcak olduğu saatlerde değil, sabah ve akşam saatlerinde yola çıkmasının daha yararlı olacağını belirten yetkililer, sıcak havalarda uzun süre araç kullanılmamasını tavsiye ettiler. 
     Yola çıkmadan önce aracın bakımının yaptırılması, yeterince uyunması, çok ağır yiyeceklerden kaçınılması ve rahat giysiler giyilmesi gerektiğini kaydeden yetkililer, sürücülere şu önerilerde bulundular 
     ''Aracınızın stepne, lastik havası, far ayarı, yağı, suyu ve frenini kontrol edin. 
     Aracınızı iyi havalandırın. 
     Sıcaktan etkilenmeye başladığınızda aracını uygun bir yerde park edin ve dinlenin. 
     Uykusuz, yorgun ve alkollü olarak araç kullanmayın. 
     Hatalı sollama ve yakın takipten kaçının.'' 
     
</TEXT>
</DOC>
