<DOC>
<DOCNO> 150035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sontur09.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan'ın kasası olarak bilinen Mengi gözaltına alındı 
</HEADLINE>
<TEXT>

     ''Teşekkül oluşturarak İstanbul Gaz Dağıtım Sanayi ve Ticaret A.Ş. İGDAŞ ile İstanbul Halk Ekmek A.Ş.'yi hayali ihaleler yoluyla dolandırdıkları'' iddiasıyla yargılanan 83 sanık arasında yer alan eski İstanbul Büyükşehir Belediyesi Danışmanı ve eski Mazlum-Der İstanbul Şube Başkanı Tufan Mengi, İtalya dönüşü Atatürk Havalimanı'nda gözaltına alındı. 
     Havalimanından İstanbul Organize Suçlar Şube Müdürlüğü'ne getirilen Mengi'nin, İstanbul DGM'de görülen bir dava kapsamındaki sanık ifadesinde adı geçtiği için bilgisine başvurulmak amacıyla gözaltına alındığı ve en kısa zamanda DGM'ye sevk edileceği bildirildi. 
     ''Belediye İktisadi Teşekkülleri BİT Soruşturması'' kapsamında yurtdışında olduğu belirlenen Mengi hakkında İçişleri Bakanlığı, yakalandığında Türkiye'ye iade edilmesi amacıyla çalışma başlatmıştı. 
     İGDAŞ ve Halk Ekmek davasının görüldüğü Eyüp 2. Ağır Ceza Mahkemesi, dava sanıklarından Mengi hakkında hazırlık soruşturması aşamasında verilen gıyabi tutuklama kararını 19 Nisan 2002 tarihinde kaldırmıştı. 
     İtalya'da 26 Nisan 2002 tarihinde gözaltına alınan Tufan Mengi, hakkındaki gıyabi tutuklama kararının kaldırıldığı anlaşılınca 2 gün sonra serbest bırakılmıştı. 
     





</TEXT>
</DOC>
