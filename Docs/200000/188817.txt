<DOC>
<DOCNO> 188817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/soneko36.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜKODER, ÖTV artışının iptali için dava açtı... 
</HEADLINE>
<TEXT>

     Tüketiciyi Koruma Derneği TÜKODER , Bakanlar Kurulu'nun özel tüketim vergisi ÖTV oranlarını artıran kararının iptali ve yürütmenin durdurulması istemiyle İstanbul Bölge İdare Mahkemesi'ne başvurdu. 
     Şirinevler'deki İstanbul Bölge İdare Mahkemesi önünde toplanan TÜKODER üyeleri, ÖTV artışını protesto içerikli dövizler taşıdı. 
     TÜKODER Genel Başkanı Mehmet Sevim, burada yaptığı açıklamada, dolaylı veya tüketimden alınan vergilerin dünyada ''en adaletsiz vergi sistemi'' olarak değerlendirildiğini belirterek, ''Türkiye'deki vergi adaletsizliğinin de dünya ortalamasının çok üstünde olduğunu'' savundu. 
     Sevim, Türkiye'nin toplam vergi gelirlerinin yüzde 72'sini tüketim vergilerinden sağladığını kaydederek, geriye kalan vergi gelirlerinin büyük bölümünün de işçi, memur ve çalışanlardan stopaj yoluyla toplandığını söyledi. 
     ''Bütün bunlar yetmiyormuş gibi hükümet, tüketim vergilerinin oranlarını sürekli artırıyor'' diyen Sevim, ''Enflasyon ve doların düştüğünü, ekonomik göstergelerin iyiye gittiğini hükümetin kendisinin ilan ettiğini'' bildirdi. 
     Sevim, ''O zaman bu tüketim vergileri neden artırılıyor '' dedi. 
     Vergi adaletinin en temel unsurunun ''herkesten gelirine göre vergi alınması'' olduğunu vurgulayan Mehmet Sevim, şu görüşleri savundu 
     ''Temel ürünler ve sağlık, eğitim ile enerji gibi kamusal hizmetlerden alınan yüksek oranlardaki KDV indirilmelidir. TÜKODER olarak, bu haksız ve hukuksuz vergilerin iptali amacıyla Danıştay'da dava açtık. Ayrıca, Anayasa'ya aykırılık nedeniyle Anayasa Mahkemesi'ne iletilmesini talep ediyoruz. Bu keyfi uygulamalara karşı hukuk mücadelemiz devam edecektir. 
     Bugünden itibaren Türkiye genelinde 'Tüketim Vergilerine Dur' kampanyası başlatıyoruz. Tüketicileri, demokratik tepkilerini yükseltmeye ve kampanyamıza katılmaya çağırıyoruz. Özellikle tüketimden alınan vergiler sona erinceye kadar bu kampanya sürecek.'' 
     
     ''VERGİ KOYMA YETKİSİ MECLİS'TE'' 

     TÜKODER Genel Başkanı Sevim, ''vergi koyma yetkisinin Bakanlar Kurulu'nda değil Meclis'te olduğunu'' da öne sürerek, ''Hükümet, belli ölçüde hukukla çelişkisini burada da sürdürüyor. Vergi koyma yetkisi Meclis'te olduğu halde, 'asgari vergi' adı altında vergi ihdas ediyor. Bizim açtığımız dava hem artırılan ÖTV oranlarının yürütmesinin durdurulması hem de iptali istemidir. Bakanlar Kurulu yetkisini aşmıştır'' dedi. 
     Mehmet Sevim, daha sonra dava dilekçesini İstanbul Bölge İdare Mahkemesi'ne verdi. 
     
</TEXT>
</DOC>
