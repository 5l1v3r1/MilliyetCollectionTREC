<DOC>
<DOCNO> 166488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/ekonomi/eko03.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet okulları satacak 
</HEADLINE>
<TEXT>

Milli Eğitim Bakanı Çelik, Eminönü, Taksim, Kızılay gibi ticari merkezlerin yakınındaki okulların satılacağını, elde edilecek gelirin yine eğitimde kullanılacağını açıkladı 
     ANKARA Milliyet 

     Hükümet, merkezi yerlerde bulunan okulları satıp gelirini eğitimde harcayacak. Milli Eğitim Bakanı Hüseyin Çelik dün yapılan Bakanlar Kurulu toplantıısında milli eğitimin temel kanununda değişiklik yapılmasına ilişkin yasa tasarısını gündeme getirdi. 
     
     Satışı Maliye yapacak 
     Bakanlar Kurulu'ndan sonra açıklama yapan Hükümet Sözcüsü Cemil Çiçek, "Bu yasaya göre Eminönü, Taksim, Kızılay gibi gündelik ticari merkezlerin yakınındaki okullar satılacak ve daha uygun yerlere taşınacak. Elde edilecek kaynak yine eğitim için kullanılacak. Satışları Maliye Bakanlığı yapacak. Bununla ilgili tasarı imzaya açıldı" dedi. 
     Hükümet, tasarruf tedbirleri çerçevesinde devlette boş bulunan 440 bin kadrodan yaklaşık 100 binini iptal etmek için de çalışma başlattı. Başbakan Recep Tayyip Erdoğan başkanlığında beş saat süren Bakanlar Kurulu toplantısında boş kadrolar ele alındı. 
     
     100 bin kadroya iptal 
     Toplantı sonrası bir açıklama yapan Hükümet Sözcüsü Cemil Çiçek, bakanlıklar bünyesinde 440 bin boş kadro olduğunu kaydetti. Tasarruf tedbirleri çerçevesinde ve ileride partizanca kullanımın önüne geçmek için çalışma başlattıklarını ifade eden Çiçek, "Bu çalışmanın sonucuna göre en azından 100 bin kadar kadro iptal edilecek. Söz konusu kadrolar her birimden olacak" diye konuştu. 
     
     

</TEXT>
</DOC>
