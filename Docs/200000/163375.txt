<DOC>
<DOCNO> 163375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/guncel/gun03.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Parayı ödeyip tapuları aldılar 
</HEADLINE>
<TEXT>

     İSTANBUL Milliyet 

     Beykoz Belediyesi, Tokatköy Mahallesi'nde, Hazine arazisinde yapılan 161 konutun sahiplerine törenle tapularını verdi. 
     Beykoz Belediye Başkanı Alaattin Köseler, göreve geldiği Nisan 1999'dan beri ilçede en önemli sorunun imar olduğunu gözlemlediğini, ekibiyle birlikte bu sorunu aşmaya çalıştığını söyledi. Tapu çalışmaları sonucunda Tokatköy'de 407 kişinin tapu almaya hak kazandığını, tapuların arsa bedelleri ödendikçe peyderpey sahiplerine verileceğini bildiren Köseler, şöyle konuştu "Hedefimiz planlı Beykoz, ilk adım ise Tokatköy'dü. Bu akşam dağıttığımız tapularla, ilk adımı başarıyla hayata geçirmenin sevincini yaşıyoruz. Yasal tüm hakları halktan yana kullanarak yolumuza devam edeceğiz. Sırada Karlıtepe, Çiğdem, Soğuksu, Rüzgarlıbahçe, Kavacık, Merkez ve Çubuklu mahalleleri var." 
     Köseler, uygulamayla, izinsiz yerleşime konu olan Tokatköylülerin evlerinin tapularını alırken, Hazine'ye de kaynak yaratıldığını kaydetti. 
     Törenin ardından sanatçı Yavuz Bingöl bir konser verdi. 
     

</TEXT>
</DOC>
