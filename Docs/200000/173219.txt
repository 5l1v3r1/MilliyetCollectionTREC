<DOC>
<DOCNO> 173219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/dunya/adun.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay gömdü 
</HEADLINE>
<TEXT>

   Saddam'ın oğulları Uday ve Kusay'ın cenazeleri, aşiretlerinin merkezi Tikrit'te Irak Kızılayı tarafından toprağa verildi 
      DIŞ HABERLER SERVİSİ 

   
   Irak devrik lideri Saddam Hüseyin'in Musul'da bir eve düzenlenen baskında ölü ele geçirilen oğulları Uday ve Kusay'ın cesetleri, dün Tikrit'te Irak Kızılayı tarafından Amerikan birliklerinin denetiminde toprağa verildi. Bağdat Havaalanı'nda morga dönüştürülen bir soğuk hava çadırından Irak Kızılay yetkililerine teslim edilen cesetler, Tikrit'teki aile mezarlığına defnedildi. Irak Kızılayı yetkilileri, iki kardeşin yanı sıra Kusay'ın, Amerikan askerlerinin 22 Temmuz'da düzenlediği operasyonda öldürülen 14 yaşındaki oğlu Mustafa Hüseyin'in de aynı mezarlığa gömüldüğünü söylediler. 
   
   Üç saatte bitti 
   Cesetleri teslim alan yerel Kızılay yetkililerinden Tavra Abid Bekir, "Cesetler Tikrit'e 5.30'da helikopterle getirildi. Koalisyon gelip cesetleri almak için beni çağırdı. Ben de Saddam Hüseyin'in aşiretinin üyelerini ve amcalarını alarak Tikrit Havaalanı'na geldim. Üç metal tabut ve k ğıtlarını teslim aldım" dedi. 
   Bekir, kardeşlerin gömülme sürecini şöyle özetledi "Onları mezarlığın morguna getirdik. Ardından dua edip aile mezarlığına gömdük. Her şey 8.30'da tamamdı." 
   
   Irak bayrağına sardılar 
   Cenaze merasimine Saddam Hüseyin'in amcalarından Kerim Süleyman El Mecid'in yanı sıra aşiret liderlerinin de aralarında olduğu yaklaşık 150 kişi katıldı. Tabutların Irak bayrağına sarılı olması dikkat çekti. 
   
   Amerikalılar kuş uçurtmadı    Uday, Kusay ve Mustafa'nın göz açıp kapayana kadar tamamlanan cenaze merasiminde Amerikan askerlerinin aldığı yoğun güvenlik önlemleri dikkat çekti. Amerikalı askerler, basının görüntü almasını engellerken, haber ajansları teleobjektifler sayesinde uzaktan fotoğraf çekmeyi başardı. Cenaze sırasında Tikrit'te bir şiddet olayı yaşanmazken, yer yer Amerikan karşıtı sloganlar duyuldu. 
   
   
   
</TEXT>
</DOC>
