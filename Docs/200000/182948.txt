<DOC>
<DOCNO> 182948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sonspo08.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Pepsi'nin İngiltere maçı biletlerinden 4 bini sahiplerini buldu 
</HEADLINE>
<TEXT>

     12. Avrupa Futbol Şampiyonası elemelerinde 7. Grup'ta Türkiye ile İngiltere arasında yapılacak maç için Pepsi'nin ''10 bin bilet'' kampanyası çerçevesinde dağıttığı bilet sayısı, 2 haftada 4 bine ulaştı. 
     Pepsi Pazarlama Müdürü Selen Kantarcı, Türkiye genelinde 16 noktadaki zincir marketlerde gerçekleşen kampanyaya yoğun ilgi gösterildiğini söyledi. 
     Carrefour, Gima, Real, Tansaş ve Yimpaş'ların seçilmiş mağazalarında sürdürülen kampanya çerçevesinde, taraftarların satın aldıkları 4 kasa 330 ml.lik kutu veya 4 kasa 1 litrelik Pepsi ile anında maç biletine sahip olduklarını kaydeden Kantarcı, 5 hafta boyunca sürecek kampanyanın, 16 noktadaki zincir marketlerde her Cumartesi 14.00-17.00 saatleri arasında süreceğini bildirdi. 
     Taraftarların doldurduğu formlar incelendiğinde, her yaştan katılımcı bulunduğunun görüldüğünü kaydeden Kantarcı, ''Yoğun ilgi gösteriyorlar, böyle bir imkanın kendilerine verilmesinden memnunlar. Özellikle çiftlerin ve gençlerin bu kampanyaya daha çok ilgi gösterdiğini söyleyebiliriz'' dedi. Pepsi'nin, bu kampanyanın işleyişinde gözettiği 2 ana unsur bulunduğunu belirten Kantarcı, şunları söyledi 
     ''Birincisi, olabilecek maksimum sayıda Pepsi tüketicisine maç bileti hediye etmek, diğeriyse bunu anında yani tüketiciyi bekletmeden yapmak. Bunun için en etkili yol ürünün satın alındığı anda hediyenin verilmesidir. Bunun için taraftarların yoğun olduğu semtlerde, tüketici trafiğinin yüksek olan mağazaları belirledik. Bilet dağıtımını buralarda gerçekleştiriyoruz.'' Pepsi olarak bu maçı taraftarların büyük bir coşkuyla izlemelerini sağlamak için yoğun çaba harcadıklarını belirten Kantarcı, 11 Ekim'de FB Şükrü Saracoğlu Stadı'nda, milli takımı motive etmek, onları desteklemek ve coşkuyu paylaşmak için çeşitli aktiviteler de planladıklarını bildirdi. Kantarcı, ''Taraftarlara çeşitli promosyon malzemeleri dağıtacağız ve Pepsi olarak coşkumuza ve inancımıza ortak olmalarını sağlayacağız'' dedi. 
     Sporun ve özellikle futbolun, her yaştan ve kesimden insanın yaşamının bir parçası olmasının, markalarının iletişimi açısından büyük önem taşıdığını belirten Kantarcı, Pepsi'nin Türkiye'de global değerleri ve yerel trendleri birlikte değerlendiren bir strateji izlediğine işaret etti. 
     1996 yılından beri Türk Milli Takımı'nın ana sponsoru ve resmi içeceği unvanına sahip olduklarını ifade eden Kantarcı, sözlerini şöyle sürdürdü 
     ''Pepsi olarak sponsorluklara önem veriyoruz. Pepsi, 1996'dan beri milli takımın resmi içeceği. Sponsorluğumuz döneminde milli takımın performans grafiği hep yükselerek ilerledi. Bu da bizim marka felsefemiz daha fazlasını iste ile birebir örtüşmektedir. Milli takımımızla birlikte 2000 Avrupa Şampiyonası'nda çeyrek finalist, 2002 Dünya Kupası'nda ve 2003 FIFA Konfederasyon Kupası'nda üçüncülük mertebelerine gururla eriştik. 2004 Avrupa Şampiyonası'nda daha fazlasını başaracağımıza ve final oynayacağımıza inancımız tamdır. Biz yine milli takımla olan yolculuğumuza devam ediyoruz, çalışmalarımızı bu yönde sürdüreceğiz. Kampanyamız bugüne kadar milli takıma verilmiş en geniş kapsamlı destek olma özelliğine sahip.'' 
     
</TEXT>
</DOC>
