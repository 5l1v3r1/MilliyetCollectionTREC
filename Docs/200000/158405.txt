<DOC>
<DOCNO> 158405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/yazar/civaoglu.html </URL>
<DATE> 2003/05/23/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
AKP ve fair play 
</HEADLINE>
<TEXT>

     Vergi Barışı, IMF'nin mali yardımı adeta damlatmakta olduğu şu süreçte, "Türkiye kendi kaynaklarını yaratır" iddiası için ilk uygulama olarak sunuldu. 
     6 katrilyon ek gelir kayda geçti. 
     IMF tahminlerini 9 kat aşan bir kaynak yaratılmış oldu. 
     Başarıdır. 
     Ancak... 
     Bazı tarih kaydırmalarıyla kimilerinin korunup kollanmak istendiği gibi kokular yayıldı. 
     Hükümetin oluşturduğu kaynak projelerine "acaba kime kıyak yapılıyor" önyargısının gölgesi düştü. 
     Oysa bu kokular burunlara gelmese, fair play oynansa, bu yasa Türkiye'nin yararınadır. Türkiye insanına özgüven verir. "Kendi göbeğimizi kendimiz de keseriz" mesajıdır. 
     TL'nin değerini korumasında hatta yükselmesinde bu özkaynakla oluşan psikojik ortamın katkısı yadsınamaz. 
     
Ormanlığı kalmamış ormanlar      Artık ormanlığı kalmamış ve beton istilasına uğramış Hazine alanlarını, üzerine bina yapmış olanlara satmak da doğru bir yaklaşımdır. 
     Hazine arazisini yağmalamışlar, üzerine kentler kurmuşlar. 
     Belki de 100 binlerce konut, ticarethane, hastane, hatta fabrika... 
     Bunların yıkılması olanak dışı... 
     O halde Hazine arazisi, yani hepimizin olan o taşı toprağı yağmalayanlar, bu yaptıklarının bedelini ödemeliler. 
     Gerçekçi bir metrekare arsa birim fiyatı üzerinden, tapu ve iskan almak karşılığı bir bakıma para cezası kesilmeli. 
     Ama, "Ödemezler efendim..." diyorlar, öderler, öderler... 
     Çünkü, tapusuz, iskansız taşınmaz, ileride yasal miras paylaşımına nasıl konu olacak 
     Miras kaygısı, ödemeler için motivasyon gibi görülmeli. 
     İskanlı yapıların daha yüksek bedelle satış şansı olduğu da gerçektir. 
     Hazine bu yasa ile büyük para kazanabilir. 
     Buraya kadar - görebildiğim kadarıyla - fair play. 
     Ancak gene burun direğini kıracak kokular gelmeye başladı. 
     Bu yasa tasarısına doğal SİT alanlarını da yani en güzel, en el değmedik, koruma altındaki koyları kapsama alan bir madde konulması, kokuların kaynağı. Elbette gene tepki ve kuşku dalgalanmaları var. 
     Doğal SİT alanları yüzde 6 inşaat izni verilerek inşaata açılacakmış. Yüzde 6'da kalacağının garantisi ne 
     Yüzde 50'ye de varır. 
     Bu da bir yağma. 
     Doğanın katli. 
     Her akılcı görünen adımın arkasına böyle bir gizli niyet takmak şart mı 
     
Yasadışı Boğaziçi      Sırada gene akılcı bir proje var. 
     Bir oda, balkon, çatı katı, duvar, müştemilat ekler gibi nedenlerle iskansız olan hatta tümü iskansız binalar için tapu ve iskan bedeli tahsil etmek. 
     Böyle 100 binlerce bina var. 
     20 - 25 milyar dolar da buradan gelir sağlanır. 
     Öte yandan... 
     Anayasa Mahkemesi Boğaziçi Yasası'nı iptal ettiği için İstanbul Boğazı, 20 yıldır yasasız. 
     Bu hukuk boşluğu da yeni bir yasa ile doldurulmalıdır. 
     Boğaziçi'nden de devlet vergi, tapu ve iskan bedelleri olarak milyarlarca dolar kazanabilir. 
     Tabii... 
     Fair play oynarsa... 
     Arkasından gene "çapanoğlu" çıkmazsa .. 
     ...... 
     "Af" anlamına gelecek böyle uygulamaların bundan sonra yapılamayacağı yolunda Anayasa'ya madde konulması da önemli. 
     Böylece, yağmacıların kafasına bir daha aflarla kendilerine gün doğmayacağı iyice kazınmalı. 
     Fair play oynansın, Türkiye kendine özgüven kazandıracak bu kaynaklardan yoksun kalmasın. 
     
     
     

</TEXT>
</DOC>
