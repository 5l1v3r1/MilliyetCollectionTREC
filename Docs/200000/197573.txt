<DOC>
<DOCNO> 197573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/yazar/congar.html </URL>
<DATE> 2003/11/24/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Terör ve inkar 
</HEADLINE>
<TEXT>

      Gariptir, Türkiye'de ne zaman kan aksa birilerinin takkesi düşer. 
   Kürt milliyetçisinin de Türk milliyetçisinin de, devletin de devlet karşıtı anarşistin de, dinsizin de İslamcı'nın da elinden çıkabilir terör, ve ne yazık, ne hüzünlüdür ki, Türkiye'nin yakın geçmişinde istisnasız bütün bu "aykırı" aktörlerin eli kana bulanmıştır bütün bu aykırı aktörler masum insan öldürmüştür. 
   Ancak ne zaman bir terör olayı olsa, teröre "terör," teröriste "terörist" diyemeyenler, kendilerini ideolojik, etnik, dinsel, mezhepsel, kültürel şu ya da bu nedenle özdeş ya da yakın gördükleri birilerine "terörist" demeye dili bir türlü varmayanlar ortaya çıkar. Bu şahıslar, "görünen köyü görmemekte direnen, körlüğe gönüllü kılavuzlar" gibidirler. Kimliğimiz ve konumumuz ne olursa olsun, hepimizin kendimizi koruyup karşı durması gereken bir halde, bilgi yerine yalanlarla örülmüş komplo teorilerini pazarlamayı sürdürürler. 
   Hatırlarsınız, Türkiye'de 11 Eylül saldırılarından sonra yapılan bazı yorumlara da, bu hastalıklı tutum damgasını vurmuştu. 
   Örneğin, İkiz Kuleler'de hiç Musevi ölmediği yalanını yazmakta ve bu yalana dayanarak, "Demek ki bu işi ya Mossad yaptı ya da önceden haber aldı" hükmünü vermekte beis görmeyenler olmuştu. Usame bin Ladin'in, saldırılara bizzat sahip çıkan sözlerini ve uçakları kaçıran 19 kişinin kimlikleri ile örgütsel geçmişlerini ortaya koyan araştırmaları yok sayarak, "11 Eylül, El Kaide'nin işi değil" yazabilmişlerdi. Bush yönetiminin, dünyaya savaş açmanın bahanesi olsun diye, CIA eliyle binlerce vatandaşını öldürtmüş olabileceğini savunabilmişlerdi. 
   Aynı hastalıklı kafa, İstanbul'da, Neve Şalom ve Beth İsrael sinagoglarına, ardından da HSBC bankası ve Britanya Başkonsolosluğu'na yönelen saldırıları tartışırken de, bilgiye değil, fantaziyi gerçek gibi sunmaya dayanan bir tavırla, olaylara "CIA mi, Mossad mı yaptı acaba" düzeyinde yaklaşabiliyor. Dünyada olup bitenden tümden habersizmiş gibi davranarak, İstanbul saldırılarını bir zincirin halkası olarak görmeye yanaşmıyor ve "Türkiye'ye özgü bir komplo" olarak değerlendiriyor. 
   Bu yaklaşım, Türkiye'deki bir grup İslamcı'nın, İslamcı teröre "terör" diyemeyişinin ve İslamcı terörün karşısına insanlık ve İslam adına dikilemeyişinin sonucu. Bu yaklaşımın özünde, Türkiye'ye en az terörün kendisi kadar zarar verebilecek bir inkarcılık var. 
   
   Teşhisi koymak... 
   Bu bir grup İslamcı'nın İslamcı terörü inkar tavrı, AKP hükümetine sirayet edecek mi 
   Türkiye'yi, Batı ile ittifak bağlarını sorgulamadan, bu bağlardan hem siyasi, hem iktisadi anlamda beslenerek ve Avrupa Birliği'ne tam üyelik yoluyla bu bağları güçlendirmeyi hedef alarak yöneten AKP, İstanbul saldırılarının doğru teşhisini koyabilecek mi Yoksa, bu saldırıların, Batı ittifakına ve bu ittifakın temsil ettiği değerlere karşı bir nefreti yansıttığını görmezden gelenlere taviz mi verecek 
   Kökeni İslamcılık olan, ancak "ılımlı" politikalarla, kendisini merkeze oturmaya hevesli ve aday bir siyasi harekete dönüştürmeyi başaran AKP, İstanbul'da İslam adına yapılan terörün, doğrudan kendisine karşı yapılmış bir eylem olduğunu da anlayabilecek mi Yoksa, kendisini destekleyen kesimler arasında bulunan inkarcıların etkisinde mi kalacak Türkiye için yeni sayılabilecek bu terör eylemlerine karşı kararlı bir siyasi irade göstermek yerine komplo teorileriyle zaman mı yitirecek 
   Bu sorular, Washington'da AKP'yi yakından izleyen çevrelerin de kafasında. 
   Başbakan Tayyip Erdoğan'ın, teröristlerin mesajını "ayaklarının altına alıp çiğnediğini" söylemesi, ilk başta ABD başkentinin de hoşuna giden bir kararlılık gösterisi sayıldı. Ancak bazı yetkililer, doğrusu, Bush'un zamanında çok eleştirilen "Bring them on - Hodri Meydan" lafını da çağrıştıran bu tür bir külhanbeyi çıkışının sorunu çözmeyeceğini de özellikle vurgulama gereği hissettiler. 
   ABD'li yetkililerin AKP'den beklentisi, İstanbul saldırılarının arkasındaki zihniyete hiçbir sempati ve anlayış gösterilmesine imkan bırakmayacak bir kararlılıkla teröristlerin üzerine gitmesi. Washington'ın, bu mücadele kapsamında Ankara ile sıkı bir işbirliğine hazır olduğu da bizzat Başkan Bush tarafından Başbakan Erdoğan'a aktarıldı. 
   Ancak mücadelenin başarısının, öncelikle teröre doğru teşhis konulmasından geçtiği, ABD'li yetkililerin de hatırlattıkları bir gerçek. AKP liderlerinin bu teşhise ilişkin olarak kamuoyuna söyledikleri her söz, Washington'da büyük bir dikkatle dinleniyor. Açıklamalar kadar, sessizlikler de not ediliyor. 
   
   Zincirin parçası... 
   İstanbul'da birbiriyle bağlantısı açık olan dört terörist saldırının, "Neden Türkiye" sorusunu gündeme getirmesi belki kaçınılmazdı. Ancak bu sorunun yanıtını ararken, sanki tümüyle Türkiye'ye özgü ve izole bir olayla karşı karşıyaymışız gibi düşünmenin büyük bir "yanılgı" olacağını da bilelim. 
   11 Eylül sonrasında dünyanın birçok yerinde, benzer saldırılar meydana geldi. Bir kısmı, doğrudan El Kaide ile bağlantılı, bir kısmı ise El Kaide'ye organik olarak bağlı olmayan, ancak El Kaide'nin gündemini, amacını ve psikolojisini paylaşan yerel örgütlerin elinden çıkma terör eylemleriydi bunlar. 
   Bırakın son iki yılı, son yedi - sekiz aylık döneme bakmak bile, İstanbul saldırılarına her açıdan çok benzeyen bir eylemler zincirinin dünyayı sardığını görmemize yeter. Martta ve mayısta Filipinler'in iki ayrı yerinde, mayısta ve kasımda Suudi Arabistan'ın başkenti Riyad'da, mayısta Karaçi'de Pakistan ve Kazablanka'da Fas , ağustosta Cakarta'da Endonezya ve Bombay'da Hindistan gerçekleştirilen eylemlerin hemen hepsi intihar saldırısı niteliğindeydi hepsinde yüksek miktarda patlayıcı madde kullanıldı çoğu Batılı hedeflere yöneldi hepsinde çok sayıda masum insan hayatını kaybetti ve istisnasız her birinin de, El Kaide ile bağları olduğundan kuşkulanılan yerel örgütler ya da hücreler eliyle gerçekleştirildiği yönünde sağlam istihbarat toplandı. 
   İşte AKP'nin de, İstanbul saldırılarına bu büyük resmin parçası olarak bakabilmesi ve karşı karşıya olduğu meselenin, dünyanın gidişini terör yoluyla değiştirme hevesindeki sapık bir İslamcı anlayış ve şebeke ile mücadele olduğunu kavrayabilmesi şart. 
   Müslüman kimliğin, demokratik siyaset anlayışının ve pratiğinin bir parçası haline getirilmesi çabasında AKP, dünyanın hiçbir siyasi oluşumunun yapamadığı kadar yol kat etti. Erdoğan hükümetinin Türkiye'de yeni bir çehreyle hortlayan İslamcı teröre karşı alacağı tavır, bu yoldaki kaderini de belirleyecek. 
   
      
   
</TEXT>
</DOC>
