<DOC>
<DOCNO> 157814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/soneko10.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
G-8'ler başka ülkelere akıl verip, kendileri yapmıyor 
</HEADLINE>
<TEXT>

     Rusya dahil öndegelen sanayileşmiş ülkelerden oluşan zengin ülkelerin ''başkalarına adeta vaaz verirken, kendi evlerine çeki düzen vermemeleri'', inandırıcılıklarını yitirmelerine neden oluyor. 
     G-8 ülkelerini temsil eden eski üst düzey yetkikilerin hazırladığı ''Gölge G-8'' raporuna göre, terörizm gibi tehditlerin arttığı ortamda, giderek büyüyen ''meşruiyet krizi'', dünyanın öndegelen sanayileşmiş demokrasileri arasındaki işbirliğine zarar veriyor. Raporda, özetle şu görüşlere yer verildi 
     ''ABD'nin bütçe açıkları alarm verici. Washington yönetimi, yeni vergi indirimlerinden kaçınmalı. G-8'in bu yılki zirvesinde sınai malların tümünün ticaretinde gümrük tarifeleri 10 yılda kaldırılıp dünya ticareti artırılmalı. 
     Avrupa, işgücü piyasaları ve emeklilik sistemlerini reforme edip, euro bölgesi İstikrar ve Büyüme Paktı'nı daha esnek kılmalı ve Avrupa Merkez Bankası'nın politikalarını değiştirmeli. 
     Japonya da bankacılık sistemindeki batık kredileri silip, rezervleri mali sisteme yayıp, kısa vadeli mali teşvikler sunmalı ve ekonomiyi cidden yeniden düzenlemeli. 
     Dünyada daha fazla acil haller için petrol stoklanmalı, küresel iklim değişimiyle daha enerjik mücadele edilmeli.'' 
     
</TEXT>
</DOC>
