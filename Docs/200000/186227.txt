<DOC>
<DOCNO> 186227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/soneko22.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Çek Cumhuriyeti, PKK-KADEK'i terör örgütleri listesine aldı 
</HEADLINE>
<TEXT>

     Çek Cumhuriyeti Başbakanı Vladimir Spidla, ''Çek Cumhuriyeti, PKK-KADEK organizasyonunun uluslararası terör örgütleri arasına alınması fikrini kabul etti'' dedi. 
     Spidla, Türk-Çek İş Konseyi Ortak Toplantısı'nın ardından düzenlediği basın toplantısında, Türkiye'yi ziyareti sırasında yaptığı görüşmelerin çok dostane ve olumlu bir hava içinde geçtiğini söyledi. 
     Vladimir Spidla, ilk Çek Başbakanı olarak Türkiye'yi ziyaret etmekten dolayı memnuniyet duyduğunu ifade etti. 
     İsminin tesadüfen Türkçede iş kelimesini anımsattığını belirten Spidla, Çek Cumhuriyeti'nin Türkiye ile işbirliği yapmak istediğini, ülkesinin enerji sektöründe dünyada önde geldiğini kaydetti. 
     Yakındoğuda güvenlik ve emniyet durumunun yeniden düzelmesi gerektiğini ve Çek Cumhuriyeti'nin bu konudaki düşüncesinin Türkiye ile benzerlik gösterdiğini bildiren Spidla, ''Irak'ın yakında kendi egemenliğine yeniden kavuşması, Irak'ın halkına geri verilmesi ve eski sınırları çerçevesinde aynı şekilde kalması konusunda Türkiye ile aynı fikirdeyiz'' dedi. 
     Çek Cumhuriyeti'nin 2004 yılında AB'nin tam üyesi olacağını, bu durumun iki ülke arasındaki ilişkileri biraz değiştireceğini, ancak olumlu bir şekilde değiştirmesini umduklarını dile getiren konuk Başbakan, Çek Cumhuriyeti'nin Türkiye'nin AB'ye alınmasını onayladığını tekrarladı. 
     Alarko Holding Yönetim Kurulu Başkanı İshak Alaton ile yaptığı görüşmeye de değinen Spidla, Büyükelçilerinin önerisiyle gerçekleşen görüşmede, turizmin yanı sıra enerji konusunda açılan olanakları görüştüklerini söyledi. 
     Spidla, bir basın mensubunun ''Somut bir işbirliğine vardınız mı '' sorusu üzerine, bu kadar hızlı bir görüşmeden somut bir sonuç alınmasının mümkün olmadığını, ancak görüşülen bazı konuların sanayi ve ticaret bakanı tarafından takip edileceğini bildirdi. 
     
     PKK-KADEK TERÖR ÖRGÜTLERİ ARASINDA ALINACAK 
     Spidla, basın toplantısında, Cumhurbaşkanı Ahmet Necdet Sezer ve Başbakan Recep Tayyip Erdoğan ile görüşmelerinde de gündeme gelen terörizm konusunda iki ülkenin aynı fikirde olduğunu ifade ederek, şunları kaydetti 
     ''Terörün bir dini, ideolojisi yoktur. Kötü bir şekilde gerçekleştirilen politikanın bir bölümüdür. Gerekirse uluslararası terörizme karşı her türlü olanağımızı kullanıp sert, fakat demokratik bir şekilde karşı çıkmak gerekiyor. Çek Cumhuriyeti, PKK-KADEK organizasyonunun uluslararası terör örgütleri arasına alınması fikrini kabul etti.'' 
     
</TEXT>
</DOC>
