<DOC>
<DOCNO> 176837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/ekonomi/aeko.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
12 Haziran'dan 3 Temmuz'a kadar seyrettiler... 
</HEADLINE>
<TEXT>

   BDDK, karar yeter sayısına ulaşmak için yönetim kurulu üyesi atamasını beklerken, 12 Haziran'dan itibaren olağandışı mevduat hareketlerinin başladığı İmar Bankası'na 3 Temmuz'a kadar müdahale edemedi 
      EKONOMİ SERVİSİ 
   
   Bankacılık Düzenleme ve Denetleme Kurumu BDDK dün yaptığı yazılı basın açıklamasında, görev süreleri tamamlanan iki yönetim kurulu üyesinin yerine 1 Temmuz'a kadar atama yapılmaması nedeniyle 3 Temmuz 2003 tarihine kadar İmar Bankası'na müdahale edemediğini açıkladı. Kurul üyeleri atanıp İmar Bankası'na müdahale edildiğinde ise iş işten geçmişti. 
   İmar Bankası resmi kayıtlarının büyük çoğunluğunun BDDK'ya Tasarruf Mevduatı Sigorta Fonu'na ve İmar Bankası'nın yeni yönetimine teslim edilmediğini belirten BDDK dün yaptığı yazılı açıklamada banka için şu tespitlerde bulundu 
   İmar Bankası'nın en son 25 Haziran 2003 tarihinde düzenlediği ve BDDK ile diğer kurumlara gönderdiği günlük özet bilançosuna göre toplam mevduat tutarı 753 trilyon 544 milyardı. Ancak, bankanın genel müdürlük ve şubelerde mudi bazında yapılan incelemeler sonucunda İmar Bankası'nın ilgili kurumlara bildirdiği rakamın tasarruf mevduatının tamamını yansıtmadığı ve gerçek rakamın bu tutarın üzerinde olduğu saptandı. 
   Ele geçirilerek deşifre edilebilen bilgisayar kayıtlarında 3 Temmuz 2003 tarihine yakın tarihlerde yoğun olarak yurtdışı havaleler yolu ile çok sayıda hesap açıldığı gibi bilgi işlem sistemi üzerinden de geçmişe yönelik işlemlerin yapıldığı tespit edildi. 
   BDDK, deşifre ettirdiği bilgisayar kayıtlarında İmar Bankası müşterilerine Banka tarafından Hazine bonosu satıldığını ancak, satılan bonoların karşılığının Merkez Bankası ve Takasbank'ta bulunmadığını saptadı. 
   Dün itibariyle toplam 303 bin 122 mudinin Pamukbank şubelerine başvurduğunu belirten BDKK, 356 bin hesap hakkında bilgilerin teslim edildiğini açıkladı. 
   
   Tüm operasyonu BDDK'nın eli kolu bağlıyken yaptılar    12 Haziran 2003 tarihinde BDDK, Uzanlar'ın sahibi olduğu İmar Bankası'nda olağanüstü mevduat hareketleri olduğunu tespit etti.13 Haziran 2003'te BDDK Yönetim Kurulu üyelerinden ikisinin yasal görev süreleri doldu. İbrahim Halil Çanakçı'nın Hazine Müsteşarlığı'na atanmasıyla da Kurul ikinci başkanlığı boş kaldı.26 Haziran'da İmar Bankası Yönetim Kurulu topluca istifa ettiğini BDDK'ya bildirdi. Ancak boş olan yönetim kurulu üyeliklerine Bakanlar Kurulu'nca atama yapılmayan BDDK yasal olarak toplanamadığı için gelişme üzerine hiç bir müdahalede bulunamadı. 1 Temmuz'da üye sayısı sadece dört olduğu için toplanamayan BDDK Yönetim Kurulu'na Bakanlar Kurulu'nca bir üyenin ataması yapıldı.2 Temmuz 2003'te ataması yapılan üye yemin ederek göreve başladı. BDDK aynı gün toplanarak 26 Haziran 2003 tarihinde topluca istifa eden İmar Bankası yönetim kurulu üyelerinin yerine atama yaptı.3 Temmuz 2003 tarihinde de BDDK, bankanın bankacılık yapma ve mevduat kabul etme yetkisini iptal etti. 
   El koyma yasası işlemeye başladı    İmar Bankası'nda yapılan incemeler sonucunda bankada çifte kayıt tespit eden BDDK, 4969 Sayılı Kanun'la mal kaçırmaları önleyecek tedbirlerin getirilmesini istedi. 
   12 Ağustos'ta resmi gazetede yayınlanarak yürürlüğe giren 4969 Sayılı Kanun ile, bankacılık işlemleri yapma ve mevduat kabul etme izni kaldırılan bir banka tarafından Bankalar Kanunu ve T.C. Merkez Bankası Kanunu uyarınca yetkili mercilere beyan edilen hesaplarda yer alan sigortaya tabi tasarruf mevduatı tutarı ile TMSF tarafından tespit edilen tasarruf mevduatı tutarı arasında bir fark bulunması halinde, bu fark nispetinde bankanın hakim ortakları ile yöneticileri ve bunlar adına hareket edenler ile bu kişilerin eş ve çocuklarının her türlü mal, hak ve alacakları üzerine Fon'un talebi uyarınca tedbir konulmasına imk n sağlandı. 
   BDDK, yasa kapsamında İmar Bankası'nın hakim ortakları, yöneticileri ve bunlar adına hareket edenler ile bu kişilerin eş ve çocukları ile ilgili olarak Şişli İkinci Sulh Ceza Mahkemesi'nden tedbir talep edildiğini ve mahkemenin 63 gerçek kişi ve 56 tüzel kişi hakında 2003 426 Müteferrik Karar numaralı ihtiyati tedbir kararı aldığını açıkladı. 
   
   Suç duyuruları yağdırıldı    BDDK, İmar Bankası hakim ortakları ve eski yöneticileri ile bankaya bilgisayar hizmeti veren Merkez Yatırım Ticaret AŞ'nin yöneticileri hakkında sayısız suç duyurusunda bulundu 
   
   Olmayan bonoyu sattılar 
   İmar Bankası'nda işlendiğini tespit edilen şu eylemler hakkında suç duyurusunda bulunuldu 
   Bilgisayar programını bankaya zarar vermek, başkasına yarar sağlamak amacıyla karartmak ve hizmetin yapılmasını engellemek.Toplu istifa ve yedinde bulunan kıymetli evrak ve bilgileri devretmemek.Gerçeğe aykırı beyanda bulunmak, işlemleri kayıtdışı bırakmak, Bankalar Kanunu kapsamında verilen talimatlar hilafına İmarbank Off - Shore Ltd'ye kaynak aktarmak ve off - shore mevduatı banka mevduatına dönüştürmek, kamu otoritesine bildirilen mevduat rakamını fiili mevduat rakamından düşük göstermek, vergi kaçırmaya yönelik işlemlere başvurarak kamu otoritesi ve müşterilerin zararına yol açacak şekilde ve Bankalar Kanunu ile Türk Ceza Kanunu'na aykırı işlemler yapmak.Portföyünde olmadığı halde Hazine bonosu satışıyla para toplamak.Yönetim kurulu karar defterlerini ve faaliyetlerle ilgili belgeleri muhafaza etmemek, denetim görevinin yerine getirilmesine engel olmak, Fon ve yeni atanan banka yönetimince talep edilen bilgi ve belgeleri vermemek. 
   Mal kaçırma için önlem 
   BDDK açıklamasında İmar Bankası'nın hakim ortak ve eski yöneticilerinin mal, hak ve alacaklarına ihtiyati tedbir konulması konusunda mahkemelerden kararlar alınarak gerekli işlemlerin başlatıldı kaydedildi.İmar Bankası yeni yönetimi ve TMSF tarafından İmar Bankası'nın bilgi işlem sistemini yürüten Merkez Yatırım Ticaret A.Ş. yöneticileri ve yetkilileri aleyhine, uhdesinde bulundurduğu bilgi ve belgeleri banka yönetimine ve TMSF'ye vermemeleri nedeniyle ihtiyati tedbir talebinde bulunuldu. 
   MASAK'a rapor verildi 
   BDDK'nın İmar Bankası konusunda bilgi verdiği bir diğer kurum da MASAK Mali Suçlar Araştırma Kurulu oldu. Bankalar yeminli murakıpları tarafından hazırlanan 'Kanuni Defter ve Muhasebe Kayıtları Hakkında Durum Tespit Raporu'nun bir örneği "Kara Paranın Önlenmesine Dair Kanun"da yer alan tedbirlerin uygulanması için MASAK'a gönderildi. MASAK'ın başvurusu üzerine Şişli İkinci Sulh Ceza Mahkemesi'nce 1 Ağustos 2003 tarih ve 2003 391 sayılı karar ile tedbir alındı. 
   
   'Hazine bonosu için görüşüyoruz' 
   BDDK, yaptığı yazılı basın açıklamasında Hazine bonosu sahiplerinin durumuna da değindi. Açıklamada, Hazine bonosu sahiplerine sigorta kapsamında ödeme yapılmasının mümkün bulunmadığı vurgulanırken, "Ancak, bu husus ile ilgili olarak diğer kamu kurumları ile ne gibi önlemlerin alınabileceği konusu ayrıntılı olarak değerlendirilmektedir" denildi. 
   
   Maliye'ye ihbar yapıldı 
   BDDK, kayıt dışı işlemler nedeniyle oluşabilecek vergi kaybı ile Kuzey Kıbrıs Türk Cumhuriyeti'nde kurulu İmarbank Off - Shore Ltd.'de bulunan mevduatlardan elde edilen faiz gelirleri hakkında Maliye Bakanlığı'nı bilgilendirerek gereğinin yapılmasını istedi. 
   
   Cem Uzan, Ilgaz'a konak yaptıracakmış    MURAT KÖSE Kastamonu DHA 
   Genç Parti GP Kastamonu İl Başkan Yardımcısı İlhan Arslan, GP Genel Başkanı Cem Uzan'ın Ilgaz Dağı'nda Kastamonu evlerini yansıtan konak yaptırmak için kendisinden 50 dönüm arsa bulunmasını istediğini açıkladı. Arslan, Uzan'ın isteği üzerine bulduğu arsaları kamerayla görüntüleyip gönderdiğini söyledi. Arslan, "Cem Uzan Kastamonu'ya miting için geldiğinde Ilgaz Dağı'nda konakladı. Ilgaz'a hayran kaldı. Bizden burada arazi bulmamızı istedi. Beğendiği arazide Kastamonu mimarisine uygun bir konak yapılacak. Burasını başını dinleyebileceği bir yer olarak kullanmayı planlıyor. Cem Uzan eylülde tekrar gelecek ve konuyu netleştireceğiz" dedi. 
   
   
</TEXT>
</DOC>
