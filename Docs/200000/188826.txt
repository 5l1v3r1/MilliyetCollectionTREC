<DOC>
<DOCNO> 188826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/sonspo06.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dizindeki sakatlık geçmedi, Nihat Albacete maçında yok 
</HEADLINE>
<TEXT>

     İspanya'nın Real Sociedad takımında oynayan Nihat Kahveci'nin sağ diz bağlarında ezilme olduğu, tedavisi süren yıldız futbolcunun cumartesi günü yapılacak Albacete maçında oynatılmasının riskli görüldüğü bildirildi. 
     Türkiye ile İngiltere arasında yapılan milli maç sonrasında sağ dizinden hafif sakatlığı bulunduğu açıklanan Nihat'ın, tedavi gördüğünden dolayı antrenmanlara çıkmadığı belirtildi. Kulüp doktoru, Nihat'ın tedavilere nasıl cevap vereceğine bağlı olarak iyileşme sürecinin belli olacağını kaydetti. 
     Real Sociedad'ın, Avrupa Şampiyonlar Ligi'nde 21 Ekim Salı günü Juventus'a karşı oynayacak olması nedeniyle Nihat'ın Albacete maçında dinlendirilmesi büyük bir olasılık olarak gösteriliyor. 
     Bu arada, kendisini ''öncü Türk'' diye nitelendiren İspanyol spor gazetesi AS'da bugün yayımlanan demecinde Türk futbolcu, ''Yorgunum, ama çok büyük fiziki problem yaşamıyorum. Endişelenecek bir şey olduğunu sanmıyorum'' dedi. 
     Hafta sonundaki Albacete maçını kazandıkları taktirde takım olarak güven toplayacaklarını ve Juventus karşısına moralli çıkacaklarını dile getiren Nihat, ''Bu sezon çok fazla gol atamıyoruz, ama çok fazla fırsat yakalıyoruz. Eğer böyle devam edersek, diğer maçlarda bunun iyiye doğru gideceğini umuyorum'' diye konuştu. 
     İspanya Birinci Ligi'nde 6. hafta sonunda Real Sociedad 9 puanla 6. sırada yer alırken, cumartesi günkü rakibi Albacete ise 3 puanla 19. sırada bulunuyor. 
     
</TEXT>
</DOC>
