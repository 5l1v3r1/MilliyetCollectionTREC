<DOC>
<DOCNO> 161684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/soneko08.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hızlı trenle Ankara-İstanbul arası 3 saate inmeyecek ' 
</HEADLINE>
<TEXT>

     Ulaşım ve Demiryolu Platformu, temeli 8 Haziran Pazar günü yarın atılacak Ankara-Eskişehir-İstanbul Tren Projesi'nin hızlı tren projesi değil, iyileştirme projesi olduğunu bildirdi. 
     Ulaşım ve Demiryolu Platformu adına, Birleşik Taşımacılık Sendikası Genel Başkanı Platform Yürütme Kurulu Üyesi Fehmi Kütan ile Tüketici Hakları Derneği Genel Başkanı Turhan Çakar yazılı bir açıklama yaptı. 
     Açıklamada, Ulaştırma Bakanlığı tarafından yarın hızlı tren projesi diye temeli atılacağı ilan edilen Ankara-Eskişehir-İstanbul Demiryolu Projesi ile 26 yıldan beri engellenen gerçek Ankara-İstanbul Hızlı Tren Projesi'nin askıya alınacağı iddiasında bulunuldu. 
     Platform açıklamasında şöyle denildi 
     ''Hızlı tren projesi diye yutturulmaya çalışılan bu projenin, tatbikat ve kamulaştırma projesi hazırlanmadı. İstimlak bedeli belli olmadı ve teknik hazırlıklar çok yetersiz. 26 yıl önce 1 milyar dolar harcanarak belli bir aşamaya ulaştırılan, daha sonra durdurulan ve engellenen gerçek Ankara-İstanbul Hızlı Tren Projesi 415 kilometre olup 2 saatten daha kısa sürelidir. 
     Oysa, projesi bile olmayan Ankara-Eskişehir-İstanbul Demiryolu Rehabilitasyon Projesi'nin uzunluğu 576 kilometre olup, 4.5 saatlik bir proje olacaktır. Projede belirtildiği gibi Ankara-İstanbul arasının 3 saat 10 dakikaya indirilmesi mümkün değildir. Üstelik Eskişehir-Köseköy İstanbul arasının nasıl yapılacağı, ne zaman bitirileceği, hangi sorunlarla karşılaşılacağı hiç belli değildir. Projenin Ankara-Eskişehir arasının bitiş tarihi 1 Aralık 2005 olarak belirlenmiştir. Eskişehir-Köseköy'ün İstanbul bitiş tarihi belli değildir. 
     Ankara-Eskişehir 1. Etap arasının ihale bedeli 437 milyon Euro, Eskişehir-Köseköy İstanbul arasının ise takribi keşif bedeli 701 milyon Euro olmak üzere, proje olmayan projenin toplam bedelinin 1 milyar 138 milyon Euro olacağı hesap edilmiştir. Ancak, proje olmayan bu projenin bu tutara tamamlanması hiç inandırıcı değildir.'' Böylesine önemli bir projenin, ''doğru dürüst bir projesi bile olmaksızın'' ihale edilmesi ve uygulama projesinin yapımcı konsorsiyuma bırakılmasının son derece sakıncalı olduğu bildirilen açıklamada, projenin kontrolünün de kimde olduğunun belli olmadığı vurgulandı. 
     İhale bedeli 437 milyon Euro olan Ankara-Eskişehir hattının 1. Etap projesi ortadan yok iken bu bedelin nasıl belirlendiğinin de soru işareti oluşturduğu ifade edilen açıklamada, projede Ankara-Esenkent arasının da ele alınmadığı vurgulandı. 
     Eskişehir-Köseköy 2. Etap arasının hiç belli olmadığı, proje olmayan bu projenin sonunun karanlık olduğu belirtilen açıklamada, gerçek Ankara-İstanbul Hızlı Tren Projesi'nin rafa kaldırılacağı ileri sürüldü. Bu rehabilitasyon projesinin Ankara-İstanbul Hızlı Tren Yolu Projesi'nin alternatifi olmadığı bildirilen açıklamada, rehabilasyon projesiyle Ankara-İstanbul tren hattının iyileştirileğine ilişkin olarak inandırıcı bir güvence bulunmadığı, üstelik rehabilitasyon projesinin yeni hat yapımından daha da güç bir iş olduğu kaydedildi. 
     Açıklamada, şu görüşlere yer verildi 
     ''Tatbikat ve kamulaştırma projesi olmayan, 2. Etabı'nın ne olduğu hiç belli olmayan, teknik boyutu yetersiz, proje olmayan bir proje ile ülkemize ve halkımıza zaman ve para kaybettirecektir. 
     Biz, Ulaşım ve Demiryolu Platformu olarak, biran önce gerçek Ankara-İstanbul Hızlı Tren Hattı'nın tamamlanmasını istiyoruz. Ülkemizin ve halkımızın parasının ve zamanının boşa gitmemesini istiyoruz. 
     Bu nedenle Ulaşım ve Demiryolu Platformu olarak, Ulaştırma Bakanlığı'nı biran önce bu yanlış projeden dönmeye, tüm halkımızı, milletvekillerimizi, siyasi partilerimizi, sivil toplum kuruluşlarımızı bu proje olmayan projeye dur demeye ve gerçek Ankara-İstanbul Hızlı Tren Projesi'ni desteklemeye çağırıyoruz.'' 
     
</TEXT>
</DOC>
