<DOC>
<DOCNO> 184973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/son/soneko05.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakatat gözden düştü... 
</HEADLINE>
<TEXT>

     Avrupa Birliği'ne AB giriş hazırlığı sürecinde eleştiri konusu olan sakatat tüketiminin Adana'da adeta dibe vurduğu, tane fiyatı 200 bin liraya kadar düşmesine rağmen alıcı çıkmadığı bildirildi. 
     Bağırsak, karın, kelle, ayak, böbrek, dalak, koç yumurtası, beyin ve karaciğere kadar her türlü sakatatı bulmanın mümkün olduğu Adana Kasaplar Çarşısı'nda, esnaf satış yapamamaktan yakınıyor. 
     Adana Kasaplar Derneği Başkanı Saruhan Yağmur, yıllar önce zenginin de yoksulun da gözdesi olan sakatatın artık gözden düştüğünü söyledi. 
     Yağmur, bir süre öncesine kadar Et ve Balık Kurumu'nda kesilen günlük 10 bin baş hayvanın sakatatını ihale yoluyla satın aldığını, günboyu yaptığı toptan satışlarla elinde tek bir sakatatın dahi kalmadığını anımsatarak, şöyle konuştu 
     ''İstanbul kokorecinin bağırsağı da Adana'dan giderdi. Zaman zaman gelen talepleri bile karşılayamadığımız dönemler oldu. Bugün günlük kesim 100-150 başa düşmesine rağmen bu hayvanların sakatatları elde kalıyor.'' 
     
     ''ZATEN AVRUPA BİRLİĞİ DE İSTEMİYOR'' 
     Yağmur, Avrupa Birliği'ne giriş sürecindeki Türkiye'nin başta kokoreç olmak üzere çeşitli sakatat türleri tüketimi ile eleştiri konusu olduğunu da anımsatarak, ''satışların düşmesinde bunun da etkisi oldu mu bilemem ama vatadaşın bilinçlendiği artık kesin'' dedi. 
     Eskiden zenginin de fakirin de et alırken yağlı kısımdan istediklerini, bugün ise yağın insan sağlığına zararlarının bilinmesi nedeniyle hiç tercih edilmediğini anlatan Yağmur, şöyle konuştu 
     ''Zengin kadar yoksulun da et tercihi değişti. Zenginler ve çeşitli rahatsızlıkları nedeniyle kırmızı et yiyemeyenler genelde beyaz eti tercih ediyor. Bir de vejetaryen denilen et yemezler modası var. Bunlar sakatat tüketiminin azalmasında etkili oldu.'' Adana Kasaplar Çarşısı'nda, ayağın tanesi 200 bin lira, bağırsak, karın, dalak, koç yumurtası ve beyin 1 milyon lira, böbrek ve şırdan 500'er bin lira, kelle 2.5 milyon lira, karaciğer ise 4-8 milyon lira arasında satılıyor. 
     
</TEXT>
</DOC>
