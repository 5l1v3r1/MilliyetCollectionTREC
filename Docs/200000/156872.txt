<DOC>
<DOCNO> 156872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/soneko38.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Akbank'ın üç aylık net karı 62 trilyon lira... 
</HEADLINE>
<TEXT>

     Akbank, yılın ilk üç aylık döneminde 62 trilyon lira net kar elde ettiğini açıkladı. 
     Akbank'tan yapılan yazılı açıklamada, enflasyondan arındırılmış mali tablolara göre kuruluşun, ilk çeyrekte 209 trilyon lira brüt kar sağladığı, brüt kar üzerinden 147 trilyon liralık vergi karşılığı ayrıldıktan sonra aynı dönemde 62 trilyon lira net kar elde edildiği bildirildi. 
     Açıklamada, Akbank Genel Müdürü Zafer Kurtul, bankanın 2003 yılında da karlılığını sürdürerek ilk üç aylık dönemde 209 trilyon lira brüt kar elde ettiğini kaydetti. 
     Bankanın brüt kar üzerinden yüzde 70 oranında vergi karşılığı ayırdığını aktaran Kurtul, bu yüksek orandaki vergi karşılığının nedenini vergi mevzuatında henüz enflasyon muhasebesiyle ilgili gerekli düzenlemelerin yapılmamış olması olarak gösterdi. 
     ''Dolayısıyla ayrılan vergi karşılığı, vergi mevzuatımız gereği olarak, enflasyon muhasebesi uygulanmadan tespit edilen nominal faaliyet neticeleri üzerinden hesaplanmıştır'' diyen Kurtul, ilk çeyrekte bankanın karını etkileyen iki önemli konunun menkul kıymetler, faiz ve enflasyon oranları olduğunu kaydetti. 
     Irak savaşı nedeniyle Mart ayında faiz oranlarının yüzde 70'in üzerindeki seviyelere kadar yükseldiğini anımsatan ve bu durum geçici de olsa bankanın menkul kıymetler portföyünde yaklaşık 70 trilyon lira değerleme zararına neden olduğunu belirten Zafer Kurtul, söz konusu olumsuz koşulların Irak savaşının sona ermesiyle büyük ölçüde ortadan kalktığını söyledi. 
     Kurtul, şunları kaydetti 
     ''Faiz oranları yıllık bazda yüzde 50 seviyelerine inmiş, enflasyon oranı da Nisan ayından itibaren düşme trendine girmiştir. Bu iki konu, önümüzdeki dönemde Bankamızın karına olumlu etki yapmaktadır. Bu dönem itibariyle Akbank'ın toplam aktifleri 2002 yılı sonuna göre yüzde 3 büyüyerek 25,1 katrilyon liraya ulaşmıştır. 2003 yılının ilk çeyreğinde bankamızın toplam kredileri tutarı 6.4 katrilyon lirayı geçmiştir. Bankamız kredi tutarını artırmaya ve reel sektörümüzü daha fazla desteklemeye özellikle gayret edecektir. Özkaynaklarımız 3.5 katrilyon lirayı geçmiş olup, geçen yıl sonuna göre 3 aylık dönemde yüzde 9 büyüme kaydetmiştir.'' 
     
</TEXT>
</DOC>
