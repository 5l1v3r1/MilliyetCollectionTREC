<DOC>
<DOCNO> 150115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/yasam/ayas.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalaşnikovla liseyi taradılar 
</HEADLINE>
<TEXT>

Amerika'da gençler, John McDonogh Lisesi'ni kalaşnikov marka silah ve tabancayla taradı bir öğrenci öldü, üç kişi de yaralandı 
     DIŞ HABERLER SERVİSİ 

     Amerika'nın güneyindeki New Orleans kenti önceki gün bir lisede işlenen cinayetle sarsıldı. John McDonogh Lisesi'nin spor salonunun kalaşnikov marka silah ve bir tabanca ile taranması sunucu bir öğrenci yaşamını yitirdi, üç kişi de yaralandı. 
     Saldırının ardından yaşları 17 ile 19 arasında değişen dört zanlının yakalandığını duyuran polis yetkilileri olayın, 7 Nisan'da işlenen bir cinayete misilleme olabileceğini belirtti. 
     
     Asıl hedef oydu 
     Polis, zanlıların 200 kişinin bulunduğu salonda arkadaşlarıyla birlikte oturan Johathan Williams adlı öğrenciye yaklaşarak ateş etmeye başladığını, başından ve vücudundan vurulan Williams'ın yaşamını yitirdiğini açıkladı. Saldırı sırasında vücuduna kurşun isabet eden üç kız öğrenci ile çıkan arbedede bir kişi daha hafif yaralandı. Okul yetkilileri, saldırganların asıl hedefinin Williams olduğunu, yaralanan kızların olayla bir ilgisi olmadığını belirtti. 
     Arkadaşları, 15 yaşındaki Williams'ı "iyi bir çocuk" olarak tanımlarken, çete üyesi olabileceğini ifade etti. Saldırganların aynı okulda öğrenci olup olmadıkları açıklanmadı. 
     
     Çete üyesi olabilir 
     Saldırganların metal dedektörlere ve bekçilere yakalanmadan silahları okula nasıla sokmayı başardıkları bilinmiyor. Ancak polis, spor salonu yakınlarındaki tellerde delik tespit ettiklerini söyledi. Saldırı haberini duyan veliler okula akın ederken, polisin çocukları saatlerce sınıflarında alıkoymasına tepki gösterdi. Sık sık okul cinayetleri yaşanan Amerika'da son olarak 26 Eylül'de 2 çocuk birbirini vurmuştu. 
     


YAŞAM 


















</TEXT>
</DOC>
