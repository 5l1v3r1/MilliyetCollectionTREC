<DOC>
<DOCNO> 186783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/soneko10.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro'nun satınalma gücü Lüksemburg'da en yüksek 
</HEADLINE>
<TEXT>

     Avrupa Birliği'nin ortak para birimi Euro'nun alım gücü ülkelere göre farklılık gösteriyor. 
     Avrupa Komisyonu Türkiye Temsilciliği'nin haftalık yayını Güncel Haber'de yer alan yazıya göre, Euro alanında yaşayanların tümü aynı para birimini, yani Euro'yu kullanıyor. Ancak ceplerindeki parayla her zaman aynı miktarda mal ve hizmete ulaşamıyorlar. Bir başka deyişle, Euro'nun alım gücü yaşanılan ülkeye göre farklılık arzediyor. Örneğin, cebinizdeki Euro destesiyle en karlı alışverişi yapmayı arzuluyorsanız, Lüksemburg'a taşınmayı göze almanız gerekiyor. 
     Alman devlet istatistik kurumu bir araştırma yaparak, 1 Alman Euro'sunun alım gücünü, Euro alanına dahil diğer 11 ülke ve dünyanın 77 farklı ülkesiyle kıyaslamalı olarak hesapladı. 
     Araştırmaya göre, 1 Alman Euro'sunun değeri Finlandiya'da 83 cent. Yani bir Finli, yaptığı mal ve hizmet alımları için bir Alman vatandaşına göre yüzde 17 daha fazla para ödüyor. 
     Euro alanındaki 12 ülke içinde sadece Lüksemburg'da hayat Almanya'ya göre yüzde 2 daha ucuz. 
     Almanlar alışverişlerini, Fransa'da yaşayanlara kıyasla yüzde 14, İtalya'dakilere kıyasla yüzde 9 ve İrlandalılara oranla da yüzde 16 daha ucuza yapabiliyor. 
     
     DOĞU AVRUPA ÜLKELERİNDE EURO DAHA DEĞERLİ 

     Ancak Doğu Avrupa ülkelerinin Euro kullanmaya başlaması halinde, bugünkü durumun değişeceği anlaşılıyor. 
     Örneğin Lüksemburg, Euro'nun alım gücünün en yüksek olduğu ülke unvanını Çek Cumhuriyeti'ne kaptırabilecek. Zira Çek Cumhuriyeti'nde 1 Alman Euro'su, 1.36 Euro'dan işlem görüyor. Bir başka deyişle Prag'da hayat Berlin'e göre yüzde 36 daha ucuz. Araştırma sonuçları, benzer bir durumun Letonya, Litvanya ve Polonya için de söz konusu olacağına işaret ediyor. 
     Şimdilik Euro alanına dahil olmamayı tercih eden ülkelerde ise hayat çok daha pahalı. Almanlara kıyasla İngilizler alışveriş yaparken yüzde 19, İsveçliler ise yüzde 16 daha fazla para ödemek durumunda kalıyor. 
     Alman devlet istatistik kurumu yaptığı araştırmaya 91 ülkeyi ve aralarında elektrikli ev aletleri ile çeşitli ev araçlarının da bulunduğu 210 malı dahil etti. 
     
</TEXT>
</DOC>
