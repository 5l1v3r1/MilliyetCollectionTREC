<DOC>
<DOCNO> 180746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/son/sonspo17.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Liechtenstein - Türkiye 0-3 
</HEADLINE>
<TEXT>

     12. Avrupa Futbol Şampiyonası 7. Eleme Grubu'ndaki 7. maçında A Milli Takımımız, deplasmanda Liechtenstein karşısında oynadığı maçtan 3-0 galip ayrıldı 
     
     İLK YARI 

     Karşılaşmaya kontrollü başlayan ay-yıldızlı ekip, rakibin çok adamla savunma yapması ve uzun toplarla kendi yarı alanından çıkması nedeniyle rakip yarı alanda istediği baskıyı kuramadı. Ancak 14. dakikada Tümer'in golünden sonra rahatlayan milliler Tuncay, Okan Buruk ve Tümer'in başarılı oyunuyla da ilk yarının bitimine 4 dakika kala farkı 2'ye çıkardı. 
     11. dakikada Tümer, İbrahim'i rakip ceza alanında topla buluşturdu. Bu futbolcu, topu uzak direk dibinde bekleyen Okan'a ortaladı. Ancak savunma Okan'dan önce davranarak topu kornere çeldi. 
     14. dakikada Türkiye'nin ilk golü geldi. Bu dakikada Hakan Şükür, Tuncay'ı topla buluşturdu. Bu futbolcu topla rakip ceza alanında son çizgiye dek indi ve topu Tümer'e çıkardı. Bu futbolcu da topun gelişine isabetli plase bir vuruşla takımın 1-0 öne geçiren golü attı. 
     32. dakikada Okan Buruk, Hakan Şükür, Alpay paslaşmasında rakip ceza alanında topla buluşan Alpay, topu kale alanı içine ortaladı. Hakan Şükür'den önce kaleci Jehle topa hakim oldu. 
     41. dakikada Tuncay, çalımlarla Liechtenstein ceza alanı ön çizgisine dek topu getirdi ve sol tarafta bekleyen Okan Buruk'u topla buluşturdu. Bu futbolcu topun gelişine aşırtma bir vuruşla kaleci Jehle'nin üstünden ağlara gönderdi 2-0 ve ilk yarı bu skorla Türkiye'nin lehine tamamlandı. 
     
     İKİNCİ YARI 

     İkinci yarıda 3. golü bulduktan sonra oyunda tempoyu düşüren milliler, ilerleyen dakikalarda oyun disiplininden de koptu. Orta alanda pas yaparak oyunu soğutan ay-yıldızlı futbolcular, özellikle Tugay'ın pas hatalarındaki artış nedeniyle bir ara ev sahibi Liechtenstein'a gol atma umudu verdiyse de savunmada Alpay, Bülent, İbrahim ve Ümit Davala, rakibin bu isteğine izin vermedi. 
     50. dakikada Rüştü'nün uzun kaleci atışından gelen topla rakip ceza alanında buluşan Hakan Şükür, kaleci Jehle'den sıyrıldıktan sonra yerden düzgün bir vuruşla milli takımı 3-0 öne geçiren golü filelere gönderdi. 
     55. dakikada Liechtenstein takımının gole en çok yaklaştığı dakikaydı. Bu dakikada kazanılan bir köşe atışından gelen topa Türkiye ceza alanında iyi yükselen Stoklasa kafayı vurdu, ağlara gitmekte olan topu kaleci Rüştü uçarak kornere çeldi. 
     87. dakikada Ergün, arapasında Gökdeniz'i kaçırdı. Bu futbolcu, ceza alanına ortaladığı topu Hakan Şükür'den önce savunma oyuncuları uzaklaştırarak tehlikeyi önledi. 
     88. dakikada Hasan Şaş, rakip ceza alanı ön çizgisine dek getirdiği topu Hakan Şükür'e verdi. Bu futbolcu topu göğsünde yumuşattıktan sonra dönerek vuruşunu yaptı. Kaleci Jehle'yi geçen top direkten döndü, dönen topu savunma uzaklaştırdı. 
     Karşılaşma, 3-0 Türkiye'nin galibiyetiyle sonuçlandı. 
     
     MAÇTAN NOTLAR 

     Yalnızca 1000 kadar Türk vatandaşının yaşadığı 32 bin nüfusla Liechtenstein'de, 3500 kişilik stadın tamımına yakını Almanya, Avusturya ve İsviçre'den gelen çok sayıda Türk vatandaşı tarafından dolduruldu. 
     Sahaya girişte emniyet görevlileri, seyircileri tek tek arayarak stada aldı. 
     Ülkede yalnızca 62 adet polis memuru bulunan Liechtenstein'a, bu maçta İsviçre ve Avusturya'dan da polis takviyesi geldi ve güvenlik görevlileri çelik yelekle görev yaptı. 
     Maçın 55 Euro olan biletleri de ilgi fazla olunca karaborsada 150 Euro'ya dek alıcı buldu. 
     
</TEXT>
</DOC>
