<DOC>
<DOCNO> 158691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/son/soneko17.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayiciler Haziran'dan umutlu... 
</HEADLINE>
<TEXT>

     İstanbul Sanayi Odası'nın İSO durum tespit anketine katılan Meslek Komiteleri, ekonomide Nisan ayında başlayan olumlu gelişmelerin Mayıs ve Haziran ayında hızlanarak süreceği görüşündeler. 
     İSO Ekonomik ve Sosyal Araştırmalar Şubesi'nce hazırlanan ''Meslek Komiteleri Mayıs 2003 Durum Tespit Anketi'' sonuçları açıklandı. 
     Anketin yönetici özeti bölümünde yer alan bilgide, Nisan ayının Irak savaşının sona ermesi ve belirsizlik ortamının kısmen ortadan kalkması sonucu ekonomide canlanma belirtilerinin görüldüğü bir dönem olduğu vurgulanarak, bu canlanmanın Meslek Komitelerinin değerlendirmelerinde de açıkça görüldüğü belirtildi. 
     Nisan ayında özellikle üretim ve ihracatta artış olduğunu belirtenlerin oranının Mart ayına göre önemli ölçüde yükseldiğinin kaydedildiği ankette, sektörlerde düşüş yaşandığını belirten meslek komitesi sayısının çok düşük düzeyde kaldığı, Nisan ayının tüm sektörlerde ilk 3 aya göre daha olumlu bir dönem olduğu kaydedildi. 
     Anketten elde edilen bulguların Nisan ayı ile birlikte başlayan bu olumlu gelişmelerin Mayıs ve Haziran aylarında da hızlanarak süreceğinin göstergesi olduğu belirtilerek, şu görüşler dile getirildi 
     ''Sektörlerin üretimlerinde artış bekleyen meslek komitelerinin oranı Mayıs ayında yüzde 54.3'ten Haziran'da yüzde 62.2 gibi oldukça yüksek bir düzeye erişmektedir. Dikkat çeken bir diğer nokta ise iç satışlarda artış bekleyenlerin oranının son 1 yıl içindeki en yüksek düzeye erişmesidir. İç satışlarında artış bekleyenlerin oranı Mayıs'ta yüzde 47.8, Haziran'da yüzde 55.6 olmuştur. Bu bulgu geçmiş dönemde daha çok ihracatla sağlanan üretim artışlarının iç pazardaki canlanma ile hızlanacağını göstermektedir.'' DİE'nin aylık sanayi üretim endeksi sonuçlarına göre ilk 3 ayda sanayi üretiminde ortalama yüzde 7.5, imalat sanayi sektöründe ise yüzde 8.7'lik bir artış olduğu hatırlatılarak, yılın ilk 3 ayında ithalatta gerçekleşen yüzde 37.8'lik artış nedeniyle ticaret sektöründe de gerçekleşerek büyümenin sanayi sektöründeki büyümenin altına düşmeyeceği belirtildi. 
     İthalatta görülen bu büyüme nedeniyle ilk 3 aylık GSMH tahmininde ithalat vergilerinin sabit fiyatlarla büyümesinin yüzde 30'un altına düşmeyebileceği kaydedilerek, yılın ilk 3 ayında ekonominin ana sektörlerinde görülen olumlu gelişmelerin hizmet sektöründeki büyümeyi de etkileyeceği vurgulandı. 
     
</TEXT>
</DOC>
