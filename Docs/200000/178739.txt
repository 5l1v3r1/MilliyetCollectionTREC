<DOC>
<DOCNO> 178739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sonspo15.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer Gökdeniz olayına noktayı koydu.. 
</HEADLINE>
<TEXT>

     Trabzonspor Kulübü Başkanı Özkan Sümer, Fenerbahçe maçı öncesi bordo-mavili kulübün yönetiminin futbolculara para ödemediği için Gökdeniz'in takım arkadaşlarını kampa girmemeleri konusunda kışkırttığı iddiasına son noktayı koydu. 
     Sümer, Mehmet Ali Yılmaz Tesisleri'nde düzenlediği basın toplantısında, futbolcular ile bir görüşme yaptığını belirterek, ''Oyuncuların kampa katılmama isteği gibi bir eylem olmamış, bu tür haberler maksatlı çıkarılmıştır. Bir kısım oyuncuların hırpalanmasına neden olunmuştur. Futbolcular, her şartta çalışacaklarını bana aktardılar. Artık bu olaya son nokta koyulmuş oldu. Bu tekrar konuşulacak bir konu değil'' dedi. 
     Transfer mevsiminin bitimine çok az bir süre kaldığını da ifade eden Sümer, şöyle konuştu 
     ''Oyuncu alışverişlerinde hoşumuza gitmeyen isimler kullanılıyor. Hiçbir kulüp, oyuncularının pazarlanmasının konuşulmasından hoşlanmaz. Bırakmalar ve katmalar futbolcuları etkiliyor. Bir kısım oyuncular bu nedenle kaygılı. Belirsizliğin getirdiği rahatsızlığı da bize hissettirmekteler. Böyle bir durum yoktur. Sadece Serkan Kılıç'ı Akçaabat Sebatspor'a verdik. Onun haricinde, mevcut bir şey yok. Olduğu zaman ileteceğiz ancak günler bitti. Çok bildik bir oyuncu olmazsa, transferi böylece kapayacağız.'' 
     
     BARIŞ MESAJI 
     Trabzonspor Kulübü Başkanı Sümer, Trabzonspor ile Akçaabat Sebatspor arasında ilk kez bir süper lig müsabakası oynanacağını belirterek, şöyle devam etti 
     ''Bu yıl ülke futboluna barış doğrultusunda mücadele başlattık ve bunu kararlılıkla sürdürmek istiyoruz. Kitlesel bir olumsuzluk yaşayacağımız endişesi yoktur. Geçen hafta şahsıma ve bizlere çirkin ve yakışıksız ifadeler kullanmasından dolayı uyarı görevini yapıyorum. Çirkin ifadelere aynı tarzda cevap vermek doğru değil. Hüseyin Avni Aker Stadı'nın, yüreğinde sevgi taşıyanların mabedi olmasını istiyoruz.'' Öte yandan bordo-mavili kulüp, göğüs reklamı konusunda Fly Air şirketi ile anlaşma yaptı. 
     
</TEXT>
</DOC>
