<DOC>
<DOCNO> 178703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/soneko19.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell, Süper Lig'deki 11 takımın sponsoru oldu... 
</HEADLINE>
<TEXT>

     Türk sporunun gelişmesine destek olmayı hedefleyen Turkcell, 2003-2004 futbol sezonunda Türkiye Süper Ligi'nde oynayan 11 takımının sponsorluğunu üstlendi. 
     Turkcell'den yapılan açıklamaya göre, Beşiktaş formalarının kol reklamlarında görünecek olan Turkcell, 10 Anadolu takımının da göğüs reklamlarında yer alıyor. Yeni sezonda Gaziantepspor, Elazığspor, Akçaabat Sebatspor, Ankaragücü, Bursaspor, Denizlispor, Diyarbakırspor, Malatyaspor, Samsunspor ve Konyaspor takımlarına ait formaların göğsünde Turkcell, kollarındaysa Shubuo markaları bulunuyor. Ayrıca hakemlerin de kollarında Turkcell logosu olacak. 
     Türk sporcularının son yıllarda elde ettiği büyük başarıların kalıcılaştırılabilmesinde sponsor desteğinin önemli bir faktör olacağı noktasından hareket eden Turkcell, bu hedefe giden yolun Türk futboluna yapılan yatırımdan geçtiğine inanıyor. Turkcell, aynı yaklaşımla, futbol ve basketbol milli takımlarının resmi iletişim sponsoru olmayı sürdürüyor. 
     GSM şirketi, ''Turkcell Futbol Ödülleri''ni de organize ediyor. 
     
</TEXT>
</DOC>
