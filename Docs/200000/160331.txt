<DOC>
<DOCNO> 160331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/son/sondun04.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Küreselleşme karşıtları Fransa'da işbaşında... 
</HEADLINE>
<TEXT>

     Fransa'nın Evian kentinde, birkaç saat içinde başlayacak G-8 zirvesini protesto eden küreselleşme karşıtları, ülkenin gündoğusundaki Annemasse-Thonon karayolunu kapattı. 
     Yaklaşık 1500 kişilik grubun tam-tam sesleriyle Evian'a komşu Thonon yönünde ilerledikleri, grubu takip eden güvenlik güçlerinin henüz müdahale etmediği ve şu ana kadar herhangi bir taşkınlığın meydana gelmediği belirtildi. Göstericilerin ''Savaşa Hayır'', ''Gayrımeşru G8'' ve ''Barış'' yazılı pankartlar taşıdıkları belirtilirken, küreselleşme karşıtlarının Evian'a 10 kilometre kadar uzakta bulunan Thonon'dan öteye geçemeyecekleri, çünkü burada zirvenin güvenliğini sağlamak amacıyla çok sayıda güvenlik gücünün görev yaptığı kaydedildi. 
     Bu arada, Evian yakınlarında bulunan İsviçre'nin Cenevre kentinde de göstericiler, Mont-Blanc köprüsünü kapatmış bulunuyor. 
     Küreselleşme karşıtlarının, bu eylemle Cenevre üzerinden Evian'a gitmek isteyen zirve personeliyle yabancı katılımcıların geçişini engellemeyi amaçladıkları ifade ediliyor. 
     Cenevre'de ise dün akşam, protesto gösterilerine katılanların bazı dükkanların camlarını kırdıkları, bazı idari binaları ateşe vermek üzere molotofkokteyli attıkları belirtiliyor. 
     
</TEXT>
</DOC>
