<DOC>
<DOCNO> 151542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/yazar/guclu.html </URL>
<DATE> 2003/04/22/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Bedava kitap kavgası 
</HEADLINE>
<TEXT>

     Erkan Mumcu, karne ve ders kitaplarının arkasına reklam alma fikrini ortaya atarak bu projeye farklı bir boyut kazandırdı. Böylelikle sadece birkaç yüz bin öğrenciye değil 10 milyona yakın ilköğretim öğrencisinin tamamına bedava kitap verilmesi gündeme geldi. 
     Bedava kitap projesi, öğrenci ve veliler arasında sevinçle karşılanırken, kitap yayıncıları ve dağıtıcıları arasında tepkilere neden oldu. Yayıncılar, bedava kitap yüzünden 30 bini aşkın kitapçı ve kitap toptancısının zor duruma düştüğüne dikkati çekerek şu görüşe yer verdiler 
     "Bizler, halkımızın ucuz kitap almasına, ders kitaplarının okullarda bedava dağıtılmasına karşı değiliz. Ama devletimiz bunu yaparken raflarımızdaki kitapların çöpe gitmesine göz yummamalıdır. Bizlere bir geçiş süresi tanımalıdır..." 
     Toptan Kitap Dağıtıcıları Derneği Başkanı Nihat Emeksiz, bedava ders kitabının velilerin eğitim harcamalarına önemli bir katkı sağlamayacağı görüşünde. Ona göre ilköğretime yeni başlayan bir öğrencinin bir yıllık ders kitabı tutarı 8.5, son sınıf öğrencisininki ise 18 milyon lira. Yani bu konuda kurbağayı ürkütmeye değmez. Oysa asıl para yabancı ders kitaplarına, servislere ve katkı paylarına gidiyor görüşünde. 
     Emeksiz, "Ders kitaplarının kapaklarını bisküvi, çikolata, dondurma reklamları ile doldurup sonra da bu kitaplarla fakir velilerin bütçesine katkı sağlamayı amaçlıyoruz" denilmesini ise fazla inandırıcı bulmuyor. 
     Bu konudaki bir başka görüş ise Yayıncılar Birliği eski Başkanı Aygören Dirim'den. MEB, 90 milyon adet ders kitabı alıp okullarda bedava dağıtacakmış. Tutarı 250 trilyon lira. Sonraki yıllar için de yarışma açıp kitapları kendisi yayımlayacakmış. Finansmanı da kitapların arkasına reklam verecek Ülker grubu karşılayacakmış. Tesis kurma girişimleri başlamış bile. Lütfen bu konuda bir araştırma yapıp bizleri aydınlatır mısınız diyor. 
     Bir başka bilgi ise Ankara'dan. Daha önce ikiye katlanan karneler şimdi üçe katlanarak reklam alır hale gelmiş. Bakan Çelik onay verir ise yıl sonunda reklamlı karneler dağıtılacakmış... 
     Hep mış mış diyoruz. Çünkü çalışmalar var ama kesin bir şey yok. Bu yüzden bakanlığın bu konudaki politikasını resmen açıklaması gerekiyor. Ben yaptım oldu mantığı Mumcu döneminde ters tepti. Yine teper 
     Ayrıca bir de kolejlerde devlet katkısı ile öğrenci okutma projesi var. O projenin de arkası gelmedi. Tüm bu projeler, halk için mi yoksa birilerini zengin etmek için mi henüz belli değil. Umarız eğitim de akçalı konular arasına girmez .. 
     
Rektörlerle ne konuştu      Milli Eğitim Bakanı Hüseyin Çelik, hafta sonu İstanbul'daki rektörlerle YÖK konusunu görüştü. Detayları ve YÖK konusundaki diğer gelişmeleri yarın ele alacağız... 
     
Sanatçı eğitimciler      Pek çok sanatçı gününü gün ederken, bazıları da var ki tüm olanaklarını eğitim ve çocuklarımızın geleceği için seferber ediyor. Tarık Akan ve Müjdat Gezen bunlardan sadece ikisi. İstanbul Milli Eğitim Müdürü Ömer Balıbey ile birlikte, 23 Nisan Özel Programı nedeniyle bugüne alınan Genç Bakış'ta birlikte olacağız. Eğitimi, sanatı, çocuklarımızın geleceğini konuşacağız. Kanal D, 23.55... 
     
     







</TEXT>
</DOC>
