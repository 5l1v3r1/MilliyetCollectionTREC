<DOC>
<DOCNO> 171588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/sondun22.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Dışişleri Bakanı "Fransa Irak'a asker gönderemez" 
</HEADLINE>
<TEXT>

     Eski Fransa Dışişleri Bakanı Hubert Vedrine, ülkesinin ABD'ye yardım için Irak'a asker gönderemeyeceğini söyledi. 
     Euro-1 radyo kanalının konuya ilişkin sorularını yanıtlayan Vedrine, ''Fransa, amacını tasvip etmediği bir siyaseti desteklemek için Irak'a asker gönderemez'' dedi. 
     Vedrine, ABD'nin, aralarında müttefikleri de olmak üzere, diğer ülkelerin görüşlerini kesinlikle dikkate almadığını, en iyisi olduğunu düşündüğü kendi ideolojisini başkalarına dayattığını belirtti. 
     Vedrine, Irak'ın devrik lideri Saddam Hüseyin'in oğulları Uday ve Kusay'ın öldürülmesinin de Irak'ta derhal gerilla savaşının biteceği anlamına gelmediği uyarısında bulundu. 
     Fransa'nın Ortadoğu barış süreci için uluslararası konferans düzenleme önerisine ilişkin bir soru üzerine Vedrine, ''Bu konferans, İsrail ve Filistin arasındaki görüşmelerdeki tıkanıklığı gidermek için değil, gerçek bir barış anlaşmasını güçlendirmek için yapılmalı'' dedi. 
     
</TEXT>
</DOC>
