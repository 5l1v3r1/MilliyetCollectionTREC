<DOC>
<DOCNO> 181812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/siyaset/siy02.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan imam hatipe mesaj 
</HEADLINE>
<TEXT>

   Başbakan Erdoğan, büyük bölümünü eğitime ayırdığı 'Ulusa Sesleniş' konuşmasında, imam hatiplilerin tepki gösterdiği, ÖSS'deki farklı katsayı uygulamasını kaldıracaklarını belirtti 
   ANKARA Milliyet 

   
   Başbakan Recep Tayyip Erdoğan, imam hatip liselilerin tepki gösterdiği ÖSS'deki farklı katsayı uygulamasını kaldıracaklarını belirterek, "Üniversite sınavlarında meslek liseleri aleyhinde olan 0,3 - 0,8 katsayı uygulamasına önümüzdeki yıl son verilecektir" dedi. Erdoğan, Cumhuriyet'in ilk yıllarında uygulanmaya başlayan köy enstitüleriyle ilgili bir çalışma yaptıklarını da kaydetti. 
   2003-2004 Öğretim yılının başlaması nedeniyle "Ulusa Sesleniş" konuşmasında eğitime yer veren Erdoğan, Milli Eğitim Bakanlığı'yla Ulaştırma Bakanlığı'nın ortak gayretleri sonucu okulların yüzde 90'ının internete kavuşturulmasının bu yıl tamamlanacağını belirterek, "Uzak bazı köy ve mezralardaki okullarımızın dışında bu sürecin tamamlanması eğitim alanında dijital bir devrim olacaktır" dedi. 
   Erdoğan'ın konuşması özetle şöyle 
   "2004'ten itibaren öğretmenlik mesleğini 'stajyer öğretmen', 'öğretmen', 'uzman öğretmen' ve 'başöğretmen' şeklinde kademelendireceğiz. Öğretmenlerin özlük haklarında ciddi iyileşmeler sağlanacak. Eğitim için ideal olan 25-30 kişilik sınıflar ve "sabahçı-öğlenci" denen ikili öğretimin ortadan kalkmasıdır. Üniversite sınavlarında meslek liseleri aleyhinde olan 0,3-0,8 katsayı uygulamasına son verilecek. ÖSS sistemi yeniden gözden geçirilecek. Köy enstitüsü uygulamalarının, tarafsız bir gözle, bilimsel bir analize tabi tutulmasını ve bu deneyimden, bugün, özellikle yeni bilişim ve genetik tarım teknolojilerini eksen alarak nasıl yararlanabileceğimizin araştırılmasını istedim. Erdoğan, 10 bin öğrencinin özel okullarda okutulmasına ilişkin düzenlemenin Cumhurbaşkanı Sezer'den onay alamadığını bir kez daha vurguladı. Erdoğan, "Eğitimde fırsat eşitliğini sağlayacak bütün adımları bir bir atmakta kararlıyız" dedi. 
   
   
</TEXT>
</DOC>
