<DOC>
<DOCNO> 158166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/yasam/yas02.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Delikanlının 'yüz karası' 
</HEADLINE>
<TEXT>

Adem Korkmaz, ayrılmak isteyen sevgilisini önce dövdü, sonra çırılçıplak fotoğrafını çekip tehdit etti Ayrılırsan, bunları ailene gösteririm 
     ULAŞ ÖZDEMİR Trabzon DHA 

     Karadeniz Teknik Üniversitesi'nde çalışan F. K. 24 , aynı yerde hizmetli olan sevgilisi Adem Korkmaz'dan ayrılmak isteyince, başına gelmeyen kalmadı. 
     Adem Korkmaz 24 , önceki gün akşam saatlerinde 1.5 yıllık kız arkadaşı ve aynı üniversitede güvenlik görevlisi olarak çalışan F. K.'nin yalnız yaşadığı evine gitti. F. K.'nin, kendisinden ayrılmak istediğini söylemesi üzerine çılgına dönen Korkmaz, önce genç kızı dövdü, ardından da çırılçıplak soydu. 
     
     'Çöpte' dedi, çıkmadı 
     F. K.'ye ait fotoğraf makinesini alarak genç kızın değişik açılardan çıplak fotoğraflarını çeken Korkmaz, ardından makinedeki filmi aldı ve "Benden ayrılırsan, çıplak fotoğraflarınla seni herkese rezil ederim" dedi. 
     Korkmaz'ın evden ayrılmasının ardından polisi arayarak yardım isteyen F.K.'ye, yediği dayak nedeniyle 5 günlük 'iş göremez' raporu verildi. Gözaltına alınan Korkmaz, "Filmi çöpe attım. Amacım onu korkutmaktı" derken, polis filmi çöp kutusunda bulamadı. Adliyeye sevk edilen Korkmaz, 'darp, şantaj ve tehdit' suçlarından çıkarıldığı nöbetçi mahkeme tarafından cezaevine gönderildi. 
     

</TEXT>
</DOC>
