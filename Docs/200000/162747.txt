<DOC>
<DOCNO> 162747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sonspo12.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz çirkefliği 
</HEADLINE>
<TEXT>

     A Milli Futbol Takımı'nın Avrupa Şampiyonası eleme grubunda dün Makedonya ile oynadığı ve 3-2'lik galibiyetle bitirmeyi başardığı maç, İngiliz basınında daha ziyade tribünlerde yaşanan olaylarla duyuruldu. 
     Ülkenin saygın gazetelerinden The Daily Telegraph, Türkiye'nin dün yaşanan olayların ardından, İngiltere ile oynayacağı son maçı ''kapalı kapılar ardında'', yani seyircisiz oynaması ihtimali bulunduğunu öne sürdü. 
     Türkiye'nin ''Dünyanın yeni futbol gücü'' olarak parlayan yıldızının hızla kaymakta olduğu bir dönemde, ev sahibi takımın Makedonya ile olan heyecanlı, biraz karışık ve biraz da tartışmalı geçen maçı kazanmayı başardığını yazan gazete, ''Böylece İngiltere üzerindeki baskılarını da yoğunlaştırdılar'' dedi. 
     Telegraph, ancak UEFA'nın dünkü maç sırasında Makedonya'ya yönelen tribünlerdeki şiddet konusunda soruşturma başlatmasının kesin göründüğünü de öne sürerken, ''Bu soruşturmanın sonucu Türkiye'nin İngiltere ile olan son maçını kapalı kapıların ardında, seyircisiz oynaması sonucunu doğurabilir'' iddiasında bulundu. 
     Makedonyalı oyunculara yönelik tribün şiddetinin sözlü saldırılarla başladığını, ancak Makedonlar'ın öne geçmesi üzerine bunun fiziksel saldırılara dönüşmeye başladığını iddia eden gazete, sahaya şişelerin yağdığına işaret etti. Bu sırada orta saha oyuncusu Sasko Lazarevski'nin başına da bir şişe isabet ettiğini ve oyuna iki dakika ara verildiğini yazan Telegraph, seyircilerin çılgın tezahüratlarının Türkiye'nin Hakan Şükür'ün golüyle öne geçmesiyle iyice arttığını bildirdi. 
     
     THE TIMES VE THE INDEPENDENT 

     The Times gazetesi de Türkiye'nin galibiyeti yakaladığı bu maçta tansiyonun çok yüksek olduğuna dikkat çekerken, tribünlerdeki kalabalığın ortaya koyduğu davranışların UEFA'nın gözünden kaçmasının imkansız göründüğünü savundu. 
     İlk yarıda konuk takımın sahaya daha hakim olduğunu belirten gazete, ''Ancak bu yarıda oyun, sahaya yağan yabancı maddeler yüzünden defalarca durdurulmak zorunda kaldı'' dedi. 
     Gazete, Emre Belezoğlu'nun de gerginliğe karıştığını ve sonuçta kart gördüğünü kaydederken, ''Maçın ileri dakikalarında Türk polisi köşe atışı yapan Makedon oyuncuları korumak zorunda kaldı'' ifadelerine yer verdi. 
     Özellikle konuk takımın 2-1 öne geçtiği 29. dakikada sahaya bozuk para ve şişe yağdığına işaret eden Times, Hakan Şükür'ün golüyle, statta bulunan Başbakan Recep Tayyip Erdoğan'ın da yüzünün güldüğünü ve oyun boyunca Başbakan'ın ilk kez alkış tuttuğunu yazdı. 
     ''Grubun liderinin ise Ekim ayında İstanbul'da oynanacak ve büyük ihtimalle daha büyük bir şiddet potansiyeli taşıyan İngiltere-Türkiye maçında ortaya çıkacağı'' yorumu yapan Times, ''Dün akşamki galibiyet de gösterdi ki Türkiye'nin hala kapatılması gereken delikleri var. Belki bunlar Makedonya'yı yenmelerine engel değildi, ama Şenol Güneş'in özellikle savunmadaki açıkları kapatmak için taze kan bulması şart'' görüşünü aktardı. 
     Gazete, Türkiye'nin geçen Nisan'da İngiltere karşısında aldığı yenilginin ardından ancak toparlanmaya başladığını da savunurken, İngiltere maçına kadar önünde zaman bulunan Türk Milli Futbol Takımı'nın çok ihtiyacı olan genç futbolcuları bulması gerektiğini yazdı. 
     The Independent gazetesi de Türk seyircilerin çirkin tablolar yarattıklarını iddia ettiği maçta Hakan Şükür'ün attığı golle takımını kurtardığını belirtti. 
     Gazete, Türk Milli Futbol Takımı'nın, taraftarının dün sergilediği davranışlar yüzünden UEFA'nın bir cezasıyla karşı karşıya kalmasının kaçınılmaz olduğunu iddia etti. 

     
</TEXT>
</DOC>
