<DOC>
<DOCNO> 160557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/soneko38.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Türkiye'nin herhangi bir hata yapma lüksü yok 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, ''Hala Türk ekonomisi bıçak üstündeki hassasiyetine devam ediyor ve herhangi bir hata yapma lüksü de yok'' dedi. 
     TÜSİAD Başkanlar Konseyi, İstanbul'da toplandı. Rahmi Koç, Sakıp Sabancı ve Rona Yırcalı'nın da katıldığı toplantı sonrasında gazetecilere açıklama yapan Özilhan, toplantı gündeminde TÜSİAD heyetinin ABD gezisi olduğunu, ayrıca Avrupa Birliği AB ve ekonomik gelişmelerle ilgili bilgi verdiklerini söyledi. 
     Bir gazetecinin Dışişleri Bakanı Abdullah Gül'ün TÜSİAD heyetinin ABD'deki temaslarına ilişkin açıklamalarını hatırlatması üzerine Özilhan, söz konusu temaslarla ilgili Abdullah Gül'ü ziyaret edip detaylı bilgi vereceklerini kaydederek, şöyle devam etti 
     ''Burada önemli nokta, şunu gördük ki 11 Eylül sonrasında ABD'lilerin görüşlerinde çok önemli değişiklikler olmuş. Bunu Avrupa ve Türkiye'nin çok iyi anlaması gerekiyor. Ona göre Ortadoğu'nun yeniden oluşumunda bir vizyon geliştirilmesi lazım. ABD'lilerden genelde aldığımız mesaj, bu vizyonun oluşturulması. Bu vizyon, yol haritasından başlıyor Suriye-İran ilişkileri, Kıbrıs konusunun geliştirilmesi ve AB'ye kadar geniş bir spektrumda... Türkiye bu konuda vizyonunu oluşturduktan sonra oturup, konuşmaya hazırız diyor. Biz hükümetle ya da sayın Gül ile herhangi bir problem olarak görmüyoruz. Tahmin ediyorum orada bir yanlış anlaşma oldu. Sorulan bir suale yanıt olarak dedim ki, önemli olan daha aşağı kademelerde bu vizyonun oluşturulması, geliştirilmesi. Hükümetin bu konuda vizyonunu oluşturması ve bunu ABD ile müzakere ettikten sonra üst seviyede bir ziyaretin çok daha faydalı olacağını yorumladım. Sanıyorum bire bir olmadığı için sayın Gül daha başka yorumlamış olabilir. Ama işin gerçeği budur. Dolayısıyla bunu bir sorun olarak görmüyorum.'' Tuncay Özilhan, Dışişleri Bakanı Gül'e yapılacak ziyaret tarihinin sorulması üzerine, Bakan Gül'ün İspanya ziyareti, kendilerinin de Perşembe ve Cuma günü Atina programlarının olduğunu, önümüzdeki hafta en kısa zamanda görüşme yapma düşüncesinde olduklarını kaydetti. 
     
     EKONOMİDE HASSASİYET DEVAM EDİYOR 
     Özilhan, ekonomide olumlu bir hava tespitine katılıp katılmadığı yönündeki bir soru üzerine de, bu noktada önemli olan konunun programın iyi uygulanması olduğunu söyledi. 5. Gözden Geçirme çalışmalarının tamamlanması, özelleştirmede adımlar atılması unsurlarının da önemli olduğuna dikkat çeken Özilhan, şöyle konuştu 
     ''Yalnız hala Türk ekonomisi bıçak üstündeki hassasiyetine devam ediyor ve herhangi bir hata yapma lüksü de yok. Titizlikle popülist politikaya girilmeden sürdürülebilir hale gelecek. Önemli olan da budur. Yani iniş çıkışların olmaması ve bunun olmaması için hükümetin yakından takip etmesi gerekir. Ben, hassasiyetin devam ettiğine inanıyorum. Tamam bir iyileşme var ama herhangi bir hata tüm bu iyileşmeleri son 2 yılda gördüğümüz gibi tekrar aşağı çekebilir.'' 
     
</TEXT>
</DOC>
