<DOC>
<DOCNO> 188403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sontur24.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'den İKÖ'ye Bırak, seyret politikasıyla bir yere varılmıyor 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, İslam Konferansı Örgütü'nün İKÖ , üyesi Irak'la ilgili daha aktif bir rol alması gerektiğini belirterek, bu çerçevede İKÖ'ye Irak için İslam Barış Gücü oluşturulması önerisinde bulunduğunu kaydetti. 
     Gül, İKÖ'nün 10. dönem toplantıları için geldiği Malezya'da üye ülkelerin dışişleri bakanlarını biraraya getiren ilk günkü oturumların ardından, Türk gazetecilerin sorularını yanıtladı. 
     Gül, Türkiye olarak İKÖ'nün daha etkin hale getirilmesi gerektiğini düşündüklerini ifade etti ve bunun için de bazı reformların yapılması gerektiğini kaydetti. 
     İKÖ'nün özellikle İslam dünyasını ilgilendiren olaylarda daha aktif olması gerektiğini söyleyen Gül, şunları bildirdi 
     ''Filistin ya da Irak meselelerinde dışarıdan bırak, seyret, bak-gör politikasıyla hiçbir yere varılmıyor. Şimdiye kadar genelde yapılan da bu. Tam tersine sahiplenmek, inisiyatif alıp bu konularla ilgili ortak davranmak gerekir. Bununla ilgili şimdi önümüzde bir test var. Irak konusunda aynı şey yapılabilir. Irak madem İKÖ'nün bir parçası, o zaman seyretmemek gerekir. Başkalarına bırakıp, onlar istedikleri gibi dizayn etsinler dememek gerekir. Irak'ın toprak bütünlüğüne madem hepimiz çok önem veriyoruz, uzaktan seyredip, sadece konuşmakla, fikir söylemekle olmaz. Aktif olmak gerekir.'' Gül, bu çerçevede İKÖ'nün, Irak için bir İslam Barış Gücü oluşturabileceği önerisi getirdiğini belirterek, ''Yalnızca uzaktan seyredilirse oradaki gelişmeleri de kabullenmek zorunda kalırsınız'' diye konuştu. Gül, İKÖ'nün kendi üyesi olan bir ülkede olup bitenlere yönelik inisiyatif almasını, örgüt için de bir fırsat olarak gördüğünü belirtti. 
     İslam Barış Gücü önerisini ikili görüşmelerinde de gündeme getireceğini kaydeden Gül, şimdiye kadar bu öneriyi getirdiği dışişleri bakanlarının bir görüş belirtmediğini kaydetti. 
     TBMM'de kabul edilen Irak'a asker gönderme kararının şartlar yerine gelince uygulanabileceğini söyleyen Gül, hükümete verilen yetkinin otomatik olarak kullanılmayacağını bildirdi. Malezya'nın Türkiye'nin asker gönderme kararına ilişkin aleyhte görüş belirttiğinin hatırlatılması üzerine Gül, Malezya'nın Irak'a 8 bin kilometre uzaklıkta bir ülke olduğuna işaret ederek, ''Irak'a komşu olan ve Irak'la iç içe neredeyse 10 sene yaşayan bir ülkeyle Malezya'nın tavrı aynı olmaz tabii'' dedi. 
     Gül, her ülkenin konuya kendi bakış açısı olduğunu söyleyerek, herkesin Irak'ın toprak bütünlüğünü koruma yönündeki Türkiye'nin iyi niyetini bildiğini kaydetti. 
     Gül'ün yarınki temasları çerçevesinde Malezya, Tunus ve Pakistan dışişleri bakanlarıyla biraraya gelmesi öngörülüyor. 
     
</TEXT>
</DOC>
