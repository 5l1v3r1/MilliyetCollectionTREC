<DOC>
<DOCNO> 154778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sondun09.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
''Bu dünyaya çocuk getirmek istemiyorum'' diyenler... İsveç'e gidin 
</HEADLINE>
<TEXT>

     Yardım kuruluşu ''Save The Children'' Çocukları Koruyun , anne olmak için en ideal ülkenin İsveç, geçim yönünden en sıkıntılı ülkenin ise Nijer olduğunu açıkladı. 
     Kuruluş, yıllık ''Anneler Fihristi''nde, 43'ü iç savaşta olan ya da iç savaşın henüz sona erdiği 117 ülkede anne ve çocukların refah düzeyini karşılaştırdı. 
     Anne olmak için en ideal ülkenin İsveç olduğu belirlenirken, Danimarka, Norveç, İsviçre ve Finlandiya sırasıyla ilk 5'te yer aldı. Finlandiya'yı da Kanada, Hollanda, Avustralya, Avusturya ve İngiltere izledi. ABD, ancak 11 sıraya yerleşti. 
     Nijer, Burkina Faso, Etiyopya, Gine Bissau ise Angola, Çad, Mali, Yemen, Sierra Leone ve Gine ile birlikte listenin son sıralarında yer aldı. 
     Gelişmiş 19 ve gelişmekte olan 98 ülkedeki annelerin sağlık, eğitim durumları ve toplumsal statüleriyle bağlantılı 10 faktöre göre hazırlanan raporda, iç savaşın olduğu ülkelerde özellikle kadın ve çocukların savaşın yükünü çektiği vurgulandı. 
     Raporda, bu ülkelerde 4 milyon kadar kadınla 15 yaşın altında 6 milyon dolayında çocuğun tehlike içinde olduğu belirtildi. 
     Çocuğun yaşamını sürdürmesi ve refahıyla bağlantılı en önemli faktörün, annenin eğitim düzeyi ve aile planlama hizmetlerinden faydalanma oranı olduğu kaydedildi. 
     İsveç'te hamilelik ve doğum sırasında ölüm oranı 6 binde 1'ken, bazı Afrika ülkelerinde bu oranın 7'de 1'e çıktığı belirtildi. 
     Raporda, İngiltere ile Gine karşılaştırılırken, ada ülkesinde kadınların yüzde 82'inin doğum kontrol yöntemleri kullandığı, buna karşın Gine'de bu oranın yüzde 4 olduğu bildirildi. 
     
</TEXT>
</DOC>
