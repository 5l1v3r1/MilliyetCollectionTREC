<DOC>
<DOCNO> 186236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/soneko31.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuncay Özilhan Erken seçim, Türkiye'nin 5-6 ayını götürecek 
</HEADLINE>
<TEXT>

     Türk Sanayici ve İşadamları Derneği TÜSİAD Başkanı Tuncay Özilhan, Türkiye'nin bir erken seçime karşı karşıya kalmasının, sağlanmış istikrarı bozacağı endişesi içinde olduklarını vurgularken, ''erken seçim, Türkiye'de istikrarı bozacak. Türkiye'nin en az 5-6 ayını götürecektir. Bu 2004 yılının da kaybolması demektir'' dedi. 
     Özilhan, seçimi geçersiz saymak ya da başka konuları gündeme getirmenin ise Türkiye'de bugüne kadar olmuş seçimlerin de tartışılmasını gündeme getireceğini vurguladı. 
     Özilhan, Malatya Belediyesi Konferans Salonu'nda düzenlenen SİAD Platformu Başkanlar Kurulu Toplantısı'nda verilen arada, gazetecilerin sorularını yanıtladı. 
     SİAD toplantılarının yılda 4 defa yapıldığını ve toplantıda Türkiye'nin ve illerin sorunlarını tartışma fırsatı bulduklarını bildiren Özilhan, hükümete de bu toplantılarda çeşitli vesilelerle mesaj verme imkanı bulduklarını söyledi. 
     İşadamları olarak, ekonomik istikrarın oluşması için çaba sarf ettiklerini, uzun bir dönemden sonra Türkiye'nin ilk defa ekonomik istikrar yakalama aşamasına girdiğini anlatan Özilhan, şöyle dedi 
     ''İstikrarı yakalamak için yaptığımız çabanın çeşitli vesilelerle bozulması veya Türkiye'nin bir erken seçime karşı karşıya kalması, bu sağlanmış istikrarı bozacaktır korkusundayız. Dolayısıyla gecikmiş bir kararın ekonomiye nelere sebep olabileceğini görmek istemiyoruz. Bu istikrarın korunması için herkesin üzerine düşen görevi yapmasını diliyoruz. 
     Erken seçim, Türkiye'de istikrarı bozacak. Türkiye'nin en az 5-6 ayını götürecektir. Bu 2004 yılının da kaybolması demektir. Türkiye bu kadar sıkıntılarla boğuşurken, ekonomik istikrarı yakalamışken, tekrar bir daha bozulma yaşanmamasını diliyorum. Yargı kararını verecek ama baktığınız zaman 1 yıl gecikmiş olacak. Dolaysıyla da seçimi geçersiz saymak ya da başka konuları gündeme getirmek, Türkiye'de bugüne kadar olmuş seçimlerin de tartışılmasını gündeme getirecek.'' 
     
     IRAK'A ASKER GÖNDERİLMESİ 
     Özilhan, Irak'a asker gönderilmesi ile ilgili soru üzerine, bu konuda Hükümet ile görüşmelerinin olmadığını, bu konudaki görüşlerini daha önce açıklığa kavuşturduklarını ifade ederek, şöyle konuştu 
     ''Bu aşamada tekrar belirttiğimiz mümkünse bunun BM kararı içerisinde gerçekleşmesidir. Yoksa burdaki risklerin çok daha iyi değerlendirilmesi gerekiyor. Ayrıca, son dönemde ABD hükümeti BM kararı çıkarmaya çalışıyor. Böyle bir ortamda yine bu şemşiye içerisinde olursa iyi. Ama öbür türlü gönderildiği takdirde risklerin iyi değerlendirilmesi gerekir diye tekrarlamak istiyorum.'' Özilhan, ABD'den alınacak 8.5 milyar doların önemli bir para olduğunu, bunun Türk ekonomisini bir miktar rahatlatacağını da vurgulayarak, ''herhangi bir sebepten dolayı bu paranın alınmaması durumunda bile Türkiye'nin büyümesini sürdürebileceğine ve iç borçlarını çevirebileceğine inanıyorum. Yeter ki 6. gözden geçirme, mali disipline uyma gibi temel politikalardan sapma olmasın. Devlet de harcamalarını daha minimum yapma çabasında olsun'' dedi. 
     
     YÖK KONUSU 
     Özilhan, Hükümet ile YÖK arasında yaşanan sıkıntılar ile ilgili bir soruyu da, kendilerinin bu konuda uzlaşma istediğini, Türkiye'nin gerginliğe tahammülü olmadığını bildirerek, Hükümet ve YÖK'ün uzlaşma ile bunu bir an önce çözüp gündemden kaldırmasının Türkiye'nin menfaatine olacağını kaydetti. 
     
</TEXT>
</DOC>
