<DOC>
<DOCNO> 151555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sondun05.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Reklam pastası TV'lerden internete kayıyor... 
</HEADLINE>
<TEXT>

     Reklam pastasının giderek televizyonlardan internete kaymaya başladığı bildirildi. 
     İnternet aracılığıyla yayın yapan medyaya reklam vermeye karar veren dev firmalara son olarak McDonalds da katıldı. McDonalds'ın, TV reklamlarından keseceği milyonlarca doları internetten yayın yapan ve kısaca dot.com olarak adlandırılan kuruluşlara aktaracağı ifade edildi. 
     McDonalds ABD'de en fazla reklam veren 20 büyük kuruluştan biri. 
     
     MÜŞTERİ İNTERNETTE 
     McDonalds yetkilileri bu yola başvurmalarının gerekçesini açıklarken, ''müşterilerinin, TV seyretmekten çok internet ile meşgul olduklarını bunların başında da genç kuşakların geldiğini'' ifade ettiler. McDonalds sözcüsü Bill Whitman, ''reklam veren bir kuruluş olarak biz bu müşteri kitlesine ulaşmak mecburiyetindeyiz. Bu da ya internet yoluyla ya da NBA Amerikan Basketbol Ligi yoluyla olacak'' diye konuştu. 
     Coca Cola firmasının başkanı Steven Heyer de bu yılın başlarında, ''özellikle elektronik medya dahil, yeni ve yaratıcı reklam alanlarına yöneleceklerini'' açıklamıştı. Aynı şekilde ''American Airlines'' firması da internette yayınladığı reklamların oranını yüzde 6'dan yüzde 9'a çıkarma kararı aldı. 
     Sanayi çevreleri, dev şirketlerin reklam bütçelerini nerede kullanacakları konusunda yapacakları ufak bir değişikliğin bile, milyonlarca doların başka alana akmasına yol açtığına dikkat çekiyorlar. Bu firmaların reklamlarını internete kaydırmalarının, sayı bakımından patlama yapan elektronik medya kuruluşlarının ayakta kalmalarına yardımcı olacağı bildiriliyor. 
     İnternetin devlerinden Yahoo ve DoubleClick gibi firmalar son gelir bildirgelerinde, tahminlerin üzerinde kazanç beklediklerini açıklamışlardı. 
     





</TEXT>
</DOC>
