<DOC>
<DOCNO> 193243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sondun36.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Postadan bomba çıktı 
</HEADLINE>
<TEXT>

     İtalya'da posta aracılığıyla gelen bombalı paketler yine korku saçtı. 
     Başkent Roma'da San Silicio Caddesi'ndeki karakola posta aracılığıyla gelen bombalı paketin patlaması sonucu bir jandarma yaralandı. Umberto I Polikliniği'ne kaldırılan jandarmanın sadece el ve yüzünden yaralandığı, hayati tehlikesinin bulunmadığı bildirildi. 
     Viterbo kentinde ise Emniyet Amirliği'ne postayla gelen bombalı paketin etkisiz hale getirildiği öğrenildi. 
     İtalya İçişleri Bakanı Giueseppe Pisanu, ''Riskleri asla hafife almamamız gerekiyor. Bu hataya düşmemek için özen göstermekten başka çaremiz yok'' dedi. 
     İtalya yaklaşık 20 gün önce de bombalı paket eylemlerine tanık olmuştu. Roma'da Çalışma Bakanlığı'na ait bir daireye, ayrıca Sardunya adasındaki bir jandarma karakoluna posta aracılığıyla bombalı paketler gönderilmişti. Bombalı paket eylemleri, bağımsız anarşist gruplar tarafından üstlenilmişti. 
     
</TEXT>
</DOC>
