<DOC>
<DOCNO> 181846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/yasam/yas07a.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gebze Cezaevi'nde isyan girişimi 
</HEADLINE>
<TEXT>

   Dün gece, adli suçlardan hükümlülerin bulunduğu koğuşta kavga çıktı. Hükümlüler çarşaf ve yorganları ateşe verdi. Jandarma olayları büyümeden önledi 
   KOCAELİ DHA 
   
   Gebze Cezaevi'nde dün gece adi suçlardan hükümlü ve tutukluların bulunduğu bir koğuşta çıkan kavga ve yangında 9 kişi yaralandı. Yaralılar hastanede tedaviye alınırken, takviye güvenlik güçleri koğuşlara girerek olayları büyümeden önledi. 
   
   Ne buldularsa yaktılar 
   Adli suçluların bulunduğu 13. koğuşta 21.00 sıralarında hükümlü ve tutuklular arasında kavga çıktı. Olaylar, diğer koğuştakilerin katılımıyla büyüdü. İsyan girişiminde bulunan hükümlü ve tutuklular koğuşlardaki yatak, yorgan ve çarşafları ateşe verdi. Alevler kısa sürede yayılınca, cezaevinin büyük bölümü duman altında kaldı. Olaylar nedeniyle cezaevine çok sayıda jandarma ve polis gönderildi. Görevlilerin koğuşlara girmesini engelleyen mahk m ve tutuklular, yoğun duman nedeniyle itfaiyeye engel olmadı. İtfaiye yangını söndürürken, jandarma da koğuşlara girdi. Olaylarda darp ve dumandan etkilenen 9 hükümlü ve tutukludan 7'si Gebze Devlet Hastanesi'ne, 2'si ise SSK Hastanesi'ne kaldırıldı. Yaralıların hayati tehlikelerinin bulunmadığı bildirildi. 
   Cumhuriyet Savcısı İbrahim Bağcı, cezaevinde durumunun normale döndüğünü söyledi. 
   
   
</TEXT>
</DOC>
