<DOC>
<DOCNO> 177440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/soneko14.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu Karadeniz'de turizm geliştirme çalışmaları başlatıldı... 
</HEADLINE>
<TEXT>

     Japonya Uluslararası İşbirliği Ajansı JICA Türkiye Ofisi tarafından, ''Doğu Karadeniz Bölgesi'nde Turizmin Geliştirilmesine Yönelik Kalkınma Çalışması''nın, Devlet Planlama Teşkilatı DPT koordinasyonunda başlatıldığı bildirildi. 
     JICA'dan yapılan açıklamada, 15 Ağustos - 31 Aralık 2003 tarihleri arasında yürütülecek olan söz konusu çalışmanın, Artvin, Giresun, Gümüşhane, Ordu, Rize ve Trabzon illerini kapsayacağı kaydedildi. 
     Açıklamada, doğal, tarihi ve kültürel olağanüstü zenginlikleri barındıran bölgede, eko-turizm de dahil olmak üzere turizmin, tarıma dayalı küçük sanayi ve el sanatlarının geliştirilmesi yolu ile bölge kalkınmasına katkı sağlanmasının amaçlandığı ifade edildi. 
     Açıklamada, sektör ilgilileri ve bölge sakinleri ile yapılacak çalışma sonucunda, Doğu Karadeniz Bölgesi'nde turizmin geliştirilmesi ve turizme dayalı olarak kırsal kesimin kalkınması için yapılması gerekenlerin, bir strateji dokümanı olarak belirleneceği ve bunların bir kalkınma planı bütünlüğünde, ayrıntılı öneriler ve alınması gerekli önlemlerle birlikte ilgililere sunulacağı da bildirildi. 
     
</TEXT>
</DOC>
