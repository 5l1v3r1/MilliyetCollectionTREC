<DOC>
<DOCNO> 160370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/son/soneko23.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Güçlü Doğrudan Gelir Desteği ödemelerine Haziran'da başlanacak 
</HEADLINE>
<TEXT>

     Tarım ve Köyişleri Bakanı Sami Güçlü, Doğrudan Gelir Desteği'nde geçen yıldan kalan yüzde 60'lık bölümünün ödemelerine, Haziran ayı içinde başlanacağını söyledi. 
     Güçlü, Konya'nın Çumra İlçesi'nde Çumra Yörükler Derneği tarafından Lille Mevkii'nde bu yıl 6'ncısı düzenlenen ''Lille Yörük Şöleni''ne katıldı. Bakan Güçlü, bu yıl hububat alımlarında ödemelerin yüzde 50'sinin peşin, geriye kalan kısmının ise 1 ay içinde gerçekleştirileceğini kaydetti. 
     Doğrudan Gelir Desteği'nde geçen yıldan kalan yüzde 60'lık bölüm ile ucuz mazot desteği ödemelerine Haziran ayı içinde başlanacağını ifade eden Güçlü, çiftçilerin Ziraat Bankası ve Tarım Kredi Kooperatifleri'ne olan borçlarına ödeme kolaylığı getirildiğini anımsattı. 
     Bakan Güçlü, kısa süren konuşmasının ardından Yörük çadırında kendisine ikram edilen gözlemeden yiyerek, yayık ayranı içti. 
     Her yıl Haziran ayının ilk Pazar gününde kutlanan Lille Yörük Şöleni'nde, kurulan çadırların önünde, pilav pişirildi. Yaklaşık 5 bin kişinin katıldığı şölende, çorap örme, çuval ve kaşıkla yumurta taşıma yarışları yapıldı. 
     
</TEXT>
</DOC>
