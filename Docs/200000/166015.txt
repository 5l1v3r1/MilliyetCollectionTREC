<DOC>
<DOCNO> 166015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/yazar/myilmaz.html </URL>
<DATE> 2003/06/28/ </DATE>
<TIME>  </TIME>
<AUTHOR> Mehmet Y. YILMAZ  </AUTHOR>
<HEADLINE>
Ne olacak bu Fenerbahçe’nin hali 
</HEADLINE>
<TEXT>

     Soru Fenerbahçe’nin geleceğini merak etmekten çok dalga geçmek amacını taşıyor.. Zaten, soruyu suskun bir tebessüm tamamlıyor.. 
     Geçen gün Fatih Altaylı da takılmış, bu konuya.. Fenerbahçe’nin Avrupa’da bu sezon oynayacağı maçların yerlerini yazmış Mecidiyeköy Ali Sami Yen Stadı, Beşiktaş İnönü Stadı ve Güngören Şehir Stadı.. 
     Benim gibi birçok Fenerbahçelinin de bu soruyla sık sık karşılaştığını düşünüyorum.. 
     
     Ben fark göremiyorum, ya siz 
     Topluca bir yanıt vermekte yarar var. 
     Beşiktaş 1903, Galatasaray 1905, Fenerbahçe 1907 yıllarında kuruldular. İkişer yıl arayla.. 
     Bu süre içinde değişik adlarla oynanan tüm resmi turnuva ve liglerde kazanılan şampiyonluklar şöyle Fenerbahçe 82, Galatasaray 75, Beşiktaş 70.. 
     Türkiye Birinci Ligi kurulduktan sonraki tablo ise şöyle Galatasaray 15, Fenerbahçe 14, Beşiktaş 10, Trabzonspor 6. 
     Yani baktığımızda kimsenin kimseye aman aman bir üstünlük taslayacağı durum yok. Bir sene biri şampiyon olmuş, öbür sene öbürü.. 
     
     İstatistiklerin yalancısıyım 
     Aradaki bence en önemli fark Galatasaray’ın bir kez kazandığı UEFA Kupası.. 
     Bir diğer önemli fark ise Fenerbahçe’nin iyi kötü üç dört sezonda bir şampiyon olması.. Galatasaray’ın 14 sezon, Beşiktaş’ın 15 sezon üst üste şampiyonluk göremediğini de biliyoruz... Demek ki şunu söyleyebiliriz İstatistiki olarak bu sezon olmazsa, gelecek sezon Fenerbahçe yine şampiyon olacak, kimsenin üzülmesine, "ne olacak Fener’in hali" diye dertlenmesine gerek yok.. 
     Bu Fenerbahçe’nin tarihsel bir gerçeği. Bu yüzden Beşiktaş ve Galatasaray’ın zaman zaman tekrarladıkları üst üste şampiyonluklardan Fenerbahçe tarihinde sadece iki tane var, o da ancak ikişer sezon Beşiktaş ve Galatasaray’ın geçmişlerinde ise üç sezon, dört sezon üst üste şampiyonluklar var.. 
     Sorun Fenerbahçe için bir "istikrar" sorunu ve bugünkü tabloya baktığımızda bu sorun daha devam edecek gibi görünüyor. Ama bu "istikrarsızlık", aynı zamanda kulübü harekete geçiren bir dinamik rolü de oynuyor ve çok kötü geçen sezonları mutlaka şampiyonluk takip ediyor. Bu sezon da böyle olacak diye düşünüyorum.. 
     
     Bir sezonu nasıl hatırlarsınız 
     Yazının başında çok karşılaştığımı söylediğim soruya nasıl yanıt verdiğimi yazmamıştım.. Onu sona sakladım ki bütün taraftarlar birlikte oturup tatlı niyetine yiyelim 
     2002 - 2003 futbol sezonu gelecek yıllarda hep şöyle hatırlanacak Beşiktaş 100. kuruluş yıldönümünü kutladığı sezon şampiyonluğu da kazandı. Beşiktaş’ın, Fenerbahçe’yi ve Galatasaray’ı ikişer kez yendiği bu sezonun bir diğer ilginç olayı da Fenerbahçe’nin Galatasaray’ı 6 - 0 yenmesiydi. Golleri Tuncay, Ortega, Serhat 2 , Ceyhun ve Ümit atmıştı.. Aynı sezonun sonunda Beşiktaşlı taraftarlar tarihin en büyük bayrağını açarak Guinness Rekorlar Kitabı’na da girdiler.. 
     Evet, bu sezonu ilerki yıllarda böyle hatırlayacağız. Beşiktaşlılar 100 yılın şampiyonluğu olarak, Fenerbahçeliler, Galatasaray’ı 6 - 0 yendiğimiz sezon olarak, Galatasaraylılar Fenerbahçe’den altı yedikleri sezon olarak 
     İnsan düşünmeden edemiyor ne olacak bu Galatasaray’ın hali 
     
     

</TEXT>
</DOC>
