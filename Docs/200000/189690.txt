<DOC>
<DOCNO> 189690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/sonspo02.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Inter'i Emre de kurtaramadı 2-2... Cuper'e protesto 
</HEADLINE>
<TEXT>

     İtalya Birinci Futbol Ligi Seri A'da AC Milan karşısında yaşanan derbi hezimeti sonrasında FC Inter, deplasmanda Brescia karşısında 2-2'lik beraberliği son anlardaki penaltıyla yakaladı. 
     Mario Rigamenti Stadı'nda alınan zorlu beraberliğin, Arjantinli Teknik Direktör Hector Cuper'i iyice zor duruma sokacağı belirtiliyor. Brescia maçından itibaren galibiyet vadeden Cuper, taraftara yine hayal kırıklığı yaşatırken, maçta ıslıklı protestolara maruz kaldı. 
     Oyuna Emre'siz başlayan FC Inter, ilk yarıda rakip karşısında varlık gösteremedi. 
     Brescia, 21. dakikada Roberto Baggio, 47. dakikada A. Caracciolo'nun golleriyle 2-0 öne geçti. 
     İkinci yarıda Emre'nin oyuna alınmasıyla canlanan FC Inter'in ilk golü, 62. dakikada J. Cruz'dan geldi. 87. dakikada ise FC Inter'in imdadına penaltı yetişti. Ceza alanında Cruz'un düşürülmesiyle kazanılan penaltı atışını, Vieri gole dönüştürdü. 
     Arjantinli teknik adam Cuper'in ileride Vieri'yle birlikte Recoba'yı oynattığı karşılaşmada, Okan Buruk ise yine forma giyme şansı bulamadı. 
     
</TEXT>
</DOC>
