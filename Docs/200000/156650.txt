<DOC>
<DOCNO> 156650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sonspo11.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon futbolcuyu gönderdi, Japon sponsorundan oldu... 
</HEADLINE>
<TEXT>

     Belçika Birinci Futbol Ligi takımlarından Racing Genk, Japon futbolcusu Takayuki Suzuki'nin sözleşmesini feshedince, Japon şirketi Nitto'nun sponsorluğunu da kaybetti. 
     Nitto şirketi, geçen sezon transfer edilen Suzuki'ye takımda yeterince yer verilmediği ve daha sonra da ülkesine gönderildiği gerekçesiyle, Racing Genk Kulübü ile arasındaki ana sponsorluk sözleşmesini feshetti. 
     Nitto şirketinin sözcüsü ve genel müdürü Jos Broekmans, Racing Genk Kulübü ile her sezon kadrosunda bir Japon futbolcuya forma vermesi koşuluyla anlaşma yaptıklarını ve bu anlaşma doğrultusunda Suzuki'yi Belçika'ya getirdiklerini belirterek, ''Ancak Suzuki'ye takımda yeterince şans tanınmadı, ayrıca sezon sonunda sözleşmesi feshedildi. Bu yüzden Japonya'dan tepkiler aldık. Sonuçta biz de sponsorluk sözleşmemizi feshetme kararı aldık'' dedi. 
     Bu arada Japonya Milli Takımı'nın kampına katılmak üzere bu hafta ülkesine gidecek olan Suzuki, futbol yaşamını yine Avrupa'da sürdürmek istediğini açıkladı. Suzuki'nin, kendisine takım bulması için Hollanda'nın Feyenoord Rotterdam takımında oynayan vatandaşı Ono'dan da ricada bulunduğu öğrenildi. 
     
</TEXT>
</DOC>
