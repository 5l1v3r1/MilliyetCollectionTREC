<DOC>
<DOCNO> 197162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/guncel/gun11.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Saldırılar Türkiye modeline 
</HEADLINE>
<TEXT>

   ANKARA Milliyet 
   
   Başbakan Recep Tayyip Erdoğan'ın yakın çalışma grubunda yer alan siyaset danışmanı ve AKP Adana Milletvekili Ömer Çelik, İstanbul'daki terör eylemlerini, Türkiye'nin temsil ettiği modele ve doğrultusuna yönelik açık saldırı olarak nitelendirdi. Çelik, Sabah Gazetesi'ndeki dünkü yazısında terör eylemlerine verilecek iki cevabı şöyle sıraladı "Birincisi terörün küresel istismar zeminlerini kurutmak ve uluslararası kriz noktalarını küresel meşruiyete uygun biçimde çözmek gerekir. İkincisi de kendi değerleriyle çağdaş değerler arasında sentez kuran Türkiye'nin doğrultusunu, her türlü iç tereddütten korumak. Türkiye günlük savrulmalar olmadan yoluna devam ederek, pusulasını koruyarak yeni teröre karşı en etkili mücadele yöntemini seçmiş olacaktır." 
   Çelik'in ifadeleri "AKP'nin çağdaş laik değerlerle geleneksel İslami değerler arasında sentez oluşturduğu iddiasında olduğu ve bu sentezin İslamcı terörün hedefi haline geldiği" mesajı olarak algılandı. Çelik'in bu sentezin ve doğrultunun iç tereddütlerden korunması gerektiği yolundaki ifadeleri de dikkat çekti. 
   
   
</TEXT>
</DOC>
