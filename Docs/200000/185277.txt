<DOC>
<DOCNO> 185277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sondun10.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Jones NATO'nun stratejik önceliği Ortadoğu'ya kaydı... 
</HEADLINE>
<TEXT>

     NATO Avrupa Müttefik Kuvvetler Komutanı Orgeneral James Jones, ''İttifak'ın stratejik önceliğinin Doğu Avrupa'dan Ortadoğu'ya kaydığını'' söyledi. 
     Newsweek dergisine demeç veren Jones, ''NATO'nun ilgi açısından ağırlık merkezi son 50 yıldır Doğu Avrupa idi. Şimdi bu ağırlık merkezinin geniş biçimde Ortadoğu'ya kaydığını söylemek yanlış olmaz. NATO, şimdi, bu kaymanın getireceği tehditleri karşılayacak şekilde organize olmaya yöneldi'' diye konuştu. 
     '' Avrupa'daki Amerikan birliklerinin konuşlandırılmasının bu stratejiyi destekleyecek şekilde düzenleneceğini'' belirten Jones, ''bunun dışında, sadece İttifak açısından değil, ABD açısından da yeni bir öncelik ortaya çıkıyor O da Afrika'' dedi. 
     Orgeneral Jones, ''Afrika'nın, otorite boşluğu bulunan kesimlerinin giderek terör tacirlerinin ve radikal köktendincilerin eline geçtiğini, buralarda kitle imha silahları ile her türlü suç örgütünün yuvalandığını ve bunların sayılarının yakın gelecekte artacağını tahmin ettiğini'' söyledi. 
     Fransa ile ilgili bir soruyu da cevaplandıran Jones, ''11 yıl önce Fransızlarla Kuzey Irak'ta bulunduğunu'' hatırlattı ve ''Her tür askeri operasyon açısından çok etkileyici bir orduları var. Hava ve deniz kuvvetleri son derecede modern. Kara kuvvetleri aynı şekilde. Generallerini de tanıyorum. Çok, çok iyi bir ordu'' diye konuştu. Jones, ''Fransa ile ABD arasındaki siyasi gerginliğin, askeri düzeyde kesinlikle mevcut olmadığını'' sözlerine ekledi. 
     
</TEXT>
</DOC>
