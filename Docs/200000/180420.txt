<DOC>
<DOCNO> 180420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/spor/aspo.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sociedad yüksekte uçuyor 
</HEADLINE>
<TEXT>

   Cim - Bom'un Şampiyonlar Ligi'ndeki rakibi Real Sociedad, Juventus ile gruptan çıkacağına kesin gözüyle bakıyor. Teknik Direktör Denoueix, "Galatasaray'ı ve hocasını tanımıyorum" dedi 
      MEHMET ÇİFTÇİ 

   
   'Futbolcuma bakarım' 
   YAKLAŞAN Şampiyonlar Ligi yarışı öncesinde Milliyet, Galatasaray'ın rakibi Real Sociedad'ın kampına girdi. Yoğun bir hazırlık dönemi içinde olan İspanyollar, Devler Ligi'ndeki rakiplerine gözdağı verirken, iddialı açıklamalar yaptı. Teknik Direktör Denoueix, Galatasaray'ı ve Fatih Terim'i tanımadığını söyleyerek, "Ben kendi takımıma bakarım" diye konuştu. 
   
   'Turu geçeceğiz' 
   DENOUEİX, kendi futbolcularının gücünü bildiğini belirterek, "Bu tur için iddialı olmamı sağlıyor" dedi. Juventus ile birlikte gruptan başarıyla çıkacaklarını da iddia eden Fransız teknik adam, "Başka takımlar ne yapar bu beni ilgilendirmez. Oyuncularımın performansı ve hırsı böyle devam ederse, zorlanmadan hedefimize ulaşır, üst turlara çıkarız" yorumunu yaptı. 
   
   'Silahlarım belli' 
   REAL Sociedad'ın en büyük silahlarının Nihat ve Kovaçeviç olacağını belirten Denoueix şunları söyledi "Galatasaray'ın tecrübesi önemli değil. Burada dengeleri değiştirecek unsur sahada mücadele edecek oyuncuların kazanma hırsı olacak. Juventus teori olarak önde gözüküyor. İstanbul'da ateşli taraftarların olduğunu biliyorum. Ancak İspanya'da da ortam farksız." 
   
   'El ele çıkalım'    Nihat'ın dileği 
   İSPANYA'YI futboluyla kasıp kavuran, Real Sociedad'ı Şampiyonlar Ligi'ne taşıyan Nihat, Galatasaray önünde iki maçta da zorlanacaklarını bildirdi. Yıldız futbolcu, Sarı - Kırmızılılar'dan İstanbul'da ve San Sebastian'da puan almalarının sürpriz sayılmayacağını belirterek, "Gönlüm Real Sociedad ile Galatasaray'ın tur atlamasını istiyor. Ancak gönül başka, futbol başka" dedi. 
   
   Fatih hoca farkı 
   GALATASARAY'I analiz etmesinin yanlış olacağını açıklayan Milli yıldız, "Galatasaray, Devler Ligi'nde artık klasik oldu. Fatih hocanın adını duymak insana birçok şey ifade ediyor" diye konuştu. Nihat sözlerini şöyle noktaladı "Geçen sezonki kadromuzu koruduk. Futbolda tecrübe faktörü bence o kadar önemli değil. Arkadaşlarıma güveniyorum ve hedefe ulaşacağımıza inanıyorum." 
   
   De Pedro temkinli    İSPANYA Ligi'nde geçen sezon başarılı bir grafik çizen Sociedad'ın orta sahadaki tecrübeli ismi De Pedro, grupta büyük bir yarışın yaşanacağını iddia etti. Hiçbir takımın şimdiden "Çıkarız" mesajı veremeyeceğini açıklayan De Pedro şunları söyledi "Geçen yıl kamp yaptığımız Türkiye'ye tekrar gidecek olmaktan memnunum. Ligde ve Avrupa'da kritik günler yaşayacağız. Tur için her şeyi yapacağız." 
   
   'Kozumuz Nihat'    REAL Sociedad'ın Rus yıldızı Vldamir Karpin, Galatasaray karşısında en büyük silahlarının Nihat Kahveci olacağını açıkladı. Karpin, Galatasaray'ın tecrübe fazlası olduğunu belirterek, "Bu eksiğimizi gücümüzle kapatabilir ve Galatasaray'dan iki maçta da puan alabiliriz. İyi bir Nihat hem golünü atar, hem de Galatasaray'ı yarışta saf dışı bırakır. Eşleşmeden memnunuz" dedi. 
   
   
</TEXT>
</DOC>
