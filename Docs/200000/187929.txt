<DOC>
<DOCNO> 187929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/spor/spo04.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaşa mı gidiliyor 
</HEADLINE>
<TEXT>

   Trabzonspor'un eski başkanı Özkan Sümer, kongreye hazırlanan Ahmet Ağaoğlu'na sitem etti, "Sözlerinde tutarsızlıklar var. Hoş karşılanacak tarafı yok. Savaş naraları atmak anlamsız" dedi 
      CEVDET ERGUN 

   
   Suskunluğunu bozdu 
   BORDO - Mavili kulüpte 26 Ekim'deki olağanüstü kongrede başkanlığa aday olan Ahmet Ağaoğlu'nun açıklamalarına tepkiler sürüyor. Ağaoğlu'nun, genel kurulu "kurtuluş günü" olarak gören ve "100 bin doları idare edemeyenlere, 20 milyon dolarlık bütçeyi teslim ederseniz sonunda gelinen nokta bu olur" sözleri yankı bulurken, eski başkan Özkan Sümer, "Bunları söylediyse, ortada ciddi bir tutarsızlık var" ifadesini kullandı. 
   
   'Gerçeği yansıtmıyor' 
   ÖZKAN Sümer, Ağaoğlu'nun çıkışını talihsiz bulduğunu belirtip, "Daha işin başındayken bu tür suçlamalar ciddi bir sorun. Gerçeği de yansıtmıyor. Bunların hoş karşılanacak tarafı yok, kırıcı. Yönetimin, Trabzon'u ekonomik olarak hangi seviyeye taşıdığı ortada" dedi. Kulübün kurtuluşundan söz etmenin de yanlışlığını vurgulayan Sümer, "Ortada savaş mı var. Bu tür savaş naraları atmanın ne anlamı var" yorumunu yaptı. 
   
   'İyi niyet suistimali' 
   MEVCUT yönetimin eleştirilmesinin haksızlık olduğunu belirten Özkan Sümer, şöyle devam etti "İyi niyetli bir şekilde seçim kararını alan yönetim suçlanıyor. Unutulmamalı ki hala mevcut yönetimin kongreden vazgeçme hakkı bulunuyor. Bu tarz yaklaşımlar yerine, geleceğe dönük projelerin anlatılması daha doğru olur. Camia sözde değil, özde barış bekliyor. Birbirlerini yaralamamak, çatışmaya dönüşmeden yarışmak gerek". 
   
   Markus Nobs yönetecek 
   UEFA Kupası ilk tur rövanş karşılaşmalarında temsilcilerimizin maçlarını yönetecek hakemler belli oldu. 15 Ekim'de Trabzonspor'un İspanyol Villarreal takımı ile Hüseyin Avni Aker Stadı'nda oynayacağı karşılaşmayı İsviçreli Markus Nobs'un yöneteceği açıklandi. Diğer takımlarımızın maçlarında ise şu isimler düdük çalacak Blackburn Rovers - Gençlerbirliği Eric Braamhaar Hollanda , Basel - Malatyaspor Attila Juhos Macaristan , Happoel Tel Aviv - Gaziantepspor Vitaliy Godulyan Ukrayna . 
   
   Trabzonspor'a prim dopingi 
   TRABZONSPOR, Villarreal maçının hazırlıklarını dün yaptığı tek idmanla sürdürdü. Antrenör Timur Atalay'ın nikah töreni için Ankara'ya giden Teknik Direktör Samet Aybaba'nın katılmadığı çalışmayı Bahattin Güneş yönetti. İdmana milli oyuncular Gökdeniz ve Tayfun ile sakatlıkları bulunan Van De Paar, Hüseyin ve Mustafa Yalçınkaya katılmadı. Karadeniz ekibi bugünü izinli geçirecek. Öte yandan Türkiye Kupası'nın toplam 585 milyar liralık primleri oyunculara dağıtıldı. 
   
   
</TEXT>
</DOC>
