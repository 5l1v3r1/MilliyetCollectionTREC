<DOC>
<DOCNO> 153514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/soneko32.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti Döviz konusunda biraz daha şeffaf olabiliriz 
</HEADLINE>
<TEXT>

     Merkez Bankası Başkanı Süreyya Serdengeçti, enflasyon hedeflemesine geçişin sürekli olarak değerlendirildiğini belirterek, ''Koşullar uygun bulunduğunda geçeceğiz'' dedi. 
     Serdengeçti, TBMM Plan ve Bütçe Komisyonu üyelerine yaklaşık 4 saat süren bir brifing verdi. Bakanlar Kurulu'na yaptığı sunuşun bir benzerini yapan Serdengeçti, toplantı çıkışında gazetecilerin sorularını yanıtladı. 
     Enflasyon hedeflemesi konusundaki bir soruya karşılık Serdengeçti, ''Bunun sürekli değerlendirilmesi devam eder. Hep söylediğimiz şey koşullar uygun bulunduğunda geçilecektir. Mayıs ve Haziran da bir değerlendirme dönemlidir'' dedi. 
     Serdengeçti, SPK Başkanı Doğan Cansızlar'ın ''Merkez Bankası faizlerin köpüğünü alacak'' sözlerini nasıl değerlendirdiğinin sorulması üzerine, ''Böyle bir şey yok. Herkes her türlü görüşü dile getirebilir. Ne zaman ne yapacağımız bizim sunumumuzda var'' dedi. 
     Merkez Bankası'nın zaman zaman döviz alım ihalesi yaptığına işaret eden Serdengeçti, bunun da nedenini ''döviz rezervini arttırmak'' olarak açıkladıklarını kaydetti. 
     Serdengeçti toplantıyı değerlendirirken, üyelerin her konuda soru sorduğunu belirterek, ''Son derece düzeyli bir toplantı oldu. Bilgi sahibi oldular'' dedi. 
     
     ''BELKİ BİRAZ DAHA ŞEFFAF OLABİLİRİZ'' 
     Alınan bilgiye göre, toplantıda sorular üzerine Serdengeçti, Irak savaşının gözle görülür olumsuz bir etkisi olmadığını kaydetti. 
     ''Dövizi nerede ve nasıl değerlendiriyorsunuz '' sorusuna karşılık Serdengeçti, ''Bu konuda çok şeffaf değiliz. Belki biraz daha şeffaf olabiliriz'' dedi. 
     Yıl sonu enflasyon hedefini tutturmaya çalışacaklarını ve Hükümet'in hedefleriyle koordineli olarak gideceklerini anlatan Serdengeçti, kendileri için fiyat istikrarının önemli olduğunu, fiyat istikrarı ile çelişmemesi şartıyla Hükümet'in istihdam ve büyüme konusundaki hedeflerini destekleyeceklerini söyledi. 
     
     ''DOLAR NİYE DÜŞÜK '' 
     AK Parti Ankara Milletvekili Bülent Gedikli'nin, ''Dolar kuru çok düşük. Dalgalı kur diyorsunuz ama sadece yüzde 15 artış oldu. Örtülü bir sabit kur mu uygulanıyor '' sorusuna karşılık Serdengeçti, böyle bir durumun sözkonusu olmadığını ve doların serbest piyasada değerini bulduğunu söyledi. 
     Serdengeçti, döviz rezervinin yüksek olduğunu söyleyen bir milletvekiline de, ''Az bile...Daha yüksek olması güveni sağlaması açısından önemli'' görüşünü ifade etti. 
     Serdengeçti'ye, Şubat krizinde hangi bankanın ne kadar döviz satın aldığı da soruldu. Serdengeçti buna karşılık, ''Her krizde bu tip şeyler olur. Bu da sistemin, programın gereğidir'' dedi. 
     
     MAAŞINI SORDULAR 
     Merkez Bankası Başkanı'na ne kadar maaş aldığı da soruldu. Sorunun muhatabının Başbakanlık olduğunu söyleyen Serdengeçti, bu konuda üyelere yazılı olarak yanıt vereceğini söyledi. 
     Toplantıya, Plan ve Bütçe Komisyonu üyelerinin yanı sıra AK Parti'den komisyon üyesi olmayan milletvekillerinin de katıldığı görüldü. 
     




</TEXT>
</DOC>
