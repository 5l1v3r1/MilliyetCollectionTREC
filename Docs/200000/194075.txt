<DOC>
<DOCNO> 194075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sontur11.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bingöl'de 121 kadının yargılanmasına başlandı... 
</HEADLINE>
<TEXT>

     Bingöl'de, 5 ay önce izinsiz gösteri ve yürüyüş yaptıkları gerekçesiyle gözaltına alınan ve çıkarıldıkları mahkemede tutuksuz yargılanmak üzere serbest bırakılan, 121 kadının yargılanmasına başlandı. 
     Bingöl Adliyesi Sulh Ceza Mahkemesi'ndeki duruşmaya, 100'ün üzerinde kadın ve vekilleri ellerinde kırmızı karanfillerle geldiler. 
     Basın mensuplarının alınmadığı duruşmada, söz konusu kadınların, toplantı ve gösteri yürüyüşü kanununa muhalefet etmekten yargılandıkları bildirildi. 
     Duruşma dolayısıyla adliye çevresinde geniş güvenlik önlemleri alındı, Muş, Elazığ ve Diyarbakır'dan takviye polis memuru geldi. 
     Bingöl'de, 16 Haziran 2003 tarihinde, Türkiye'nin değişik illerindeki kadın derneklerine üye 121 kadın, ''Kadın Tavrını Geliştirme İnisiyatifi'' adı altında toplanmış, izinsiz gösteri ve yürüyüş yapmış ve miting düzenlemek istemişti. 
     Amaçlarının kadın haklarına dikkati çekmek olduğunu iddia eden söz konusu kadınlar, gözaltına alınmış, daha sonra tutuksuz yargılanmak üzere serbest bırakılmıştı. 
     
</TEXT>
</DOC>
