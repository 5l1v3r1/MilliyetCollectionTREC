<DOC>
<DOCNO> 179297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/yazar/altan.html </URL>
<DATE> 2003/08/31/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Zurnanın zırt dediği... 
</HEADLINE>
<TEXT>

   
   Radikal'in manşetten verdiği bazı belge ve bilgilerle, Ali Bayramoğlu'nun yine belgelere dayanarak yazdığı yazılardan öğreniyoruz ki, bizim askeri kurumlardan bazılarının özel yetkileri "yasama erki"ni de, "yürütme erki"ni de, "yargı erki"ni de çok aşan, hatta hiçe sayan ve ülkeyi gizli bir iç sömürge çemberi içine sokan yetkiler... 
   İlk kez gün ışığına çıkıyor bu yetkiler... 
   Ve Birleşmiş Milletler'in "İnsani Gelişme Raporu"nda, neden Türkiye'nin 175 ülke arasında 96. basamağa düşmüş olmasının da, bir anlamda sorumlularını belirliyor. 
   
   Yeni emekliye ayrılan orgenerallerden biri de, özel tezgahlanmış bir "karalama kampanyası" geliştirmiş bazı yazı adamları, işadamları, siyaset adamları hakkında... 
   İlk kez açığa çıkıyor, üst düzey bir komutan tarafından özel tezgahlanmış böyle bir karalama kampanyası yapıldığı... 
   Bu da, "insani gelişme" açısından Uruguay'ın 56, Yunanistan'ın 71 basamak altında kalmış bir Türkiye için, önemli bir aşama... 
   
   Anti - militarist mizahi bir Amerikan fıkrasıyla şenlendirmeye çalışalım pazar yazısını 
   ABD Savunma Bakanlığı'nda sekreter olarak çalışan genç ve güzel bir kız... 
   Gazetecilerden biri soruyor kendisine 
   - Yahu bu kadar havalı yüzbaşı, binbaşı, yarbay, albay arasında nasıl idare ediyorsun durumu 
   Kız 
   - O kadar da zor değil, diyor sabahtan akşama, "evet yüzbaşım", "emredersiniz binbaşım", "hiç merak etmeyin yarbayım", "sağ olun albayım" diyorum. Akşam işten çıkarken de "hayır yüzbaşım", "olmaz binbaşım", "asla yarbayım", "imkansız albayım" diyorum geçinip gidiyoruz işte... 
   
   Hadi bir tane de, anti - militarist bir Fransız fıkrası 
   Başçavuş, kışlanın avlusunda sıraya dizilmiş bölüğü gözden geçirirken, ikinci kat penceresinden dışarı çıkarılmış donsuz bir çift kalça görür. 
   Merdivenleri dörder dörder atlayarak, ikinci kattaki koğuşun hızla kapısını açar ve bağırmaya başlar 
   - Hangi sersem domalıp, pencereden dışarı çıkardı donsuz kıçını 
   Genç bir er 
   - Ben başçavuşum, der, hava o kadar sıcak ki... Biraz serinletmeye çalıştım oramı, sırılsıklam terlemişti de... 
   - Ulan eşşekoğlueşşek, ya general gelirken görseydi, na'pacaktın o zaman 
   - Gelirken gördü general de zaten, başçavuşum... 
   - Peki bir şey demedi mi ulan 
   - Dedi, başçavuşum... 
   - Ne dedi ulan 
   - "Günaydın başçavuş" dedi... 
   
   Nasreddin Hoca'ya sormuşlar 
   - Türkiye'de politikanın temeli neye dayanır 
   Hoca 
   - "Sıkma"ya demiş. 
   - Nasıl yani 
   - Önce el sıkma, sonra nutuk sıkma, sonra can sıkma, sonra palavra sıkma, sonra zar zor geçinenleri daha da sıkma, sonra ulusal ekonomi yellenmeye başladığında, halktan istenen diş sıkma, kemer sıkma, izinsiz toplantılarda havaya kurşun sıkma, karmakarışık sorunların üstüne limon sıkma vs... 
   - Peki Hoca, onca "sıkma"nın yanında eksik gördüğün bir şey yok mu politikada 
   - Var tabii, olmaz olur mu... 
   - Nedir o 
   - Biraz da "sıkılma"... 
   
   Rıza Tevfik'in tasavvuf edebiyatından esintili ünlü "Sorma Hocam" taşlamasından üç kıta'yla bitirelim yazıyı 
   
   Halka korku verme velvele salıp, 
   Dünya ve ahret bu köhne kalıp. 
   Ben softa değilim cübbemi alıp, 
   İmaret imaret göçemem hocam. 
   
   Şarabı menetme, o değil 
   hüner 
   Aşıkım, badesiz pek başım 
   döner, 
   Gönlümde muhabbet ateşi 
   söner, 
   Özrüm var, sade su 
   içemem, hocam. 
   
   Filozof Rıza'yım, dinsiz 
   anlama 
   Dini ben öğrettim kendi 
   babama. 
   Her ipte oynadım cambazım 
   ama, 
   Sırat Köprüsü'nü 
   geçemem hocam. 
   
      
   
</TEXT>
</DOC>
