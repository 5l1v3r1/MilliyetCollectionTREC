<DOC>
<DOCNO> 153334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sontur19.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İki günde bir oruç ömrü uzatıyor... 
</HEADLINE>
<TEXT>

     İki günde bir oruç tutmanın ömrü uzattığı, stresten ve şeker hastalığı gibi hastalıklardan koruduğu bildirildi. 
     ''Proceedings of the National Academy of Sciences'' dergisindeki habere göre, fareler üzerinde yapılan deneylerde, düzenli olarak iki günde bir yemek verilmeyen, ancak verildiğinde çok yiyen ve dolayısıyla kilo kaybetmeyen farelerin daha sağlıklı ve uzun ömürlü olduğu ortaya çıktı. 
     İki günde bir yemek verilen farelerin, düzenli, ancak az yemek verilen farelere göre daha az stresli, kanlarındaki şeker ve ensülin değerlerinin daha sağlıklı bir düzeyde olduğu belirlendi. 
     ABD'nin Maryland eyaletindeki Ulusal Sağlık Enstitüsü'nde NIH görevli bilim adamı Mark Mattson ve ekibi, arada bir oruç tutmanın ve sürekli olarak az yemek yemenin etkilerini karşılaştırmak için fareler üzerinde deneyler yaptı. 
     Mattson, daha önce yapılan araştırmalarda, verilen kalori miktarı 3'te 1 oranında düşürülen farelerin ömrünün de 3'te 1 oranında uzadığının tespit edildiğini hatırlatarak, yeni yapılan deneyle, iki günde bir oruç tutmanın çok daha etkili olduğunun ortaya çıktığını söyledi. 
     Aynı ekip, daha önce yaptığı deneylerde, öğün atlayan farelerin inme ve Parkinson ile Alzheimer gibi nörolojik hastalıklara daha az yakalandığını tespit etmişti. Mattson, öğün atlandığında ya da oruç tutulduğunda, beyinde sinir hücrelerinin büyümesini ve ölmemesini sağlayan BDNF maddesinin Brain-Derived Neurotrophic Factor - Beyin Kökenli Sinirsel Büyüme Faktörü üretildiğini söyledi. 
     




</TEXT>
</DOC>
