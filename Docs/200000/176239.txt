<DOC>
<DOCNO> 176239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/spor/spo05.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Acımız çok büyük 
</HEADLINE>
<TEXT>

   Spor yazarlığını dürüstçe, taviz vermeden yürüten, ömrünü Trabzonspor'un peşinde harcayan yazarımız, ağabeyimiz Mehmet Tan dün hayata gözlerini yumdu 
      
   Trabzonspor ile özdeşti 
   TRABZONSPOR dendiğinde ilk akla gelen isimdi Mehmet Tan... Üslubu sivri ancak kelimeleri bir kadife yumuşaklığındaydı. Her zaman doğruların peşinde koştu, spor yazarlığı mesleğini dürüstçe, taviz vermeden sürdürdü. Son nefesine kadar hep gazeteci kimliğinin mümtaz örneklerinden oldu. İşte bu usta, dün yaşama gözlerini yumdu. 
   
   Yarın defnedilecek 
   GEÇEN salı günü geçirdiği beyin kanaması sonucu KTÜ Farabi Hastanesi'ne kaldırılan Tan kurtarılamadı. Büyük ustayı yarın saat 11.00'de Trabzon Gazeteciler Cemiyeti'nde düzenlenecek törenin ardından, Akkese Köyü'nde, ikindi namazını müteakip ebedi istirahatg hına uğurlayacağız. Allah rahmet eylesin... 
   
   Mehmet Tan kimdir    1 Ağustos 1947'de Trabzon'un Beşikdüzü ilçesi Akkese Köyü'nde dünyaya geldi. Gazeteciliğe 1967'de İleri Gazetesi'nde başlayan Tan, Günaydın, Türk Haberler Ajansı, Ak Ajans, Tercüman ve Güneş gazetelerinin büro şefliği görevini yürüttü. Daha sonra Posta, Radikal, Fanatik ve Milliyet'te spor yazılarını sürdürdü. Trabzon Gazeteciler Cemiyeti TGC kurucu üyesi olan Mehmet Tan, Ankara, İstanbul Gazeteciler Cemiyeti ve Türkiye Spor Yazarları Derneği TSYD üyesiydi. Tan, Türkiye Gazeteciler Federasyonu Etik Kurulu'nda da görev aldı. Bir dönem Doğru Yol Partisi DYP İl İkinci Başkanlığı da yapan Mehmet Tan, sürekli basın kartı sahibiydi. Reşide Tan'la evli olan Mehmet Tan'ın Nihan ve Levent adlı iki çocuğu var. 
   
   
</TEXT>
</DOC>
