<DOC>
<DOCNO> 179433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/spor/aspo.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya Ayhan gümüş madalyada kaldı 
</HEADLINE>
<TEXT>
   SEN ÜZÜLME 
   Paris'te elinden geleni yapan altın kızımız, Rus Tomashova'ya son metrelerde geçildi. Ayhan Dünya Şampiyonası tarihinde kürsüye çıkan ilk Türk atleti unvanını elde etti 
      MURAT AĞCA 

   
   İyi başladı 
   OLMADI, başaramadı... Süreyya Ayhan, Paris'te tüm Türkiye'nin beklediği Dünya şampiyonluğuna ulaşamadı ama ülke tarihimizde olmayan gümüş madalyayı boynuna taktı. 1500 metre finaline herkesin favorisi olarak önde başlayan ve ilk turu 1.00.50, ikinci turu 2.06.76 ile önde geçen milli atletimiz, 3 turda rakiplerinin soluğunu ensesinde hissetmeye başladı ve bir anda Rus Zadorozhnaya ve İngiliz Pavey'in arkasında kaldı. 
   
   Sonu gelmedi 
   BU ataklara çabuk karşılık veren Süreyya Ayhan, yeniden 30 metre öne fırladı. Ancak son 100 metrede kendinden beklenen performansı gösteremeyen milli atletimiz, Rus Tatiana Tomashova'nın müthiş sprinti karşısında bir şey yapamadı ve 3.59.04 ile ikinci sırada yer aldı. Yarışta üçüncülüğü İngiliz Hayley Tullett 3.59.95 ile elde etti. 3.58.52 ile altına uzanan Tomashova ayrıca şampiyona rekorunu kırdı. 
   
   Şanssız Süreyya    Milli atletimiz, final yarışı öncesi rahatsızlandığını açıkladı, "Bayan olmanın dezavantajını yaşadım" dedi 
   
   'Rakibim de iyiydi' 
   ALTIN umuduyla çıktığı finalde ikinci olarak gümüş madalya alan Süreyya Ayhan, şanssızlıktan yakındı. Ayhan, "Tek hedefim altın madalyaydı. Ancak bayan olmanın bazı dezavantajları var. Çok iyi hazırlandığım yarış öncesinde hastalandım. Bu da performansımı olumsuz etkiledi. Rakibimi tebrik ediyorum. En iyi derecesini koşması başka bir talihsizliğimdi" dedi. 
   
   'Tempomu korudum' 
   SÜREYYA Ayhan, derecesinin hafife alınmaması gerektiğini de açıkladı. Milli atletimiz, "Elimden gelen herşeyi yaptım. Aldığım bu gümüş madalya bir ilk olması açısından çok önemli. Bunu bir başlangıç olarak görüyor ve daha büyük hedefleri amaçlıyorum. Olimpiyat ve Dünya Şampiyonası'nda herşey farklı olacak. Bana gönülden destek veren Türk halkına çok teşekkür ediyorum." 
   
   'O yenilmedi'    Başbakan Tayyip Erdoğan, "Ben Süreyya Ayhan'ın şampiyon olduğuna inanıyorum" diye konuştu 
   TÜM programını değiştirerek dün özel uçakla Franya'ya giden ve Süreyya Ayhan'ın final koşusunu izleyen Başbakan Tayyip Erdoğan, ikinci olan milli atletimize moral verdi. Erdoğan yarış sonrası açıklamada, "Buraya sevgili kardeşim ve kızımız Süreyya'nın final koşmasını ve şampiyonluğunu görmek için geldik. Kendi azmi ve kararlığı da bu yöndeydi" dedi. 
   ERDOĞAN, "O yenilmedi, ikinci oldu. Ben Süreyya'nın şampiyon olduğuna inanıyorum. Süreyya çıtayı yükseğe koydu. 2004 olimpiyatlarından atletizmin ana vatanı Yunanistan'dan şampiyonlukla döneceğine inanıyorum. Şahsım, hükümet ve vatandaşlarım adına onu tebrik ediyorum ve tüm ekibe teşekkür ediyorum" ifadelerini kullandı. 
   
   Yurdadön Kötü koşmadı    ATLETİZM Federasyonu Başkanı Mehmet Yurdadön, "Dünya ikinciliği de büyük başarı" yorumunu yaptı. Yurdadön, "Aslında Süreyya kötü koşmadı. Bu yarışı Rus ve Rumen sporcular yıllardır hedefliyordu. Kazanmak da var, kaybetmek de. Ancak Dünya ikinciliği de bugüne kadar Türkiye'nin yapamadığı bir başarı" diye konuştu. 
   AYHAN'IN stresten etkilenmiş olabileceğini de söyleyen Yurdadön, "Yarışma psikolojisi çok farklı. Bunu yarışmayan bilemez. Onu en iyi ben anlıyorum. Ama Türkiye olarak şampiyonluğa şartlanmıştık. Gönül isterdi ki Süreyya gibi yıldız bir atlet şampiyon olsun. Şimdi olimpiyatları bekleyeceğiz" ifadelerini kullandı. 
   
   Dünya şaşırdı    SÜREYYA Ayhan'ın, 1500 metre finalinde geçilmesi atletizm otoritelerini hayrete düşürdü. Fransa'nın "France 2" Televizyonu, sonucu sürpriz olarak yorumladı. Televizyonunun yorumcusu, Süreyya Ayhan'ın, yarışın kesin favorisi olarak görüldüğünü hatırlatarak, "Bu sonuç herkes için şaşırtıcı" dedi. Yorumcu, eleme turlarında ve finalde kesin ve kararlı bir tempoda koşan Ayhan'ın ikinciliğini "açıklanamaz" olarak değerlendirdi. 
   
   30 bin dolar kazandı    PARİS'TE ikinci olan Süreyya Ayhan organizasyondan 30 bin dolar yaklaşık 42 milyar lira kazandı. Milli atletimize Türkiye'de de yönetmelikler gereği 450 Cumhuriyet altını verilecek. Ayhan birinci gelseydi 600 Cumhuriyet altını alacaktı. Atletimize yarış sonrası bir ödül de Başbakan Tayyip Erdoğan'dan geldi. Erdoğan Şeref Tribünü'nde kutladığı Süreyya Ayhan'a altın bir kol saati hediye etti. 
   
   Sezer kutladı    Cumhurbaşkanı Ahmet Necdet Sezer, yarış sonrası telefonla Süreyya Ayhan'ı aradı ve "Dünya ikincisi olmanız, ulusumuzu gururlandırdı" dedi 
   CUMHURBAŞKANI Ahmet Necdet Sezer, Paris'te yapılan Dünya Atletizm Şampiyonası'nda ikinciliği kazanan Süreyya Ayhan'ı telefonla arayarak kutladı. Cumhurbaşkanlığı Basın Merkezi'nden yapılan açıklamaya göre Sezer, şunları söyledi "Elde ettiğiniz başarıdan büyük mutluluk duydum. 1500 metrede Avrupa Şampiyonluğu'nun ardından Dünya ikincisi de olmanız, ulusumuzu gururlandırmıştır." 
   
   
</TEXT>
</DOC>
