<DOC>
<DOCNO> 174236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/soneko17.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığ'da yeni bir bakır yatağı bulundu... 
</HEADLINE>
<TEXT>

     Elazığ'ın Sivrice ilçesi Uslu Köyü'nde, 2.7 milyon ton potansiyel rezerve sahip yeni bir bakır yatağı bulundu. 
     Enerji ve Tabii Kaynaklar Bakanlığı'ndan yapılan yazılı açıklamada, Maden Tetkik ve Arama Genel Müdürlüğü'nün iki yıl süren çalışmalarının sonuç verdiği belirtilirken, Uslu Köyü'nde önemli bir rezerve sahip bakır cevheri bulunduğu kaydedildi. 
     Açıklamada, MTA'nın ''Yukarı Fırat Havzası Maden Aramalar Projesi'' kapsamında 2000 yılından bu yana sürdürdüğü, bölgedeki bakır, kurşun, çinko, altın ve gümüş gibi madenleri araştırma çalışmasının, önceki günlerde ilk sonucunu verdiğine dikkat çekilirken, şunlar kaydedildi 
     ''MTA ekipleri, Elazığ ili Sivrice ilçesi Uslu köyü yakınlarındaki Gökdere adlı dere yatağındaki kumlarda, yüksek bakır değerlerinin bakır cevherinden kaynaklandığını belirleyerek, bölgede sondaja başladı. Yapılan sondajda, 52.9 metre kalınlığında bakır cevherine rastlandı. Bunun üzerine, ikinci ve üçüncü sondajlar gerçekleştirildi ve yapılan hesaplamlar sonucu, bölgede 2.7 milyon ton potansiyel bakır rezervinin bulunduğu ortaya çıktı. 
     MTA Genel Müdürü Ali Kemal Işıker, çalışmalarla ilgili olarak, bölgedeki sondajlara devam edildiğini, numunelerin Ankara'da incelendiğini, jeoloji, jeokimya ve jeofizik etüdlere ait verilerin birlikte değerlendirildiğini vurgularken, Uslu sahasında önemli bir bakır cevherinin tespit edildiğini bildirdi. 
     
</TEXT>
</DOC>
