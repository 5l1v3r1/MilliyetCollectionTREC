<DOC>
<DOCNO> 198791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/yazar/theper.html </URL>
<DATE> 2003/11/30/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Tüketici korunuyor 
</HEADLINE>
<TEXT>

   
   Dentam isimli bir firmadan diş hekimliği ünitesi satın aldım. Aldığımızda hemen kullanmadım, yaklaşık dört ay sonra kullanmaya başladığımda cihazın kompresörü yandı. Servis istedim, geldi ve hatalı kompresör kullanıldığını söyleyip değiştirdi. Ancak takılan parça bozuldu ve bu iş birkaç defa tekrar edildi. Elimde beş adet onarım raporum var, ancak dört tane daha olması lazım ama verilmedi. Neticeten bu üniteyi bugüne kadar kullanamadım. Arızanın varlığını kendileri de kabul ediyor, değiştireceklerini söylüyorlar ama değiştirmiyorlar. Bu safhada ne yapmam lazım 
   D. T. D. - İstanbul 
   
   Sizin anlattıklarınızdan iki türlü zararınızın olduğunu görüyorum. 
   Birinci zararınız, para verip aldığınız değerli bir ünite ayıplı çıkmış. Bir buçuk senedir defalarca onarıldığı halde çalışmıyor. Bu halde Tüketicinin Korunması Yasası dediğimiz 4077 sayılı yasa hükümlerinin uygulanması gerekiyor. Bu yasaya göre siz satış sözleşmesinin feshi ile paranın size iadesini talep edebilirsiniz. Bunu bir ihtarname ile satıcı şirkete bildirir, isteğinizi yerine getirmezlerse dava açabilirsiniz. Bu davalar tüketici mahkemelerinde açılır ve harca tabi değildir. Anlattığınız şartlar paranızın iadesine veya ünitenin değiştirileceğine karar verileceğini gösteriyor. 
   İkinci zararınız, bu üniteyi kullanamamaktan dolayı yoksun kaldığınız gelir kaybı. Bunu hesap ederek tazminini isteyebileceğiniz gibi bu malın ayıplı olmasından dolayı uğradığınız başkaca zararlar varsa onları da talep edebilirsiniz. 
   Tavsiyem, derhal talebinizi satıcı firmaya bildirip makul bir süre tanıyın, sürenin bitiminde talebiniz yerine getirilmedi ise derhal dava açarak hakkınızı dava yolu ile alın. 
   
      
   
   
</TEXT>
</DOC>
