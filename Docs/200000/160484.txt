<DOC>
<DOCNO> 160484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/yazar/congar.html </URL>
<DATE> 2003/06/02/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
AKP, TSK, ABD... 2 
</HEADLINE>
<TEXT>

     Velhasıl, Bush yönetiminin Ankara'ya "olumsuz" baktığını düşünerek, son ana dek "Acaba gitmesek mi" diye tereddüt gösteren TÜSİAD yöneticileri, Washington'a gelmekle, havayı bizzat solumakla ve ABD'li yetkilileri kendi kulaklarıyla dinlemekle son derece iyi yaptılar. 
     Bush yönetimi de bu görüşte. TÜSİAD'ın buluştuğu ABD'li yetkililerden biri, "Tereddüt ettiklerini duyunca çok şaşırmış ve mutlaka gelmeleri için teşvik etmiştim" diyor. Aynı yetkiliye göre, TÜSİAD'ın görüşmeleri sonrasında "vizyon gerekli" mesajı vermesi de, hedefi 12'den vuruyor. ABD'yi memnun eden şu sözler, TÜSİAD Başkanı Tuncay Özilhan'ın 
     "Türkiye'nin Ortadoğu'ya yönelik sağlıklı bir değerlendirme yapması ve proaktif ve somut girişimlerde bulunması önemli. Hükümetimizin, bu somut girişimlerin ne olacağını bir an önce şekillendirmesi ve Ortadoğu vizyonunu bilinçli bir şekilde ortaya koyması gerekiyor." 
     Bush yönetimi, gerçekten de AKP hükümetinin, böyle bir vizyon kapsamında, "terörizm, Yeni Irak, İsrail - Filistin barışı, Müslüman ülkelerde demokratikleşme" gibi konulardaki yaklaşımlarını sadece Washington'a ve diğer başkentlere değil, öncelikle Türk kamuoyuna anlatmasını bekliyor. Hükümetin "11 Eylül sonrası dünya ve bu dünyada Türkiye'nin yeri" konusundaki analizini, Türk halkıyla paylaşması isteniyor. Washington'da, Ankara'ya ilişkin soru işaretlerinin giderilmesinde, böyle bir girişimin "olmazsa olmaz" nitelik taşıyacağı bile söylenebilir. 
     Bununla birlikte, Dışişleri Bakanı Abdullah Gül'ün, ABD ile diyaloğun kopmadığından bahsetmesi ve TÜSİAD Başkanı'nın, Gül'ün ziyaret planına ilişkin bir soruya cevaben yaptığı "Yüksek seviyeden bir ziyaret şu anda faydalı değil" saptamasını eleştirmesi, ABD'li yetkililerce paylaşılan bir tutum. 
     Bir ABD'li diplomat, "Gül'ün gelmemesinin" önerilmesi konusunda, "Bu tavsiye, haklı bir tavsiye değil. Gül, ne zaman isterse gelebilir. Ne zaman telefon ederse, ABD Dışişleri Bakanı Colin Powell'ın karşısına mutlaka çıkacağı muhataplarından birisidir..." diye özellikle belirtiyor. 
     ABD ile diyalogda önemli bir adım, Dışişleri Müsteşarı Büyükelçi Uğur Ziyal'in birkaç erteleme sonrasında, nihayet haziranın üçüncü haftasında yapacağı ziyaretle atılacak. Bu ziyaret sonrasında, ikili ilişkilerde bir ısınma mümkün. Yeter ki AKP hükümeti, ABD'ye ve ABD'nin bölgemizdeki rolüne nasıl baktığı konusunda ABD'lilere söylediklerini, halka da söylemeye başlayabilsin. 
     
     Özkök'ün sağduyusu 
     Washington'ın Türkiye'ye nasıl baktığı konusu ise, bugünlerde iki başlıklı AKP hükümetine ilişkin soru işaretleri bir yanda, Türk Silahlı Kuvvetleri'ne ilişkin soru işaretleri diğer yanda... 
     TÜSİAD heyetinin bir üyesi, Washington ziyareti sonrasında şu yorumu yaptı "AKP hükümeti, Irak Savaşı öncesinde yaşananların faturasının, ABD tarafından, sadece Türk Genelkurmayı'na ve Çankaya'ya çıkartıldığını sanıyorsa yanılıyor. Son dönemde Washington'dan gelen mesajlar, AKP'nin eleştirilmediği izlenimi verdiyse, yanlış." Bu saptamaya, genel olarak katılmakla birlikte, ABD'li kafalardaki soruların, Irak Savaşı öncesine takılıp kalmadığı ve dünden çok, bugünü ve yarını ilgilendirdiği kanısındayım. Bence, fatura çıkartma derdinden ziyade, Türkiye'nin yöneliminden emin olamamanın kaygısındalar. 
     Böyle bir yön tayininin, Cumhurbaşkanı Ahmet Necdet Sezer'den gelmesini beklemeyen ABD'li yetkililer, bir yandan, AKP hükümetine "vizyon da vizyon" diye mesaj gönderirken, bir yandan da TSK'nın yüzünü, geleneklerine uygun biçimde "Batı'ya dönük" tuttuğundan, ordunun ABD ile ittifakına ve Avrupa Birliği hedefine "samimiyetle" sahip çıktığından emin olmak istiyorlar. 
     Bu çerçevede, Genelkurmay Başkanı Orgeneral Hilmi Özkök'ün 26 Mayıs'taki basın toplantısı, Washington'da çok önemsendi. Görüşebildiğim ABD'li kaynaklar, Özkök'ün asıl kritik mesajının "ordunun içine yönelik" olduğu fikrindeler. Genelkurmay Başkanı'nın, "Demokrasiye saygı, AB yolunda yürüme, yüzünü Batı'ya dönük tutma" mesajlarıyla, aslında Türk subaylarının bu konulardaki olası tereddütlerine karşı en "üst" düzeyde tavır aldığına inanıyorlar. Ancak Özkök'ün bu tavrı alma gereksinimi duymasının bile, ordu içindeki bazı tehlikeli arayışlara işaret ettiği, bizler kadar ABD'lilerin de kafasında. 
     Şu sözleri, geçen hafta bir ABD'li diplomattan dinledim 
     "Özkök'ün açıklamaları, ne kadar sağduyu sahibi bir komutan olduğunu yansıtıyor. Onunla diyaloglarımızda bu sağduyuyu ve demokrat tavrı her zaman takdir ettik." 
     
     Gül'ün mesajları 
     ABD'liler her ne kadar Genelkurmay Başkanı'nın, Irak Savaşı öncesinde Milli Güvenlik Kurulu'nda, Washington'la tam bir işbirliğinden yana ağırlık koymamasından yakınsalar da, Türkiye'nin iç dinamikleri açısından, Özkök'ün bu dönemde, bu konumda olmasını yine de bir "şans" sayıyorlar. 
     Geçen hafta bu sütunda yazmıştım aynen yineliyorum 
     "ABD, Türkiye'nin demokratik işleyişini sekteye uğratacak herhangi bir askeri girişim olasılığına sıcak bakmadığı gibi, açıkçası, AKP liderliğinin, bu aşamada, laikliği tehlikeye atan bir politika izlediğine de inanmıyor." 
     Bu fikri sürdürelim 
     Washington, "Genelkurmay Başkanı'nın AKP'ye fazla hoşgörü gösterdiği" yönündeki eleştirileri "anlamsız" buluyor. TSK'nın da, hükümet ile birlikte ve şevkle, AB hedefine sahip çıktığını görmek istiyor. Özkök'ün bundan sonra vereceği mesajların da, bu açıdan çok önemli olacağına inanıyor. 
     Mesajlar deyince... ABD yönetimince takdir edilen bir konuşma, geçen hafta Abdullah Gül tarafından, Tahran'da yapıldı. 
     Gül'ün, İslam Konferansı Örgütü toplantısında "Önce kendi içişlerimize çekidüzen vermeliyiz" diyerek, "saydamlık, temel hak ve özgürlüklere saygı ve kadın - erkek eşitliği" çağrısı yapması, Washington'da alkışlandı. Bir ABD'li diplomat, "Türkiye'nin önemi işte burada. Bu mesajları İKÖ'de başka kim verebilir ki Bir zamanlar ve daha kısıtlı düzeyde, eski Ürdün Kralı Hüseyin de böyle konuşmalar yapmıştı. Gül'ün sözlerinden memnuniyet duyduk" dedi bize. 
     Ancak Gül, Washington'ın bir başka beklentisini tam olarak karşılamış değil. Bu da, Ankara'nın Tahran'a, "terör ve nükleer silahlanma karşıtı" bir mesajı, çok daha yüksek sesli, çok daha vurgulu ve ısrarlı biçimde vermesi. 
     Unutmayın İran, Washington'ın radar ekranında... Tahran'ın nükleer silahtan ve terör örgütlerine kol kanat germekten vazgeçmesi, en az ABD kadar, Türkiye'nin çıkarını da ilgilendiriyor. 
     
     

</TEXT>
</DOC>
