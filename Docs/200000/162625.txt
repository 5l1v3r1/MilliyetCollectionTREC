<DOC>
<DOCNO> 162625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/yazar/altan.html </URL>
<DATE> 2003/06/12/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Öngörülemeyen gizli bir siklon... 
</HEADLINE>
<TEXT>

     Karşı damda kaç zamandır kuluçka yatan martının da, nihayet yavruları çıktı. Kuluçkalık bize bir hayli uzun göründüğü için yumurtalar bozulmuş olmalı, yavrular galiba çıkmayacak, diye düşünmüştük... 
     Martı yavruları, yumruk kadar ufacık ufacık şeyler henüz pek kıpırdayamıyorlar. Erkeğiyle birlikte nasıl bir özveriyle bakıyor anneleri onlara hem besliyor, hem de bıkmadan usanmadan gölgede tutmaya çalışıyor yavrularını. 
     Bazen kötü niyetli birkaç karga göründüğünde, bütün martı kolonisi, hep birlikte kovalıyorlar kargaları... 
     
     Avrupa Birliği için, 6. uyum paketi de, hükümetten geçti, Meclis'e sevk ediliyor. 
     Bir yandan da Ege'de, Yunanlılarla askeri yeni bir gerginlikten söz ediliyor. 
     Ne diyorsunuz, önümüzdeki yıl, Avrupa Birliği üyeliği için Türkiye ile de müzakereler başlayabilecek mi 
     Başlasa bile, en az on yıl sürer, diyorlar müzakereler kimbilir belki de daha fazla... 
     On yıl sonra Türkiye'de de, dünyada da ne tür değişiklikler olacağını öngörebilecek bir tek kişi var mı acaba yeryüzünde 
     Şimdilerde moda gün bu gün, saat bu saat, biz işimize bakalım, pragmatizmi... 
     Ama yine de, su olup olmadığını incelemek üzere iki robot gönderildi Mars'a... 
     
     Bir yanda Başkan Bush'un, İran'la Suriye üstündeki baskıları artıracağından söz ediliyor. 
     Uzmanlara göre Türkiye'nin durumu da kritikmiş. 
     Bir yandan da Meclis'te, Yolsuzluk Komisyonu'nun incelediği dosyalar... 
     Ve tam yoksulluk çizgisiyle, yoksulluk çizgisinin altında milyonlar... 
     Başbakan Tayyip Bey, bürokrasinin oligarşik yapısından yakınıyor. 
     Her on kişide bir kişi ise, hala alfabesizmiş. Okuryazar olanların da, bu olanaklarından ne kadar yararlanma gereğini duyduklarını Tanrı bilir. 
     
     Vaktiyle ressam İbrahim Çallı ile Edip Hakkı, İş Bankası'na tablo satmak için Ankara'ya gelirlerdi. 
     Ressamlarımız da vardı, çoksesli müzik bestecilerimiz de, tiyatrocularımız da, opera sanatçılarımız da, yazarlarımız da... 
     Ama iktidarlar ve dolayısıyla resmi kurumlardan başka piyasaları pek yoktu... 
     O nedenle de özellikle yazarların ve ressamların Ankara'yla iyi geçinenleri ihya, ters düşenleri de imha edilirdi. 
     İbrahim Çallı ile Edip Hakkı, Ankara'ya geldiklerinde, rakıya öğleden başlardık Karpiç'te... 
     Edip Hakkı'nın, çevresinden edindiği izlenimlere göre yaptığı kestirme bir hayat özeti vardı 
     - Herkes kıçını uyduracak bir yer arıyor, derdi. 
     
     Temel kaynak genellikle Ankara idi. Devlet bankaları da, Hazine arazileri de, iktidar siyasetçilerinin egemenliği altındaydı. 
     1950'de iktidar değiştikten sonra, Ankara'ya gelip, Ankara Palas'a demir atan kişi ve heyetlerin niteliği de değişmişti. Kasabalar ön plana çıkmaya başlamşıtı. 
     Zaman ve zemine uygun olarak neler ve neler konuşulmazdı ki Ankara Palas'ın salonlarında. 
     Edip Hakkı'nın hayat özeti taşrayı da, daha genişliğine kapsamaya başlamıştı 
     - Herkes kıçını uyduracak bir yer arıyordu. 
     
     Bugün durum daha değişik mi dersiniz 
     Tayyip Bey, Hazine'den geçinenler takımının, oligarşisinden yakınıyor. Bir yanda kafadan kafaya değişen "ulusal çıkarlar" edebiyatı, bir yanda Meclis'te yolsuzluk dosyaları... 
     Türkiye, gitgide hızlanan bir küreselleşmeyle, bir saydamlaşmanın dışında kalabilir mi 
     Hadi 10 - 20 yıl daha direndi. 
     Sonra 
     Şimdiden öngörülemeyen, kimbilir ne değişiklikler olacak buralarda da... Enseyi karartmayın, hele sevdiğiniz bir mesleğiniz de varsa... 
     Ve bunların hiçbiri, damdaki martıların umurunda bile değil... 
     
     

</TEXT>
</DOC>
