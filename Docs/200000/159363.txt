<DOC>
<DOCNO> 159363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/magazin/mag01.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek adres İstanbul 
</HEADLINE>
<TEXT>

Birincilik nedeniyle gelecek yılın Eurovision yarışmasına ev sahipliği yapacak Türkiye'de mecburi istikamet İstanbul. Yarışma için üç yer düşünülüyor... 
     Ali'ce 
Ali Eyüboğlu 

     Türkiye'nin 28 yıllık Eurovision hasretine son veren Sertab Erener'in zafer turları sürerken, 2004'te yarışmanın yapılacağı yerin arayışları başladı bile. Bu yılki yarışmanın bütçesi 11 milyon dolardı. 
     2004'te Türkiye'de yapılacak yarışma iki aşamalı olacağı ve 40 ülke katılacağı için bütçe daha da büyüyecek. Letonya'da ilk 15'e giren ülkeler direkt, diğer 11 ülke ise Avrupa Yayın Birliği'ne üye 14 ülkeyle birlikte ön elemeye katılacak. Burada ilk 10'a girenler, bir gece sonraki finalde yarışma hakkını elde edecek. 
     
     1 koyup 3 alacağız 
     Yarışma, Türkiye'nin tanıtımı için müthiş bir fırsat yaratacak. Yapılan hesaplar, 26 ülkedeki canlı yayında bir şarkı süresi kadar reklam bedelinin 32 milyon dolar civarında olduğunu ortaya koyuyor. 
     Organizasyon giderlerinin bir kısmını Eurovision karşılayacak. TRT, dolayısıyla da Türkiye, 7 - 8 milyon dolar harcayıp birkaç yüz milyon dolarlık bir tanıtım yapacak. 
     Şu günlerde yarışmanın Türkiye'de nerede yapılacağı merak ediliyor. Bu konudaki kararı ev sahibi TRT verecek. TRT de malum bir süreden beri vek leten yönetiliyor. "Vekil"ler, asılları gelmeden Eurovision'un nerede yapılacağının kararını vermek istemiyor. 
     
     Karar TRT yönetiminin 
     TRT yöneticileri, yaptıkları durum değerlendirmesinde Antalya'dan gelen tekliflere, turizm cennetinin mayıs ayında bile yağmur alıyor olması nedeniyle "Açıkhava yarışmayı riske atar" diye sıcak bakmıyor. TRT'ciler, "Eurovision için şimdilik tek bir adres görünüyor, o da İstanbul" diyor. 
     İstanbul'da da Eurovision'un yapılacağı salon sınırlı. Çünkü Eurovision için, birkaç bin kişi alan salon, dev bir sahne, onlarca kulis odası gerekiyor. TRT'ciler, İstanbul'daki üç yer üzerinde duruyor. 
     Bunlardan biri Mydonose Showland, biri Abdi İpekçi Spor Salonu, bir diğeri de Ataköy'de Olimpiyat için yapılan spor salonu. TRT yönetimi buraya karar verirse, 2004'ün mayıs ayına kadar bu salon yetiştirilecek. 
     

</TEXT>
</DOC>
