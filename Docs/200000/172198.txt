<DOC>
<DOCNO> 172198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/sontur22.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıkıma, komşu kadının bıçaklı tepkisi... 
</HEADLINE>
<TEXT>

     Bursa'da kaçak yapıldığı belirlenen evin yıkımı sırasında, elinde bıçakla dozere doğru koşmaya başlayan komşu kadın, polislerce etkisiz hale getirildi. 
     Merkez Osmangazi Belediyesi ekipleri, kaçak yapıldığı belirlenen Veyselkarani ve Altınova mahallelerinde 3 işyeri ile Küçükbalıklı Mahallesi'ndeki bir evin yıkımı için sabah saatlerinde, Çevik Kuvvet Şube Müdürlüğü'ne bağlı polislerin yoğun güvenlik önlemleri altında bu mahallelere geldiler. 
     Ekipler, önce Veysel Karani Mahallesi'nde yan yana inşaat halinde bulunan atölyeleri yıktılar. Sahiplerinin işyerlerinde bulunmadığı sırada yapılan yıkım olaysız sona erdi. 
     Ekipler, daha sonra Küçükbalıklı Mahallesi'ne bulunan Şaban Aydın'a ait tek katlı evin yıkımına geçtiler. Yıkım sırasında evsahibinin eşi sinir krizi geçirdi. Bu sırada, bir süre önce de kendi evi yıkılan komşuları Hayriye Kaya, eline bıçak alarak dozere doğru koşmaya başladı. Polislerce etkisiz hale getirilen Kaya, sakinleştikten sonra, ''Komşumun evini, benim evim gibi yıkıyorlar. Ben üç ay boyunca çadırda yaşadım. Bu garibanlar evsiz ne yapacak. Bir an kendi yaşadıklarım aklıma gelince dayanamadım'' dedi. 
     Polisler, Hayriye Kaya'yı sakinleştikten sonra serbest bıraktı. 
     Evsahibi Şaban Aydın ise evin arsasının kendisine ait olduğunu, tapusunun bulunduğunu belirterek, ''İnşaat ruhsatı almaya paramız yok. Bizim gibi imkanı olmayanlar, nerede yaşayacak bu ülkede'' diye konuştu. 
     Ekipler, son olarak Altınova Mahallesi'nde bulunan Hasan Ballı'ya ait atölyenin yıkımına geçtiler. Atölyenin tebligat yapıldığı halde boşaltılmadığını gören ekipler, işyeri sahibine atölyenin boşaltılması için ek süre verdiler. 
     
</TEXT>
</DOC>
