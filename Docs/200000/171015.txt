<DOC>
<DOCNO> 171015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sontur29.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulaştırma Bakanı "İddialar beni yıpratmaya yönelik" 
</HEADLINE>
<TEXT>

     Ulaştırma Bakanı Binali Yıldırım, hakkındaki iddiaların ''asılsız ve kendisini yıpratmaya yönelik olduğunu'' söyledi. 
     Alınan bilgiye göre, AK Parti TBMM Grup toplantısının basına kapalı bölümünde konuşan Yıldırım, hakkındaki iddiaları yanıtladı. Belediyedeki görevinden ayrıldıktan sonra denizcilik sektöründe faaliyet gösteren bir şirketi olduğunu anlatan Yıldırım, milletvekili seçildikten sonra bu şirketi oğluna devrettiğini belirtti. 
     Özelleştirme İdaresi'ne ait olan feribotun alınmasında bakanlığının bir etkisi olmadığını kaydeden Yıldırım, ''Kiralanan feribot uzun süreden beri bir limanda boş yatıyordu. Milyonlarca dolara kiralandı ve 74 günde devletin Hazinesine 900 bin dolar kazanç sağladı'' dedi. 
     Feribotun ihalesiyle ilgili bir prosedür hatası olmadığına işaret eden Yıldırım, ''İddialar asılsızdır ve beni yıpratmaya yöneliktir'' dedi. 
     
     ''NEREDEN BİLELİM'' 
     İzmit Büyükşehir Belediyesi Kentsel ve Endüstriyel Su Temin Projesi ile ilgili iddiaların araştırılması amacıyla kurulan Meclis Araştırma Komisyonu Başkanı AK Parti Kocaeli Milletvekili Muzaffer Baştopçu ise 4 komisyon üyesi ile birlikte ''İstanbul'daki konaklama ücretlerinin müteahhitler tarafından ödenmesi'' konusunda Gruba bilgi verdi. 
     Komisyon'un Raporu hakkında milletvekillerini bilgilendiren Baştopçu, ''Biz İSKİ'nin davetlisi olarak İstanbul'a gittik. Orada misafir olarak bulunurken, otel faturalarımızın kim tarafından ödendiğini nereden bilelim'' dedi. 
     Baştopçu, Komisyon'un önemli bir çalışmayı ortaya koyduğunu belirterek, ''iddiaların bunu gölgeleyemeyeceğini'' savundu. 
     
</TEXT>
</DOC>
