<DOC>
<DOCNO> 188848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/sonspo28.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor 2 - Villareal 3 
</HEADLINE>
<TEXT>

     Trabzonspor, UEFA Kupası 1. tur rövanş maçında, İspanya'nın Villarreal takımına kendi sahasında 3-2 yenildi. İspanya'da yapılan ilk maçta rakibiyle 0-0 berabere kalan Trabzonspor, bu yenilgiyle kupaya veda etti. 
     
     İlk yarı 

     İlk maçta deplasmanda aldığı 0-0'lık sonuçla sahasında Villarreal karşısına çıkan Trabzonspor, ilk yarıda 4'lü savunma ile savunma güvenliğini elden bırakmamaya çalışırken, ender geliştirdiği ataklarla rakip kalede gol aradı. 
     Villarreal karşısında Mehmet Yılmaz ile girdiği gol pozisyonunu değerlendiremeyen bordo-mavili takım, gol ümidini ikinci yarıya taşıdı. 
     17. dakikada Gökdeniz'in ceza alanı dışından sert vuruşunda top üstten auta gitti. 
     27. dakikada Mehmet Yılmaz'ın pasında sağ çaprazda rakiplerinden sıyrılarak ceza alanına giren Romaschenko'nun yerden vuruşunda savunmaya çarpan top, az farkla kornere gitti. 
     32. dakikada Rıquelme'nin soldan kullandığı köşe vuruşunda kaleci Hasan'ın uzaklaştıramadığı top, ceza yayı üzerindeki Guayre'nin önüne düştü. Bu futbolcunun şutunda top savunmadan döndü. 
     34. dakikada Romaschenko'nun ceza alanı dışından kullandığı serbest vuruşta top, direğin az farkla üzerinden auta gitti. 
     35. dakikada Hüseyin'den kaptığı topla sağdan ceza alanına giren Guayre'nin, Oumar'ın müdahalesine rağmen yatarak yaptığı vuruşta top az farkla yandan auta gitti. 
     39. dakikada Trabzonspor mutlak bir gol pozisyonunu değerlendiremedi. Bu dakikada Fatih'in pasıyla buluşan Mehmet Yılmaz'ın yakın mesafeden arka arkaya yaptığı iki vuruşta, kaleci Reina topa müdahale etti. Boşta kalan topu savunma taca gönderdi. 
     45. dakikada Victor'un ceza alanı dışından vuruşunda kaleci Hasan topun sahibi oldu. 
     Karşılaşmanın ilk yarısı 0-0 beraberlikle sonuçlandı. 
     
     İkinci yarı 

     48. dakikada Roger'in sağdan ortaladığı topa, ceza alanı içinde iyi yükselen Ballesteros kafayı vurdu. Kaleci Hasan topun sahibi oldu. 
     51. dakikada Gökdeniz'in sağ taraftan ortaladığı topa, uygun durumda bulunan Fatih, yakın mesafeden dokunamadı. Meşin yuvarlağı kaleci Reina uzaklaştırdı. 
     57. dakikada Jose Mari'nin soldan ortasında, D'Hane'nin ters vuruşunda kaleci Hasan'ı geçen top direğe çarparak oyun alanına döndü. 
     61. dakikada Guayre'nin sağdan ortaladığı topu, cezaalanı içindeki Anderson kafayla kaleci Hasan'ın sağından filelere gönderdi 0-1 
     66. dakikada soldan ceza alanına giren Riquelme'nin yerden pasında, uygun durumdaki Jose Mari topu yerden filelere gönderdi 0-2 
     70. dakikada son çizgiye kadar inen Guayre'nin çıkardığı topa Anderson vurdu. Meşin yuvarlak üsten auta gitti. 
     72. dakikada Augustine'nin sağdan ortaladığı topla ceza alanı içinde buluşan Fatih, pasını Gökdeniz'e aktardı. Gökdeniz'in vuruşunda top filelere gitti 1-2 
     80. dakikada Erdinç'in kafayla indirdiği topu, Augustine yakın mesafeden kötü bir vuruşla auta gönderdi. 
     82. dakikada Gökdeniz'in sağdan pasında, Augustin'in arkaya bıraktığı topu Fatih önünde buldu. Bu futbolcuda yerden bir vuruşla meşin yuvarlağı filelere gönderdi 2-2 
     90. dakikada savunma oyuncularının hatasıyla gelişen Villarreal atağında, bir anda topu önünde bulan Jose Mari ceza alanına girerek, kaleci Hasan ile karşı karşıya kaldığı pozisyonda topu filelere gönderdi 2-3 
     Trabzonspor'u 3-2 yenen Villarreal 2. tura yükseldi. 
     
</TEXT>
</DOC>
