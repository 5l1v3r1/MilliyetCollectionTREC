<DOC>
<DOCNO> 194601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sonspo09.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Vestel'de açık ara liderlik keyfi 
</HEADLINE>
<TEXT>

     İkinci Futbol Ligi A Kategorisi ekiplerinden Vestel Manisaspor'un teknik direktörü Mustafa Denizli, en yakın rakibipleriyle olan puan farkını 5'e çıkardıklarını belirterek, yakaladıkları avantajı korumak istediklerini söyledi. 
     Mustafa Denizli, yaptığı açıklamada, İstanbul Büyükşehir Belediyespor'un deplasmanda iyi sonuçlar alan bir ekip olduğunu ve karşılaşmada zaman zaman sıkıntı yaşadıklarını belirtti. Karşılaşmadan galibiyetle ayrılmalarının da önemli olduğunu söyleyen Denizli, ''Oyunda zaman zaman düşüncemizin altında bir grafik gerçekleşse de bu şartlarda kazanmasını bilmek önemli'' dedi. 
     Alınan sonuçlarla Türk Telekomspor ile olan puan farkını 5'e çıkardıklarını belirten Denizli, ''Yakaladığımız puan avantajını kaybetmek istemiyoruz. Özellikle dış sahalarda aldığımız sonuçlarla puan farkını artıracağımızı düşünüyorum'' diye konuştu. 
     Kulüp Başkanı Cengiz Ergün ise karşılaşmanın oldukça stresli geçtiğini belirtti. Ergün, galibiyeti doğum günü nedeniyle Mustafa Denizli'ye armağan ettiklerini söyledi. 
     
</TEXT>
</DOC>
