<DOC>
<DOCNO> 186504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/ekonomi/aeko.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar'da ödemelere 2004'te başlanacak 
</HEADLINE>
<TEXT>

   3 Temmuz'da Fon yönetimine geçen İmar Bankası'nın mudilerine yapılacak ödemelerin en erken 2004'te başlayacağı belirtiliyor 
      KADİFE ŞAHİN 
   
   Yüzbinlerce İmar Bankası mudisi, hükümet ve Bankacılık Düzenleme ve Denetleme Kurumu'ndan BDDK mevduatlarının ödenmesi ile ilgili 'resmi açıklama' beklerken, hükümete yakın kaynaklardan edinilen bilgilere göre bu yıl içinde ödeme yapılması düşünülmüyor. Kamu Bankaları Ortak Yönetim Kurulu Başkanı Zeki Sayın da "Ödemelerin karşılığı verilirse Ziraat Bankası üzerine düşen görevi yerine getirir" dedi. 
   Hazine, BDDK'nın verdiği rapor çerçevesinde, bono ödemeleri hariç ortaya çıkan 8.5 katrilyonluk mevduat faturası için kaynak ararken, ödemelerin en erken yılbaşından sonra yapılacağı vurgulanıyor. Hazine'nin İmar Bankası'na ilişkin çalışmalarını yakın zamanda tamamlayacağını belirten bir BDDK yetkilisi, ödemelerle ilgili kararın BDDK'ya değil, Bakanlar Kurulu'na bağlı olduğunu söyledi. Başbakan Tayyip Erdoğan ise hafta içinde bir televizyon kanalına verdiği röportajda ödeme tarihi hakkında "BDDK karar verecek" demişti. 
   İmarzedelere yapılacak ödemeler konusunda Ziraat Bankası'nın üstleneceği görev hakkında bilgisine başvurduğumuz Kamu Bankaları Ortak Yönetim Kurulu Başkanı Zeki Sayın ise henüz resmi bir isteğin kendisine iletilmediğini söyledi. Ziraat Bankası'nın görev alabileceğini belirten Sayın, "Bize bu ödemelerin karşılığı verilirse elbette banka üzerine düşen görevi yerine getirir" dedi. 
   Aktarılacak mevduat hesaplarının büyük kısmının bankada tutulmasını beklediklerini belirten Sayın, "Ancak isteyen mudiye parasını öderiz" şeklinde konuştu. 
   Bilindiği gibi BDDK, daha önce Hazine'ye verdiği raporda mevduat ödemeleri için çeşitli seçenekler sunmuş, nakit ödemelerin 15 milyar TL olmasını, geri kalan büyük tutarlı hesapların ise vadelere bağlanmasını önermişti. 
   Bu arada Devlet Bakanı Ali Babacan da, "Boyutu çok büyük. Kesin rakamın ödeme planı ile birlikte açıklanacak. Ödemeler birkaç senelik zamana yayılacak" dedi. 
   
   
</TEXT>
</DOC>
