<DOC>
<DOCNO> 179023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sontur31.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Öcalan'a check-up isteği.. 
</HEADLINE>
<TEXT>

     Asrın Hukuk Bürosu avukatları ve terör örgütünün elebaşı Abdullah Öcalan'ın kardeşi Mehmet Öcalan, bağımsız doktorlardan oluşacak bir kurulun, Öcalan'a check-up yapmasını istediler. 
     Asrın Hukuk Bürosu avukatlarından Doğan Erbaş ve Baran Doğan ile Öcalan'ın kardeşi Mehmet Öcalan, İHD Genel Merkezi'nde basın toplantısı düzenlediler. 
     Erbaş, Öcalan'ın sağlık problemlerinin çözümü için başta Adalet Bakanlığı olmak üzere ilgili tüm kurumlara başvuruda bulunduklarını, ancak tatmin edici bir yanıt alamadıklarını söyledi. Erbaş, Ak Parti ve CHP'den randevu taleplerine yanıt verilmediğini ifade etti. 
     Öcalan'ın sağlık sorunları çözmek için bağımsız hekimlerden oluşacak bir kurulun adaya giderek check-up yapmasını istediklerini anlatan Erbaş, yapılacak kapsamlı tetkik ve kontroller sonunda, Öcalan'ın fiziksel durumunun İmralı Adası'nda kalıp kalamayacağına uygun olup olmadığının da kamuoyuna açıklanması gerektiğini kaydetti. 
     Öcalan'ın rahatsızlığının ne olduğunun sorulması üzerine Erbaş, birkaç rahatsızlığı bulunduğunu, esas rahatsızlığının ise solunum yollarında olduğunu anlattı. 
     Erbaş, bağımsız hekimler kurulunun yapacağı kapsamlı kontrol sonunda, ''sağlık koşulları iyi, burada kalmasında sakınca yok'' şeklinde rapor verilmesi durumunda, bunu saygıyla karşılayacaklarını ifade etti. Erbaş, Avrupa İşkenceyi Önleme Komitesi'ne başvurduklarını, hukuki çerçevede ne yapılması gerekiyorsa onu yapacaklarını söyledi. 
     İHD Genel Başkanı Hüsnü Öndül de Öcalan'ın kardeşi ve avukatları tarafından kendilerine yapılan başvurular üzerine, Öcalan'ın sağlık sorunlarının çözümü için Adalet Bakanlığı, TBMM ve Dışişleri Bakanlığı'na ilgililerin dilekçelerini ilettiklerini kaydetti. 
     
</TEXT>
</DOC>
