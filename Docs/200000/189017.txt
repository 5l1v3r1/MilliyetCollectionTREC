<DOC>
<DOCNO> 189017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sondun41.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Türkiye'nin Kıbrıs'tan asker çekme olasılığını görmüyorum 
</HEADLINE>
<TEXT>

     KKTC Cumhurbaşkanı Rauf Denktaş, şimdiki durumda Türkiye'nin Kıbrıs'tan asker çekme olasılığını görmediğini söyledi. 
     Cumhurbaşkanı Denktaş, seminer amacıyla KKTC'de bulunan Marmara ve Boğazlar Belediyeler Birliği heyetini kabulü sırasında, bir gazetecinin, ''Rum-Yunan basınında Türkiye'nin Kıbrıs'tan 5-6 bin asker çekeceği'' yolunda iddialar yer aldığını anımsatarak, iddialarla ilgili görüşlerini sorması üzerine, ''Türkiye'nin asker göndermesi veya asker çekmesinin, Türkiye'nin vereceği bir karar oluğunu'' söyledi. 
     ''Bunun içteki duruma bağlı olduğunu ve bu tür yayınların kendileri için fazla bir şey ifade etmediğini'' kaydeden Denktaş, ''Oluncaya kadar biz inanmayız'' dedi. 
     ''Böyle bir olasılık var mı '' sorusuna karşılık ''Bilmiyorum'' diyen Cumhurbaşkanı Denktaş, şöyle devam etti 
     ''Böyle bir olasılık ben görmüyorum, şimdiki durumda. Rum tarafı mütemadiyen silahlanıyor. Son askeri tatbikatların yapılmaması konusunda Türkiye ile Yunanistan arasında bir anlaşma oldu biliyorsunuz. Bu biraz yumuşamayı gösterir, iyi bir şeydir. Dolayısıyla bunun arkasında başka bir şey var mı yok mu bilmiyoruz.'' 
     
     ''TÜRKİYE'NİN HAKLARI KALICI'' 

     Türkiye'nin Kıbrıs üzerindeki stratejik haklarının daimi ve kalıcı olduğunu vurgulayan Denktaş, ''Biz de burada daimi ve kalıcıyız'' dedi. 
     Kıbrıs üzerindeki Türk-Yunan dengesinin korunması gerektiğini, Rumların Avrupa Birliği'ne müracaatını bu dengeyi bozmak için olduğunu anlatan Cumhurbaşkanı Denktaş, ''Bizden de bunu bozabilmek için imzamızı istiyorlar. Biz vermedikçe de sinirleniyorlar. Bizi boy hedefi yaptılar'' diye konuştu. 
     
</TEXT>
</DOC>
