<DOC>
<DOCNO> 162603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/spor/spo05.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ŞİKEDE İLK PERDE 
</HEADLINE>
<TEXT>

Federasyonun oluşturduğu Şike Tahkik Kurulu ilk toplantısını yaptı, Diyarbakır - Elazığ maçı ve İstanbulsporlu oyuncuların, teşvik primi ile ilgili açıklamalarını mercek altına aldı 
     CEMAL ERSEN 

     Ara karar alındı 
     FUTBOL Federasyonu tarafından oluşturulan Şike Tahkik Kurulu, ilk toplantısını önceki gün Ankara'da gerçekleştirdi. Altay'ın, ligin son haftasında "şike" yapıldığı için düştüğü yolundaki resmi başvurusunu dikkate alan federasyon, Diyarbakır - Elazığ maçı ve İstanbulsporlu bazı futbolcuların medyada yer alan açıklamaları ile ilgili soruşturma başlattı. Federasyondan bağımsız 5 hukukçudan oluşan Şike Tahkik Kurulu da iddiaları değerlendirdi ve gerekli delil ve belgelerin toplanması yolunda ara karar aldı. 
     
     İfadeler toplanacak 
     KURUL, Diyarbakır - Elazığ maçının gözlemcileri Sadık Deda ve Galip Bitigen ile hakem Ali Aydın'ın raporlarını isterken, iki kulübün başkanları Mücahit Can ve Baki Aydın'dan ifade alınmasını kararlaştırdı. Diyarbakır Teknik Direktörü Ümit Kayıhan ile Elazığ'ın çalıştırıcısı Mitroviç de, görüşlerine başvurulacak isimler arasına dahil edildi. Ayrıca Kaptan Deniz'le birlikte 4 Diyarbakırlı futbolcunun ifadeleri istendi. Kurul bu maçın görüntülerini, iddiaları ve açıklamaları değerlendirecek. 
     
     Ulusoy'a bildirilecek 
     ŞİKE Tahkik Kurulu, Altay - İstanbulspor maçından sonra, ev sahibi oyuncuların Yarın gazetesinde yer alan ve Bursa'dan teşvik primi aldıklarını itiraf eden açıklamalarıyla ilgili belge hazırlanmasını da kararlaştırdı. Kurul, İstanbulsporlu Musa, Faruk ve Selçuk'un bu gazeteye verdiği demeçleri delil olarak kabul etti. Şike Tahkik Kurulu pazartesi günkü toplantıda yeniden durum değerlendirmesi yapacak ve gelecek hafta soruşturmayı bitirerek görüşünü Başkan Haluk Ulusoy'a bildirecek. 
     
'Kimseye acımam'      FUTBOL Federasyonu Başkanı Haluk Ulusoy, Şike Tahkik Kurulu'nun çalışmalarıyla ilgili "Bizim kimseden korkumuz yok" dedi. İstanbulsporlu futbolcuların açıklamalarını yazan muhabirden belge isteyen, ancak olumsuz yanıt alan Haluk Ulusoy, "Böyle bir belge varsa ve bunu da bir kanıt olarak bize sunarlarsa, bakalım Futbol Federasyonu korkak mı, değil mi herkes görecek. O takım küme düşüyor mu, düşmüyor mu hep beraber göreceğiz. Kanıtlar ortada olursa kimsenin gözünün yaşına bakmayız" ifadesini kullandı. 
     

</TEXT>
</DOC>
