<DOC>
<DOCNO> 181813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/siyaset/siy05.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu Mücadele edin 
</HEADLINE>
<TEXT>

      SEFA KARAHASAN Lefkoşa 

   
   Güney Kıbrıs Rum Kesimi'ni ziyaret eden Yunanistan Dışişleri Bakanı Yorgo Papandreu, temasları çerçevesinde bazı KKTC muhalefet partilerinin liderleriyle görüştü. Papandreu, AB dinamiklerinin ayağa kalktığını ve adada Annan Planı çerçevesinde bir çözümü arzuladıklarını söyledi. Ara bölgedeki Ledra Palas'ta yapılan görüşmeye Cumhuriyetçi Türk Partisi Genel Başkanı Mehmet Ali Talat, Barış ve Demokrasi Hareketi Genel Başkanı Mustafa Akıncı, Çözüm ve Avrupa Birliği Partisi Genel Başkanı Ali Erel ve bazı siyasiler katıldı. Papandreu toplantı öncesi yaptığı açıklamada, Kıbrıs'ta çözüm için Annan planı temelinde tarihi bir fırsat olduğunu kaydederek, "Ancak bu yönde siyasi irade gerekiyor" dedi. 
   Papandreu, "Çözüm için halklar arasında yeni bir dinamik gelişiyor. Bunlar olumlu işaretler. Arzumuz çözüm için olumlu yönde ilerlemek" diye konuştu. Yunanistan olarak Kıbrıslı Türkleri AB yurttaşı olarak görmek için ellerinden geleni yapacaklarını belirten Papandreu, "Ama siz de yardımcı olacaksınız. Mücadelenizi sürdüreceksiniz. Kıbrıslı Türklerle Kıbrıslı Rumlar artık ayrı yaşamak istemiyor. İkisinin gücü karşısında hiçbir güç duramaz, buna inanıyorum" açıklamasını yaptı. Papandreu ile yaklaşık yarım saat görüşen Kıbrıslı Türk siyasilerinden Talat, AB yolunda Yunanistan'ın Türkiye'yi desteklemesi gerektiğini vurguladıklarını söyledi. 
   
   
</TEXT>
</DOC>
