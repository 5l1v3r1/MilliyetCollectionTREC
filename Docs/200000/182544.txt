<DOC>
<DOCNO> 182544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/ekonomi/eko06.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoksullar, 'kibirli zenginleri' alt etti 
</HEADLINE>
<TEXT>

      
   Dünya Ticaret Örgütü DTÖ üyesi 146 ülkenin ticaret bakanlarının Meksika'nın Cancun kentinde düzenlediği konferans başarısızlıkla sonuçlandı. Bu sonuç, uluslararası ticareti liberalleştirme çabaları anti kapitalist protestocularca engellenen DTÖ'nün 1999 Seattle toplantısından bu yana uğradığı en büyük yenilgi olarak değerlendiriliyor. 
   Müzakerelerde başını Brezilya, Hindistan ve Çin'in çektiği gelişmekte olan 23 ülkeden oluşan koalisyonun direnç ve kararlılığı dikkat çekti. Gözlemciler, yıllardır ABD ve Avrupa Birliği'nin dayattığı elverişsiz anlaşmaları kabule zorlanan yoksul ülkelerin Cancun'daki dayanışmasının zenginlere karşı siyasi bir zafer anlamına geldiğini vurguladı. Yardım kuruluşları da sanayileşmiş ülkeleri Cancun'a, yoksulların taleplerini dikkate almadan kendi gündemlerini dayatmak üzere gitmekle suçladı. Britanya Katolik Denizaşırı Kalkınma Fonu'ndan yapılan açıklamada AB temsilcilerinin "kibirli ve yukarıdan bakan" tutumlarının başarısızlıkta önemli payı olduğu vurgulandı. 
   Cancun başarısızlığı, DTÖ'nün 2004 sonuna dek uluslararası ticareti daha da serbestleştirecek bir uluslararası anlaşmayı ülkelere kabul ettirme umudunu suya düşürdü. Bu konuların yeniden bürokratlara havale edileceği ve DTÖ'de yıllar sürecek teknik çalışmaların gerekeceği vurgulanıyor. 
   
   
</TEXT>
</DOC>
