<DOC>
<DOCNO> 176789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sonspo36.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor sarı karta 15 milyar lira verecek 
</HEADLINE>
<TEXT>

     Denizlispor Kulübü Yönetim Kurulu, yeni sezonda uygulayacakları ceza yönetmeliğini belirledi. 
     Denizlispor Kulübü Basın Sözcüsü Zorhan Sancar, yaptığı açıklamada, bu sezon başarıyı ödüllendirirken disiplinsizliğe göz yummayacaklarını, kurallara uymayan futbolculara 1 milyar lira ile 100 milyar lira arasında değişen para cezası ile kadro dışı bırakma gibi yaptırımlar uygulayacaklarını söyledi. 
     Hakeme itiraz eden oyuncuya 1 milyar ile 5 milyar lira arasında değişen bir para cezası vereceklerini kaydeden Sancar, sarı kart gören oyuncuya 2.5 ile 15 milyar, kırmızı kart gören oyuncuya ise 5 milyar ile 50 milyar lira arasında para cezası vereceklerini dile getirdi. 
     İzinsiz maça çıkmayan futbolcuya ise ilkinde 25, tekrarında ise 100 milyar lira para cezası uygulanacağını kaydeden Sancar, izinli günlerin dışında istenilen yerde bulunmayan oyunculara da ilk defada 500 milyon ile 5 milyar arasında değişen para cezası verileceğini, tekrarında ise bu rakamın 50 milyar liraya kadar yükselebileceğini kaydetti. 
     Denizlispor'da uygulamaya konulacak diğer cezalar ve miktarları ise şöyle 
     ''- İzinsiz antrenmana çıkmayan oyuncuya ilkinde 5, antrenmanı izinsiz bırakana 15, tekrarında 50 milyar lira. 
     - Kendi takımından oyuncu, kulüp personeli, rakip, taraftarlar, hakemler, teknik adam, yöneticiler ve medya mensuplarıyla tartışan oyuncuya 1, hakaret eden oyuncuya 3, üstüne yürümek, tutmak, çekmek ve vurmak gibi davranışlara da 10 milyar lira. Tekrarında bu rakam 10, 15 veya 50 milyar lira olarak uygulanacak. 
     - Kamp veya maç kadrosuna sözlü tepki gösterme 10, fiili tepki gösterme 20, izinsiz kenti terketme 50, maçta verilen direktifleri uygulamama 100 milyar lira. Tekrarında kadro dışı bırakma cezası verilecek. 
     - Kulübü, yöneticileri ve teknik adamları küçük düşürecek beyanlarda bulunan oyuncuya 30 milyar lira. 
     - İzinsiz medya mensuplarıyla görüşene 1 ile 10 milyar lira. 
     - Takım içinde gruplaşmak 10, potansiyel güç oluşturmak 20 milyar lira. 
     - Mazeretsiz antrenmana çıkmamak 5 ile 50, sakatken tedaviyi yaptırmayan oyuncuya da 10 ile 50 milyar lira. 
     - Seyircinin protestosuna el kol hareketiyle karşılık verilmesine 2.5 ile 15 milyar lira. 
     - Tesislerde içki içen, kumar oynayan, bar, pavyon ve gazino gibi yerlerde görünen oyuncuya 50 milyar lira. Tekrarında ise kadro dışı kalma cezası uygulanacak.'' 
     
</TEXT>
</DOC>
