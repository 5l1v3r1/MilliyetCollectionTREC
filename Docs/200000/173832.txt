<DOC>
<DOCNO> 173832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/guncel/gun02.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bucak'ın beraatına dur 
</HEADLINE>
<TEXT>

   İstanbul Cumhuriyet Başsavcılığı, Sedat Bucak hakkındaki 'Susurluk Davası' bağlantılı üç suçlamaya ilişkin ağır ceza mahkemesinin verdiği beraat ve erteleme kararlarının iptalini istedi 
      ESRA ALUS İstanbul 

   
   İstanbul Cumhuriyet Başsavcılığı, 3 Kasım seçimlerinde yeniden milletvekili olamayan Sedat Edip Bucak hakkında, "Susurluk Davası" bağlantılı üç suçlamaya ilişkin verilen beraat ve erteleme kararlarını temyiz etti. 
   Başsavcı Vekili Hasan Eker'in, Yargıtay Ceza Dairesi Başkanlığı'na gönderilmek üzere davanın görüldüğü İstanbul 2. Ağır Ceza Mahkemesi'ne verdiği temyiz başvurusunda, "Sanığa atfedilen ve TCK'nın 313 2-3 maddesinde tarif edilen suç işlemek için teşekkül oluşturmak suçu, bir tehlike suçu olup, sadece bu kasıtla teşekkül oluşturulmasının suçun oluşumu için yeterli olacağı açıktır" denildi. Ayrıca, "Özellikle 1996'da Susurluk'ta meydana gelen trafik kazasında ölen ve ölümleri nedeniyle haklarında dava açılamayan kişiler ile ilişkisinin sıradan bir dostluk ve arkadaşlık ilişkisine benzemediği, tüm dosya ve İstanbul 6 No'lu DGM'nin karar gerekçesinden açıktır" ifadesine yer verildi. Bucak'ın teşekkül ile irtibat halinde olduğuna dair yeterli delil bulunduğundan, verilen beraat ve erteleme kararlarının bozulması istendi. 
   
   Ertelenmişti 
   İstanbul 2. Ağır Ceza Mahkemesi 26 Haziran'da yapılan duruşmada, Bucak'ın, "cürüm işlemek için teşekkül oluşturmak" suçundan beraatına, hakkındaki "vahim nitelikli silah bulundurmak" ve "Abdullah Çatlı'nın yerini bildiği halde yetkili mercilere haber vermeyerek saklamak" suçlamalarına ilişkin davanın ise "4616 Sayılı şartla Salıverilme Kanunu" kapsamında kesin hükme bağlanmasının ertelenmesine karar vermişti. 
   
   
   
</TEXT>
</DOC>
