<DOC>
<DOCNO> 199036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/soneko37.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, hisse senedi ve tahvilde en çok kazandıran üçüncü ülke 
</HEADLINE>
<TEXT>

     Batı ekonomilerinin içine düştükleri durgunluk döneminde Türkiye, Polonya ve Rusya ile birlikte, hisse senedi ve tahvil borsasında en çok kazandıran 3 ülke arasında yer aldı. 
     Amerikan finans çevrelerinin gazetesi Wall Street Journal'de WSJ yayınlanan bir incelemeye göre, Türk senetlerinin getirisi 2003 yılında yüzde 25.6, 2004 yılında ise yüzde 12.6 olacak. Ortalaması yüzde 19.1'i bulan Türk kağıtları en çok kazandırma sıralamasında 3. sırada yer alıyor. 
     Listenin başındaki Polonya'da 2 yılda elde edilecek ortalama kazanç yüzde 39.6, Rusya'da kazanç oranı ise yüzde 34.2 olarak tahmin ediliyor. 
     Bu 3 ülkeyi sırasıyla Çek cumhuriyeti yüzde 13.4 , Hırvatistan yüzde 8.3 , Macaristan yüzde 7.2 ve Estonya yüzde 3.5 izliyor. 
     
     GÜVENLİ YATIRIM ORTAMI 
     WSJ'nin incelemesinde, ''gelirlerini katlamak isteyen yatırımcıların yüzlerini doğuya çevirmeleri'' tavsiye edilirken, ''önümüzdeki yıl batılı ülkelerde hisse senetlerinden sağlanacak kazançların bu yılki düzeyde olmayacakları'' vurgulandı. 
     ''En büyük fırsatların, mayıs ayında AB'ye tam üye olacak olan Macaristan, Polonya ve Çek cumhuriyetinde satılan seçkin hisse senetlerinde olduğuna'' da dikkat çeken WSJ, ''Bu ülkelerin AB'ye katılmaları ekonomik büyümeyi hızlandıracak ve daha güvenli bir yatırım ortamı yaratacak'' diye yazdı. 
     
</TEXT>
</DOC>
