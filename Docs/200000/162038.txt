<DOC>
<DOCNO> 162038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sonspo05.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Veysel Kapadokya'da evlendi 
</HEADLINE>
<TEXT>

     Gençlerbirliği'nin başarılı futbolcusu Veysel Cihan, yaşamını Kapadokya'da düzenenlenen düğün töreninde Güzin Yıldırım ile birleştirdi. 
     Veysel ve Güzin çifti, dün akşam Avanos İlçesi'ndeki Yıltok Otel'de düzenlenen düğünde, havai fişek gösterileri ve alkışlar arasında tören alanına çıktı. 
     Genç çiftin nikahını Avanos Belediye Başkanı Seyhan Duru kıyarken, şahitliklerini de Gençlerbirliği Kulüp Başkanı İlhan Cavcav ve teknik direktör Ersun Yanal yaptı. 
     Seyhan Duru'nun, Veysel'e, ''Bu nikahı Beşiktaş'a gol atmaman şartıyla kıyacağım'' demesi davetlileri güldürdü. 
     Nikahın ardından uzun süre dans eden Veysel ve Güzin çifti, mutluluklarını arkadaşları ve yakınlarıyla paylaştılar. 
     Düğün töreninde, Avanos Belediye Başkanı Seyhan Duru, Kapadokya'nın tanıtımına olan katkılarından dolayı İlhan Cavcav, Ersun Yanal ve Veysel Cihan'a plaket verdi. 
     
</TEXT>
</DOC>
