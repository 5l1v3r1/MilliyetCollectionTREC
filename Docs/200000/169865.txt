<DOC>
<DOCNO> 169865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sontur37.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Greenpeace uyardı, Novocerkask Türkiye'ye giremedi... 
</HEADLINE>
<TEXT>

     Greenpeace Toksik Atık Ticareti Kampanyası Sorumlusu Erdem Vardar, zehirli madde içeren Novoçerkask adlı Ukrayna bandıralı geminin, Dışişleri ile Çevre ve Orman bakanlıkları yetkililerini uyarmaları sonucu Türkiye'ye sokulmadığını bildirdi. 
     Greenpeace'den yapılan yazılı açıklamaya göre, geçtiğimiz hafta, Aliağa gemi söküm alanına getirilmekte olan ve büyük olasılıkla asbest ve PCB gibi zehirli maddeler içeren Novoçerkask adlı gemi, Türkiye karasularına girmeden geri gönderildi. 
     Greenpeace Toksik Atık Ticareti Kampanyası Sorumlusu Erdem Vardar, Dışişleri ile Çevre ve Orman bakanlıkları yetkililerini uyarmaları sonucu, zehirli madde içerdiği düşünülen 29 yaşındaki Novoçerkask adlı Ukrayna bandıralı geminin Türkiye karasularına giremediğini belirtti. 
     Vardar, Ukrayna bandıralı geminin İspanya'nın Vigo limanında terk edilmiş haldeyken MSK adlı Alman şirketi tarafından satın alınarak Türkiye'ye römorkörler ile çekilerek getirilmeye çalışıldığını ve gemide asbest ve diğer tehlikeli maddelerin bulunmasının yüksek bir olasılık olduğunu düşündüklerini ifade etti. 
     Türkiye'ye söküme gönderilen gemilerin çoğunluğunun Batı Avrupa denizcilik şirketlerine bağlı gemiler olduğunu kaydeden Vardar, ''İspanya ve diğer Avrupa ülkelerinin çöplüklerini Türkiye'ye göndermeleri, Aliağa halkını ve gemi söküm alanında çalışan işçileri zehirlemeleri ve çevreye zarar vermeleri kabul edilemez'' dedi. 
     Vardar, gemi söküm işinin Türkiye'de Avrupa'dan daha ucuza mal edildiğini, bunun ise Türkiye'de en temel güvenlik ve korunma önlemlerinin alınmamasından kaynaklandığını kaydetti. 
     
</TEXT>
</DOC>
