<DOC>
<DOCNO> 186025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/sonspo03.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Şampiyonlar Ligi'nde ilk deplasman galibiyetini aldı 
</HEADLINE>
<TEXT>

     Avrupa Şampiyonlar Ligi'nde İngiltere'nin Chelsea takımıyla karşılaşan Beşiktaş, hem Avrupa şampiyonlar Ligi'ndeki ilk deplasman hem de İngiliz takımlarına karşı ilk galibiyetini kazandı. 
     İngiliz ekipleriyle bugüne kadar 4 maç yapan Beşiktaş, bu karşılaşmalardan 2 yenilgi ve 2 de beraberlik alırken, 9 gol yiyip, sadece 1 gol atabilmişti. 
     Avrupa Şampiyon Kulüpler Kupası 1. turunda 1982-83 sezonunda Aston Villa ile eşleşen ''Kara Kartallar'', yaptığı 2 maçta da galibiyet yüzü göremedi. 
     İngiltere'deki ilk maçı 3-1 kaybeden Beşiktaş, rövanşta ise golsüz berabere kaldı ve elendi. Siyah-beyazlıların İngilizlere karşı tek golünü Mehmet Ekşi attı. 
     Siyah-beyazlılar, 2000-2001 sezonunda da Avrupa Şampiyonlar Ligi H Grubu'nda İngiltere'nin Leeds United takımıyla eşleşti. Leeds'teki maçı 6-0 kaybeden Beşiktaş, İstanbul'da rakibiyle golsüz berabere kaldı. 
     
     CHELSEA'NİN TÜRKLERLE 3. MAÇI 

     Beşiktaş'ın rakibi Chelsea ise 3. kez Türk takımları ile karşılaştı. 
     Daha önce 1999-2000 sezonunda Avrupa Şampiyonlar Ligi'nde Galatasaray ile eşleşen Chelsea, İstanbul'da 5-0, evinde de 1-0 kazandı. 
     İngiliz ekibi, Türk takımları ile yaptığı 3. karşılaşmada ise sahasında Beşiktaş'a 2-0 kaybetti. 

     
</TEXT>
</DOC>
