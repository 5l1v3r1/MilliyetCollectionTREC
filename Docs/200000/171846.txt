<DOC>
<DOCNO> 171846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/ekonomi/eko05.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek vergi için dava kampanyası 
</HEADLINE>
<TEXT>

   TÜKODER, herkesi ek vergilerin iptali için mahkemeye başvurmaya çağırarak, bu konuda ücretsiz danışmanlık hizmeti vereceğini açıkladı 
   İSTANBUL Milliyet 
   
   Tüketiciyi Koruma Derneği TÜKODER Genel Başkanı Mehmet Sevim, vatandaşlara, 'ek vergilere karşı mahkemelere başvurun' çağrısında bulundu. 
   Kadıköy'deki TÜKODER genel merkezi önünde basın açıklaması yapan Genel Başkan Sevim, her gelen hükümetin bütçe açıklarını kapatmak için bir defaya mahsus ifadesini kullanarak, ek vergilere sarıldığını söyledi. 
   
   'AKP sözünü tutmadı' 
   Tüketimden alınan vergilerin en adaletsiz vergiler olduğunu savunan Sevim, AKP'nin seçim öncesi bu vergileri indirmek için söz verdiğini, ancak hükümet olunca tüketiciyi tükenme noktasına getirdiğini öne sürdü. 
   Başta temel ürünler akaryakıt ve kamusal hizmetler olmak üzere KDV ve ÖTV'nin indirilmesini isteyen Sevim, vergi adaletsizliğine karşı kampanya başlattıklarını ve Türkiye genelindeki 52 şubelerinde demokratik tepkilerini ortaya koyacak etkinlikler gerçekleştireceklerini ifade etti. Özel iletişim ve özel işlem vergilerinin durdurulması için yargıya başvuracaklarını ifade eden Sevim, tüm vatandaşlara da ek vergilere karşı mahkemelere başvurun çağrısında bulundu. 
   Sevim, mahkemelere başvurmak isteyen vatandaşlara ücretsiz danışmanlık hizmeti vereceklerini de sözlerine ekledi. 
   Bu arada, Anayasa Mahkemesi'nin iptal kararının ardından, bütçedeki gelir hedefini tutturmak için yeni bir tasarı hazırlayan hükümet, yasa çıktıktan sonra araba alanlardan da ek vergi almayı öngörüyor. 
   
   
</TEXT>
</DOC>
