<DOC>
<DOCNO> 179670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/siyaset/siy04.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fischer, tanklara göz kırptı 
</HEADLINE>
<TEXT>

   Almanya Dışişleri Bakanı Josckha Fischer, AB için ciddi ve samimi çalışan Türkiye'ye silah satışı kısıtlamalarını gevşetebileceklerini söyledi... 
   İHSAN DÖRTKARDEŞ DHA 

   
   Almanya Dışişleri Bakanı Josckha Fischer Türkiye'nin Avrupa Birliği'ne üyelik yolunda ciddiyet ve samimiyetle çalıştığını belirterek silah satışı kısıtlamalarının gevşetilmesi üzerinde durduklarını söyledi. Fischer, hafta sonunda Frankfurter Allgemeine Zeitung gazetesine demeç veren Başbakan Recep Tayyip Erdoğan'ın 2004 sonunda AB üyelik müzakerelerine başlamayı hedefledikleri yönündeki sözlerine destek verdi. Fischer, ekonomi gazetesi Handelsblatt'a verdiği mülakatta Türkiye'nin çabalarını övdü. 
   
   Leopar tankları satılabilir 
   Türkiye'nin AB yolunda ciddi ve samimi çalıştığını, bu nedenle silah satışı kısıtlamalarını gevşetme fikri üzerinde durduklarını kaydeden Fischer, tank ihalelerine atıfta bulunarak, "Realiteler değiştikçe bizim de tutumumuzu gözden geçirmemiz normal" dedi. Alman ekonomi gazetesi de 2 bin Leopar - 2 tipi tankın Türkiye'ye satılabileceğini kaydetti. 
   
</TEXT>
</DOC>
