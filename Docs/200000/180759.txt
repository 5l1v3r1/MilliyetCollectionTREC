<DOC>
<DOCNO> 180759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/son/sontur12.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin ''Uzlaştırma Kurulu raporu gerekçeden yoksun'' 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Uzlaştırma Kurulu tarafından dün açıklanan raporun gerekçeden yoksun bir rapor olduğunu ifade ederek, ''Neden 2004'ün ilk altı ayı için yüzde 10, ikinci altı ayı için yüzde 8 zam önermektedir'' dedi. 
     Hak-İş'e bağlı Hizmet-İş sendikasının 9. Olağan Genel Kurulu'na katılan Şahin, burada gazetecilerin dün açıklanan Uzlaştırma Kurulu raporuna ilişkin sorularını yanıtladı. 
     Raporun açıklanmasının ardından önümüzdeki Perşembe günü saat 17.00'de sosyal taraflarla biraraya geleceğini bildiren Şahin, Uzlaştırma Kurulu üyelerine rapor çalışmalarından ötürü teşekkür etti. Raporunun gerekçeden yoksun olduğunu söyleyen Şahin, ''Neden 2004'ün ilk altı ayı için yüzde 10, ikinci altı ayı için yüzde 8 zam önermektedir. Bunun gerekçesi yoktur. Gerekçe diye aradığımız bir iki cümle vardır'' dedi. 
     Şahin, raporda önerilenlerin Türkiye'nin uyguladığı ekonomik istikrar programı ve kamu işçisine 2004 ile ilgili verilen zam göz önünde bulundurularak hazırlanmış diye bir değerlendirme yapılabileceğini anlatarak şöyle devam etti 
     ''Eğer bu gerekçeden hareket etseydik böyle bir sonuç olmazdı. O zaman kamu işçisine 2004 için yüzde 10 verdik, neden memura yüzde 18, bu kümülatif olarak yüzde 20'yi geçer. Bu dolayısıyla Uzlaştırma Kurulu'nun değerli üyelerinin Türkiye'nin 2004 yılıyla ilgili enflasyon hedefini ya bilmedikleri ya da göz ardı ettikleri anlaşılıyor. Biz 2004'le ilgili enflasyon hedefimizi yüzde 12 olarak öngördük. Yüzde 12'nin üzerinde vereceğimiz her zam bütçe dengelerini sarsacaktır. Bu sarsma memurlarımızı etkilemeyecek diyebilir miyiz Herkesi etkileyecek, çünkü ekonomik dengelerin bozulması yeniden enflasyonu körükler, yeniden faiz oranlarını yükseltir bundan hepimiz etkileniriz. Şu dönem hepimizin sorumlu davranacağı dönemdir.'' Şahin, işçi sendikalarının kamu toplu iş sözleşmesi görüşmelerinde sorumlu davrandıklarını ve bu nedenle kendilerine teşekkür ettiğini belirterek, ''Neden onlar mensuplarını düşünmüyorlar mı. Neden 2004 için 5 5'e razı oldular. Çünkü Türkiye'nin menfaatlerini kendi şahsi menfaatlerinin önüne koydular. Aynı duyarlılığı memur sendikalarından bekliyoruz. Uzlaştırma Kurulu üyelerinin de bu duyarlılığı göstermelerini beklerdim doğrusu'' diye konuştu. Uzlaştırma Kurulu tarafından hükümete önerilen rakamların hiçbir gerekçe olmaksızın yapılmış bir öneri olduğunu ve ekonomik istikrar programı dikkate alınmadan hazırlanmış bir öneri olduğunu söyleyen Şahin, ''Neden yüzde 10, neden yüzde 8 sorularının cevabı yoktur. Memur sendikaları bunu dahi yeterli bulmuyoruz diyorlarsa kuşkusuz kendileriyle ilgili bir mutabakat sağlamamız çok zor görünüyor'' dedi. 
     

     
</TEXT>
</DOC>
