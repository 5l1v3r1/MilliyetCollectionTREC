<DOC>
<DOCNO> 157650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sonspo07.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor şampiyonluk sarhoşu... 
</HEADLINE>
<TEXT>

     İkinci Lig A Kategorisi'nde, deplasmanda Sakaryaspor ile berabere kalarak ligin bitimine bir hafta kala Süper Lig'e çıkmayı garantileyen Konyaspor'da, şampiyonluğun sevinci yaşanıyor. 
     Teknik direktör Hüsnü Özkara, 2002-2003 futbol sezonunun başlamasına az bir zaman kala kurdukları takımla yola çıktıklarını ve şampiyonluk maratonunda çok zor günler geçirdiklerini söyledi. 
     Özellikle sezon açıldıktan sonra oynadıkları ilk 5 maçta oldukça zorlandıklarını belirten Özkara, birlik ve beraberlik içinde bütünleşerek bütün güçlüklerin üstesinden gelmeyi başardıklarını bildirdi. 
     Tamamına yakını yeni futbolculardan kurulu Konyaspor'un şampiyon olacağına inananlar kadar inanmayanların da bulunduğunu vurgulayan Özkara, son haftalara kadar yapılan tüm eleştirilere karşın hedeflerinden kopmadıklarını kaydetti. 
     Özkara, deplasmanda Sakaryaspor ile oynadıkları maçta ihtiyaçları olan 1 puana ulaştıklarını ve ligin bitmesine 1 hafta kala Süper Lig'i garantilediklerini vurgulayarak, ''Sezon boyunca verdiğimiz zorlu mücadele sonunda hak ettiğimiz noktaya ulaştık. Bütün olumsuzluklara karşın 10 yıl sonra gelen şampiyonluk, bizi oldukça mutlu etti'' diye konuştu. 
     Özkara, Sakaryaspor maçından sonra futbolcuların İstanbul'da düzenlenen yat turuna çıktığını belirterek, ''Takım, Perşembe gününe kadar izinli. Perşembe günü toplanarak çalışmalara başlayacağız. Son maçta büyük bir şölenle şampiyonluğumuzu kutlayacağız'' ifadelerini kullandı. 
     
</TEXT>
</DOC>
