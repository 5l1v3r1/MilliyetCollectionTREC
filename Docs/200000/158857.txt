<DOC>
<DOCNO> 158857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/soneko07.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fethiye esnafı turizm sezonuna hazır... 
</HEADLINE>
<TEXT>

     Turizm önemli merkezlerinden Fethiye'nin Esnaf ve Sanatkarlar Odası Başkanı Emin Yungucu, ilçe esnafı olarak yeni sezona hazırlandıklarını söyledi. 
     Yungucu, yaptığı açıklamada, turizm sezonunun sorunsuz bir şekilde geçirilmesi için çalışmalarını sürdürdüklerini ve bu çerçevede 22 meslek dalında toplantı yaptıklarını belirtti. 
     İşyerine fiyat listesini asmayan ve hanutçuluk yapan esnafın cezasının ağır olacağı kaydeden Yungucu, şöyle konuştu 
     ''Bu toplantılar sonucunda esnafın kendisini koruyacak, vatandaşı da zor durumda bırakmayacak şekilde fiyat listelerini kararlaştırdık ve onaya gönderdik. Fiyatlar esnafımızın istediği gibi oldu. Kaymakamın önderliğinde yapılan toplantılarda, her zaman ön plana çıkan hanutçuluk olmuştu. Valimiz de hanutçuluğa karşı çok duyarlı. Bu yıl hanutçuluğa son vereceğiz. Uymayan iş yeri sahiplerine cezai müeyyideler uygulanacak.'' Başta Kordon Boyu'nda olmak üzere seyyar satıcılara da izin verilmeyeceğini kaydeden Yungucu, ''Bu tür satıcılık yapan kişilerle de mücadelemiz yoğun olacak. Esnaf Odası'na bağlı iş yerlerinden bu kişileri dükkanlarına almamalarını istiyoruz. İkazlarına uymuyorlarsa da şikayet etsinler'' dedi. 
     Turizmin bel kemiği niteliğindeki ilçenin önemine dikkati çeken Yungucu, sözlerini şöyle tamamladı 
     ''Bu yıl fiyat listesini asmayan, sattığı ürünün üzerine etiketini yapıştırmayan ve müşterinin göreceği yere koymayan esnafımız, kesinlikle cezalandırılacaktır. Sık sık yapılacak denetimlerde istediğimiz kurallara uymayanlar zor durumda kalabilir. Biz bunu istemiyoruz ve oda olarak uyarıyoruz. Turizm sezonunun sorunsuz, kaliteli olmasını diliyoruz.'' 
     
</TEXT>
</DOC>
