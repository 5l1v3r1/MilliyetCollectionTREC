<DOC>
<DOCNO> 177736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/siyaset/siy03.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK'da hükümete iki soru 
</HEADLINE>
<TEXT>
   'Irak ve KADEK politikanız nedir ' 
   Toplantıda asker üyeler sivil üyelere "Eve Dönüş Yasası"nın yürürlüğe girmesinin ardından beklenen sonuçların alınamamasını hatırlattı .. 
   BARKIN ŞIK ANKARA 

   
   Milli Güvenlik Kurulu'nun MGK önceki günkü toplantısında, asker üyeler, sivil üyelere hükümetin Irak politikasıyla PKK KADEK konusunda nihai siyasi hedeflerinin ne olduğu sorularını yöneltti. 
   Cumhurbaşkanı Ahmet Necdet Sezer'in başkanlığındaki toplantıda, kurulun asker üyeleri kritik iki nokta üzerinde durdu. Askerler, hükümetten Irak ve PKK KADEK konusundaki politikalarını belirginleştirmesini istedi. Askerlerin Irak'la ilgili sorusunun yanıtı toplantının ardından yayımlanan basın bildirisine yansıdı. Bildiride, "Türkiye, Irak'taki istikrarsızlığın bir an önce sona ermesini ve bu ülkede kamu düzeninin yeniden kurulmasını öncelikli politika hedefi olarak görmekte" denildi. 
   
   Eve Dönüş'ten sonrası... 
   Askerler hükümet üyelerine PKK KADEK konusundaki nihai politik hedeflerinin ne olduğu sorusunu da yöneltti. Askerlerin bu merakının altında, hükümetin büyük önem verdiği Topluma Kazandırma Yasası'nın yürürlüğe girmesinin ardından beklenen sonuçların ele edilememiş olmasının yattığı belirtildi. Yasanın yürürlükte kalacağı 6 ayın sonunda, atılacak adımlar ve hazırlıklar açısından bu sorunun yanıtının önem taşıdığı kaydedildi. 
   
   Sezer yine uyardı 
   Toplantıda, Sezer, Irak'ta oluşturulacak istikrar gücüne asker desteği verilip verilmeyeceğine ilişkin siyasi kararın alınmadan vaatlerde bulunulmaması yönündeki uyarısını yineledi. Sezer, "Kararı alacak olan sizsiniz. Sorumluluk sizin. Karar alınmadan iç ve dış kamuoyuna vaatte bulunmayın" dedi. 
   
   'Eve Dönüş'te' sayılar farklı...    1. Ordu Komutanı Orgeneral Yaşar Büyükanıt, Genelkurmay İkinci Başkanlığı görevi sona ermeden önce basın mensuplarına verdiği kokteylde, kırsaldan 14 militanın teslim olduğunu bunların 5'inin serbest bırakıldığını açıklamıştı. İçişleri Bakanı Abdülkadir Aksu ise Büyükanıt'ın konuşmasından önce yaptığı basın toplantısında kırsaldan 111 militanın teslim olduğunu bildirmişti. 
   
   
</TEXT>
</DOC>
