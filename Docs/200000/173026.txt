<DOC>
<DOCNO> 173026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/sonspo06.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kulüpler federasyona 'taban' bildiriyor... 
</HEADLINE>
<TEXT>

     Birinci Lig Kulüpleri Birliği'nin başkanlığını da yürüten Ankaragücü Kulübü Başkanı Cemal Aydın, vergi oranlarındaki indirime karşın, bu yıl kulüplerin devlete ödeyeceği miktarın geçen yıllara göre 2-3 kat artış göstereceğini savundu. 
     TSYD Ankara Şubesi'nin düzenlediği ''Dostluk ve Barış'' konulu panele katılan Cemal Aydın, burada yaptığı açıklamada, vergi oranlarının yüzde 40'tan 15'e indirilmesi durumunda, yıl sonunda ödenecek vergi miktarının büyük artış göstereceği konusunda Devlet Bakanı ve Başbakan Yardımcısı Mehmet Ali Şahin'e söz verdiklerini hatırlatarak, şöyle konuştu 
     ''Bu sözümüzü yerine getireceğiz. Son günlerde kulüplerin, federasyona bildirdikleri sözleşme bedelleriyle ilgili basında yeralan haberler nedeniyle sayın bakanın tedirgin olduğunu görüyorum. Fakat bu sözleşmelerden yola çıkılarak yapılan hesaplamalar, hatalı olur. Çünkü kulüpler, federasyona verdikleri sözleşmede, futbolcuya ödenecek asgari rakamı bildiriyorlar. Ancak futbolcunun performansına göre belirli dönemlerde ödeme yaptıkça bunu da federasyona bildirmek ve vergisini ödemek zorundalar. Bu nedenle endişeye gerek yok.'' Aydın, ayrıca tüm kulüpleri bir sonraki sezon uygulmaya konulacak FIFA kriterleri konusunda da uyararak, ''Denk bütçe oluşturamayan kulüpler, şampiyon dahi olsalar, ligden düşürülme tehlikesiyle karşı karşıya kalacaklar'' diye konuştu. 
     Gençlerbirliği Kulübü Başkanı İlhan Cavcav da bir soru üzerine, futbolcuların kendilerine yapılan ödemelerin karşılığını maddi olarak kulüplere vermesinin mümkün olmadığını söyledi. 
     Özellikle FIFA'nın 23 yaşını dolduran futbolcuların, bonservis bedeli olmaksızın transfer yapabilmesine ilişkin kararından sonra kulüplerin oldukça zor durumda kaldığını ifade eden Cavcav, ''Bir sonraki sezon FIFA kriterlerinin devreye girmesiyle futbolculara ödenen transfer ücretlerinin en az yüzde 30-40'lık oranda düşeceğini ve dengenin sağlanacağına inanıyorum'' dedi. 
     
</TEXT>
</DOC>
