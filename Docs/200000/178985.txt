<DOC>
<DOCNO> 178985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sonspo19.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını Cimbom'u yorumladı "Aslanlar aç ve sahada" 
</HEADLINE>
<TEXT>

     Avrupa Şampiyonlar Ligi'nde Yunanistan'ın Pire Olympiakos takımının Galatasaray ile aynı grupta yer alması Yunan basını tarafından, ''Olympiakos zorluklara başaşağı dalış yaptı'' gibi ilginç bir biçimde değerlendirildi. 
     Yunan Özel Flash Radyosu, ''Aslanlar aç ve sahada'' başlığıyla verdiği haberinde, 2 ekip arasında yapılacak mücadeleleri ''İmparator Fatih Terim'in 'aslanları'nın Avrupa'nın önde gelen takımları karşısında adeta cehennemi andıran Ali Sami Yen'de aldıkları zaferleri hepimiz hatırlıyoruz'' yorumuyla duyurdu. 
     Öte yandan Yunan basını, UEFA'nın Pire Olympiakos'un ''Hatırını yerine getirmeyerek, Galatasaray ile aynı gruba düşürdüğünü ve bu biçimde Yunan ekibinin sırtına adeta 'şut' çektiği'' yorumunu yaptı. 
     Bu arada, Yunan Mega Televizyonu'na konuşan Pire Olympiakos Teknik Direktörü Oleg Protassov, ''Zor bir gruba düştük. Rakiplerimize saygı duymalı ancak korkmamalıyız. Birşeyler yapabileceğimize inanıyorum. Avrupa'daki çehremizi değiştirebiliriz'' dedi. 
     
</TEXT>
</DOC>
