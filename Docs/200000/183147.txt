<DOC>
<DOCNO> 183147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/soneko17.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
EPDK Başkanı Bölgesel tarifede hedeflenen başarıyı sağlayamadık 
</HEADLINE>
<TEXT>

     Enerji Piyasası Düzenleme Kurulu EPDK Başkanı Yusuf Günay, bugüne kadar başarılı çalışmalar yaptıklarına işaret ederken, ''ancak bölgesel tarife konusunda hedeflenen başarıyı sağlayamadık'' dedi. 
     Stratejik Teknik Ekonomik Araştırmalar Merkezi STEAM tarafından düzenlenen III. Enerji Arenası'nda konuşan EPDK başkanı Günay, Elektrik Piyasası Kanunu'nun temel unsurlarından biri olan gerçek maliyetleri yansıtan fiyatlandırma uygulamasına henüz geçilemediğini hatırlattı. Günay bu durumu, gerek kamuoyu gerekse ilgili kurum ve kuruluşları gereğince bilgilendiremememiş olmalarına bağladı. 
     Elektrik Piyasası Kanunu'nun temel felsefesinin, gerçek maliyetlerin yansıtıldığı, şeffaf bir piyasanın kurulması olduğuna işaret eden Günay, şöyle devam etti 
     ''Bu temel felsefenin doğal uzantısı olan maliyetleri yansıtan bazda fiyatlandırma uygulaması, yada kamuoyunda bilinen adıyla bölgesel tarife uygulaması da, tüketicilerin haksızlığa uğramamalarını öngören tüketiciler lehine bir uygulamadır. 
     Ayrıca fiyat yükselmesine maruz kalabilecek tüketicilerin, bir geçiş dönemi boyunca desteklenmesi için gerekli tedbirler alınmadan uygulamaya geçilmesi de sözkonusu değildir.'' Avrupa Parlemontosu tarafından, Temmuz ayında kabul edilen bir karar uyarınca, mesken aboneleri dışındaki tüm tüketicilerin 1 Temmuz 2004'den itibaren, Tüm tüketicilerin de 1 Temmuz 2007'den itibaren serbest tüketici olarak kabul edileceğini anlatan Günay, AB müktesebatına tam uyum hedefi doğrultusunda, Türkiye'nin de limiti hızla indirmeyle karşı karşıya kalacağını vurguladı. 
     Bunun, aynı apartmanda oturan kişilerin bile farklı fiyat ve koşullarda elektrik temin edebileceği anlamına geldiğini ifade eden Günay, artık elektriğin, alınır, satılır ticari bir meta olarak kabul edildiğini söyledi. 
     Özelleştirme sürecinde de, bölgesel tarifeye geçmenin büyük önem taşıdığını vurgulayan Günay, dağıtım ve üretim varlıklarının özelleştirilmesi için Özelleştirme İdaresi Başkanlığı ile kısa süre sonra imzalanması hedeflenen protokol çerçevesinde, ''hedef ve strateji belirleme, önceliklendirme ve planlama'' çalışması yürütüleceğini ve daha sonra bu çalışmanın neticeleri doğrultusunda, satışa yönelik hazırlıklara geçileceğini bildirdi. 
     
     BOTAŞ... 
     Günay bu arada, doğalgaz piyasasının, uluslararası entegrasyonu doğrultusunda yeniden yapılandırılması yanında, Botaş'ın doğalgaz ithalatı ve satışındaki hakim pozisyonunun tedricen ortadan kaldırılacağını belirtti. 
     Günay bu çerçevede, Botaş'ın sözleşme devirleriyle ilgili ilk ihaleyi 2 Kasım'a kadar tamamlaması gerektiğini söyledi. 
     
</TEXT>
</DOC>
