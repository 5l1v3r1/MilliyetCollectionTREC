<DOC>
<DOCNO> 150212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/soneko24.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı Meclis lojmanlarının satışı, geliri, yöntemi sanal... 
</HEADLINE>
<TEXT>

     Ankara Ticaret Odası ATO Başkanı Sinan Aygün, TBMM lojmanlarının satış yönteminin çok sayıda sorunu barındırdığını ve şüphe uyandırdığını belirterek, ''hayal aleminde geziniyorlar. Meclis lojmanlarının beklenen satışı sanal, geliri sanal, yöntemi sanaldır'' dedi. 
     Aygün, yaptığı yazılı açıklamada, Meclis lojmanları ile ilgili hiçbir ön hazırlık ve etüd yapılmadan bir proje tasarlandığını ancak projenin ayaklarının yere basmadığını kaydetti. 
     Lojmanların satışından beklenen gelirin gerçeklerle bağdaşmadığını da belirten Aygün, halen TBMM lojmanlarının bulunduğu arsada tapu ve imar sorunu bulunduğunu ve satış nedeniyle tapuların bu aşamada verilemeyeceğini ifade etti. 
     ''Kat mülkiyete olmayan bir yere 400 bin dolar vermek saflıktır. Türkiye'nin ve Ankara'nın ticari gerçeklerini bilmemektir. Bir Allah'ın kulu satışın yapılacağı yerin Oda başkanını arayıp sormuş mudur'' diyen Aygün, şunları kaydetti 
     ''Ankara'ya bir ticaret merkezi kuracaksınız ve ATO'ya danışmayacaksınız. Buralar kaça satılır, hangi modelle satılır diye sormayacaksınız. Ankara'da satılacak lojmanları Ankara'yı tanımayan bir şirketin kontrolüne vereceksiniz. Bu satış dört bilinmeyenli bir denklemden farksızdır. 
     Soruyorum eğer bu proje başarıya ulaşamazsa ve lojmanların üçte biri satılırsa satın alanlar bu arsanın tümü ezerinde hak sahibi olmayacak mı Buradan daire alan birkaç kişi kısa yoldan çok değerli bir arazide söz hakkı edinmeyecek mi Korkarız ki bu modelle birkaç kişi zengin olacak. Çünkü bu fiyatlarla lojmanların satışı mümkün değildir. Hayal aleminde yüzüyorlar. Satış için koyulan rakamlar gerçek dışıdır ve hayalidir. Bugünden uyarmak istiyoruz ki bu sistemle lojmanları satamazsınız. Satamadığınız gibi, alan birkaç kişiye arazinin tümü üzerinde söz hakkı vereceksiniz.'' 
     
     ''KENTLEŞMEYE AYKIRI'' 
     Ankara'nın en değerli yerinin ve yerleşim alanının tamamen ticaret bölgesine dönüştürülmesinin kentleşmeye aykırı olduğunu savunan Aygün, doğru modelin kat karşılığı verilerek yaratılacak yerleşim alanının merkezine bir ticaret merkezi kurmak olduğunu bildirdi. 
     Böylece ticaret merkezi yapma hedefinden de vazgeçilmeyeceğini belirten Aygün, konutlarla desteklenmiş bir ticaret merkezinin çok daha büyük bir gelir getireceğini bildirdi. 
     
     ''BEDAVAYA YAPARIZ'' 
     Satışları gerçekleştirecek danışmanlık şirketinin İstanbul'dan seçilmesini de eleştiren Aygün, bünyesinde 3 bin emlakçı barındıran ATO'nun doğru bir projeyi hayata geçirmek için bedava hizmet vermekten kaçınmayacağını bildirdi Aygün, Maliye Bakanı Kemal Unakıtan'ın bu konuda yanıltıldığı ve yanlış yönlendirildiğini de savunurken, şunları kaydetti 
     ''Vergi barışı konusunda IMF'ye inanmayıp doğru bildiğini nasıl yapmışsa, bu konuda da Türkiye'yi tanımayanların, Ankara'yı bilmeyenlerin gerçek dışı yönlendirilmelerine hayır denmelidir. Bu projenin başarıya ulaşma şansı neredeyle sıfırdır. Ancak başarıya ulaşmaması halinde ortaya tam bir kaos, mülkiyet sorunu çıkacaktır. Satış bir avuç kişiye o topraklar üzerinde imtiyaz hakkı vermekten başka bir işe yaramaz. Sayın Bakan Unakıtan, sivil toplumla ilişkilere son derece önem verdiğini belirmesine karşın projenin oluşumunda ATO'Yu unutmuştur. ATO olarak bu projenin peşini bırakmayacağız ve unutmayacağız.'' 
     





</TEXT>
</DOC>
