<DOC>
<DOCNO> 160491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sondun02.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Newsweek "Irak'ın kitle imha silahlarına dair kanıt yok" 
</HEADLINE>
<TEXT>

     Irak savaşına başlarken ABD yönetiminin elinde, Irak'ın kitle imha silahlarına KİS sahip olduğuna dair elle tutulur kanıt bulunmadığı, bu yoldaki bilgilerin sadece varsayımlara dayandığı belirtildi. 
     Newsweek yarın piyasaya çıkacak sayısında, ''kesin istihbarat bulunmamasının, Bush yönetiminde iç savaşa yol açtığını'' yazdı. 
     Dergi CIA başkanı George Tenet'in hayal kırıklığı içersinde ''herkes bizi Tom Cruise sanıyor. Oysa değiliz'' dediğini de kaydetti. 
     Bush yönetiminin üst düzey yetkilileri ve istihbarat uzmanlarıyla konuşan Newsweek muhabirlerine bilgi veren Greg Thielmann adlı eski bir istihbaratçı, ''toplanan bilgilerin yanlış biçimde kullanılmasının hükümet içerisinde büyük üzüntü ve kızgınlığa yol açtığını'' ifade etti. 
     
     TENET'İN İSYANI 
     Dergi ''Amerikalı istihbaratçıların geçen kış Saddam Hüseyin'in elinde KİS'ler bulunduğu ve Irak'ın ABD açısından çok ciddi tehdit oluşturduğu'' iddiasını kanıtlamaya çalıştıklarını, ''oysa elde edilen bilgilerin spekülatif olduğu, ya da güvenilemeyecek kaynaklardan geldiğini görerek hayal kırıklığına uğradıklarına'' işaret etti. 
     Dergiye açıklamada bulunan ve kimliği saklı tutulan bir yetkili, istediği sonucu alamayınca CIA başkanı Tenet'in, ''Herkes bizim Tom Cruise olduğumuzu sanıyor. Oysa değiliz. Her yatak odasına bakamıyor, her telefon konuşmasını dinleyemiyoruz. Teröristlerin kullanmaya başladıkları yeni cep telefonlarını bile dinleyemiyoruz'' diye isyan ettiğini anlattı. 
     
     TOPLANTILARDA KONUŞULUYOR 
     Dergi konunun, geçen hafta Washington'da düzenlenen ve Tenet dahil üst düzey yetkililerin katıldıkları bir akşam yemeğinde de gündeme geldiğini ve herkesin CIA ve Tenet hakkında konuştuğunu yazdı. 
     Haberde, yurtiçi güvenlik dairesinin DCI bundan 2 gün sonra resmi bir açıklama yaparak CIA'yi savunma ihtiyacı hissettiği de vurgulandı. 
     Dergiye konuşan Thielmann, ''başkan Bush ocak ayında yaptığı ulusa sesleniş konuşmasında, Saddam'ın Afrika ülkelerinden önemli miktarda uranyum satın alma girişiminde bulunduğu iddiasını, İngiliz istihbarat kaynaklarına dayanarak açıkladı. Bunu görünce beynimden vurulmuşa döndüm'' dedi. 
     Dergi Thielmann'ın bu istihbaratın kaynağını çok iyi bildiğini, Saddam'ın Nijer'den 500 ton uranyum oksit satın aldığı yolundaki belgelerin sahte olduğunun CIA tarafından bilindiğini kaydetti. Belgede adı bulunan Nijerya Dışişleri Bakanı'nın ise 10 yıl önce görevden ayrılmış olduğu da Newsweek tarafından vurgulandı. 
     Haberde, Amerikan istihbaratının, Saddam'ın nükleer program başlattığına dair güvenilir kanıt bulunmadığını Dışişleri Bakanı Colin Powell'a bildirdiği de yer aldı. 
     Newsweek Powell'in savaş öncesinde BM Güvenlik Konseyi üyelerini ikna amacıyla yaptığı konuşmanın ''kimseyi ikna etmediğini'' de yazdı. 
     
</TEXT>
</DOC>
