<DOC>
<DOCNO> 178560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/ekonomi/eko01.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar için gıyabi tutuklama kararı çıktı 
</HEADLINE>
<TEXT>

   NEZİH GÜROL SEMRA PELEK DİNÇER ŞEREF İstanbul 
   İmar Bankası soruşturması kapsamında Şişli Cumhuriyet Savcılığı'nda ifadesi alınan ve mahkemeye çıkarılan 9 kişi tutuklandı. Kemal ve Yavuz Uzan hakkında da gıyabi tutuklama kararı alındı. 
   Şişli Adliyesi'ne getirilen 20 kişiden 15'ini "zimmet" ve "nitelikli dolandırıcılık" suçlamalarına ilişkin sorgulayan Savcı Sait Kunt, eski Genel Müdür Hilmi Başaran, Yönetim Kurulu üyeleri Yaşar Avni Güral, Birol Çilingir, Gürol Demirkol, Erol Hürbaş, eski Genel Müdür Yardımcısı Sadık Karagöz'ü tutuklanmaları istemiyle nöbetçi 2. Asliye Ceza Mahkemesi'ne sevk etti. Nöbetçi mahkeme 6 sanığın da tutuklanmasına karar verdi. Savcı Kunt, Kemal Uzan ve Yavuz Uzan hakkında da gıyabi tutuklama kararı çıkarılması için dosyalarını nöbetçi mahkemeye gönderdi. 
   İmar Bankası'nın 15 eski yöneticisi, savcıların özellikle off shore hesapları ile hazine bonosu satışındaki usülsüzlüklerle ilgili sorularını yanıtladılar. Zanlıların paraların nereye aktarıldığını bilmediklerini, paraların merkez şubede toplandığı söyledikleri öğrenildi. 
   
   Tutuklama kararı 
   Merkez Yatırım A.Ş ile ilgili süren soruşturma kapsamında ise Çiğdem Karakoç, Nuray Özel ve Yeşim Öztürk de tutuklandı. Diğer sanıklar ise serbest bırakıldı. Şişli Nöbetçi 2. Asliye Ceza Mahkemesi, Kemal Uzan hakkında Bankalar Kanunu'nun 22 4 maddesi gereğince "Bilgi ve belge saklamak suçundan ve nitelikli dolandırıcılık ile zimmet " suçlarından iki ayrı gıyabi tutuklama kararı çıkarttı. Yavuz Uzan için de "nitelikli dolandırıcılık ve zimmet" suçlarından gıyabi tutuklama kararı alındı. Merkez Yatırım A.Ş'nin eski yöneticilerinden Hakan Uzan ile Bahattin Uzan hakkında da "yeterli delil olmadığı" ve "İmar Bankası"nın yönetiminde olmadıkları gerekçesiyle gıyabi tutuklama kararı verilmedi. 
   Bu arada, savcılığa dün kendisi gelen Merkez Yatırım ve Ticaret A.Ş Genel Müdürü Mustafa Akar, Mali Şube Müdürlüğü'ne gönderildi. 
   
   Telsim'de ara karar alınacak    Telekomünikasyon Kurulu TK Uzan Grubu'na ait Telsim'in kaderiyle ilgili ilk toplantısını bugün yapacak. Üç üyesi yurtdışında olduğu için 10 gündür toplanamayan TK, Telsim'le ilgili ara karar alacak. TK yetkilileri, Telsim'in lisansının geri alınmasının da gündeme gelebileceğini belirtirken, bu karar için gerekli teknik çalışmaların henüz bitirilemediğini kaydetti. 
   
</TEXT>
</DOC>
