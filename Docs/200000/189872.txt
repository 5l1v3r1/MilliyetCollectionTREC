<DOC>
<DOCNO> 189872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/soneko03.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Mandalina ve şeftalinin de turşusu yapıldı... 
</HEADLINE>
<TEXT>

     Biber, patlıcan, lahana, taze fasulye, erik, havuç, kavun ve karpuzdan sonra şimdi de, şeftali ve mandalinanın da turşusu yapıldı. 
     Balıkesir'in Havran İlçesi'nde bir esnaf, mandalina ve şeftaliden yaptığı turşuları satışa sundu. 
     Havran'da zeytinciliğin yanı sıra son yıllarda kaliteli ve farklı damak tatlarına hitap eden turşular ürettiklerini belirten Çobanöz Zeytincilik'in sahibi Atilla Çobanöz, son derece lezzetli olan mandalina ve şeftali turşusunu herkesin mutlaka tatması gerektiğini söyledi. 
     İlk defa piyasaya sürdüğü mandalina ve şeftali turşularının büyük rağbet gördüğünü ifade eden Çobanöz, bu yeni ürünü deneyen herkesin beğendiğini anlattı. 
     Çobanöz, Havran'ın, gizli bir üretim merkezi olduğunu anlatarak, ''Acılı ve acısız tüm ağız tatlarına göre itina ile yıllardır ürettiğimiz farklı türdeki turşularımız büyük ilgi çekiyor. Bu sene portakaldan turşu üretmenin çalışmalarını yapacağız. İnşallah onu da başarırız. Zeytincilik ana sektörümüzü oluşturmaya devam edecek, ancak turşu üretimimiz de önemli bir aşama kaydetti'' dedi. 
     
</TEXT>
</DOC>
