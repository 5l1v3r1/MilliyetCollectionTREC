<DOC>
<DOCNO> 188026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/son/sontur14.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'li muhalifler Ankara'da toplandı... 
</HEADLINE>
<TEXT>

     CHP'li muhalifler, 23-24 Ekim tarihlerinde yapılacak olan 30. Olağan Büyük Kurultay'a yönelik tavırlarını belirlemek üzere Ankara'da toplandılar. 
     Belediye-iş Sendikası'nda düzenlenen toplantıya eski Genel Sekreter Ertuğrul Günay ile PM üyeleri Adnan Keskin ve Haluk Özdalga, bazı eski milletvekilleri, kurultay delegeleri ve partililer katıldılar. 
     Basına kapalı olarak gerçekleşen toplantı öncesinde bir açıklama yapan Ertuğrul Günay, kurultaya yönelik bir hazırlık toplantısı yapacaklarını belirtti. 
     Günay, kurultay gündeminde tüzük değişikliklerine ilişkin bir madde bulunmasına karşın, şimdiye kadar genel merkezden örgütlere yapılmak istenen değişikliklere yönelik bir öneri iletilmediğine dikkat çekti. Ertuğrul Günay, tüzükte yapılmasını istedikleri değişikliklerle ilgili önerilerini bu toplantıda netleştireceklerini belirterek, ''blok liste'' düzenlemesine kesinlikle karşı çıktıklarını kaydetti. 
     Toplantıda, kurultayda genel başkanlık ve Parti Meclisi seçimlerinde aday gösterip göstermemek konusunda da bir tavır belirleyeceklerini belirten Günay, kendisinin genel başkan adayı olmayacağını yineledi. 
     PM üyesi Adnan Keskin de kurultaya giderken parti yönetiminin olumlu bir yaklaşım sergilemediğini savunarak, şunları söyledi 
     ''Şimdiye kadar partinin yanlış yönetildiği, tarihi misyonundan uzaklaştığı söylenince hep 'liste dışı kalanların suçlamaları' olarak değerlendirildi. Şimdi, kapalı kapılar ardında yapılan pazarlıkların ardından, davul zurnayla partiye alıp milletvekili yaptıkları kişilerin eleştirileri karşısında ne diyecekler'' 
     
</TEXT>
</DOC>
