<DOC>
<DOCNO> 158717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/son/sonspo24.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
4 güreşçimiz çeyrek finalde 
</HEADLINE>
<TEXT>

     Sırbistan-Karadağ'ın başkenti Belgrad'ta düzenlenen 50. Avrupa Büyükler Grekoromen Güreş Şampiyonası'nda, 5 Türk güreşcisi çeyrek finale yükseldi. 
     Şampiyonanın 2. gün sabah seansında mindere çıkan Türk güreşçilerinden 66 kiloda Şeref Eroğlu, 2. müsabakasında Letonyalı Vjaceslavs Maslovojes karşısında 3.26 dakikada 11-0 teknik üstünlükle galip geldi ve çeyrek finalist oldu. 
     84 kiloda Nazmi Avluca, grubundaki son karşılaşmasında Polonyalı Arthur Michalkiewicz karşısında ilk devreyi 1-0 önde tamamladıktan sonra ikinci devrede 1 puan daha alarak 2-0 üstünlüğe ulaştı. Normal süre bu skorla tamamlandı. Uzatma bölümünde salto bağlama pozisyonunda rakibine kafakol çeken Avluca, 3 puan daha alarak, müsabakadan 5-0 sayıyla galibiyetle ayrıldı ve çeyrek finale çıktı. 
     74 kiloda Serkan Özden, grubundaki son müsabakasında, Polonyalı rakibi Michal Jawolski ile karşılaştı. Rakibi karşısında ilk devreyi 1-0 önde tamamlayan Özden, normal süreyi de 2-0 önde geçti. Uzatma bölümünde, salto bağlama pozisyonunda 2 puan daha alan Serkan Özden, 4-0'lık üstünlükle çeyrek finale çıktı. 
     
     BAYRAM ÖZDEMİR'E TUR PİYANGOSU 
     55 kiloda grup müsabakalarını dün tamamlayan Bayram Özdemir de aldığı yenilgiye karşın tur atladı. 
     Grubundaki ilk müsabakasında Moldovalı rakibini teknik üstünlükle yenen Özdemir, daha sonra Ukraynalı sporcuya hakem kararıyla yenilmişti. Ancak bugün grupta yapılan müsabakada Ukraynalı sporcu 4-0 galip durumdayken, Moldovalı sporcuya tuşla yenilince, Bayram Özdemir pozitif puanlamadaki avantajıyla çeyrek final vizesini almayı başardı. 
     
     MEHMET ÖZAL ELENDİ 
     Grup müsabakalarını dün 1 galibiyet ve 1 yenilgiyle tamamlayan geçen yılın Dünya Şampiyonu 96 kiloda Mehmet Özal ise şampiyonaya veda etti. Özal'ı dün yenen Ukraynalı sporcu bugün de Litvanyalı rakibini yenince grup birincisi olarak turu geçen sporcu oldu. 
     Şampiyonada Türk Milli Takımı'ndan 120 kiloda Fatih Bakır dün çeyrek finalist olurken, 60 kiloda Bünyamin Emik ilk turda elenmişti. 
     
</TEXT>
</DOC>
