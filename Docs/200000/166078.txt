<DOC>
<DOCNO> 166078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/son/sontur21.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Havaalanında kaçakçılık operasyonu... 
</HEADLINE>
<TEXT>

     Türk Hava Yolları'nın THY Singapur-Dubai-İstanbul seferini yapan uçağında görevli bir hostesin bagajında, 196 adet cep telefonu ele geçirildi. 
     Atatürk Havalimanı Gümrük Muhafaza Müdürlüğü görevlileri, sabah saat 07.30'da İstanbul'a gelen THY'nin TK-061 sefer sayılı uçağındaki yolcular ile mürettebatın bagajlarını kontrol etti. 
     Mürttebatın bagajlarını X-Ray cihazından geçiren görevliler, THY'de sözleşmeli hostes olarak çalıştığı öğrenilen G.E'nin valizinde çok sayıda cep telefonuna rastladı. G.E'nin valizinde piyasa değeri yaklaşık 95 milyar lira olduğu belirtilen 196 adet Nokia 6100 marka cep telefonu ele geçirildi. 
     Gümrük Muhafaza Müdürlüğü'nde yaklaşık 5 saat tutulan ve avukatının refakatinde ifadesini veren G.E., havalimanından adliyeye götürülüşü sırasında gazeteciler tarafından görüntülenmemek için yüzünü gazete ile kapattı. 
     Yetkililer, İstanbul'a özellikle uzakdoğu seferiyla gelen yolcuların bagajlarının daha dikkatli bir şekilde arandığını ve rutin bir şekilde yapılan kontrollerin X-Ray cihazıyla gerçekleştirildiğini bildirdiler. 
     
     MİNİK KAMERALAR 
     Öte yandan, Bakü'den İstanbul'a gelen H.B. adlı kadının valizinde yapılan aramada da, 188 adet kaçak cep telefonu ile 285 adet ''Böcek'' tabir edilen minik kamera ele geçirildi. 
     Yetkililer, ceket yakasına rozet gibi takılacak kadar küçük olan kameraların, şantaj amacıyla organize suç ve terör örgütlerince kullanılabileceğini belirterek, H.B.'nin adliyeye sevk edildiğini bildirdiler. 
     
</TEXT>
</DOC>
