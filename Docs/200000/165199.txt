<DOC>
<DOCNO> 165199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sonspo18.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihat ''Birgün Türkiye'ye dönersem bu Beşiktaş için olur '' 
</HEADLINE>
<TEXT>

     İspanya'nın Real Sociedad takımında forma giyen Beşiktaş'ın eski futbolcusu Nihat Kahveci, siyah-beyazlı kulübü ziyaret ederek, Başkan Serdar Bilgili'ye 5 Temmuz'da yapılacak düğününün davetiyesini verdi. 
     Akaretler'deki kulüp binasında gerçekleşen buluşmada, Nihat'tan davetiyeyi alan Serdar Bilgili, yıldız futbolcunun Beşiktaş'ın yetiştirdiği en değerli oyunculardan biri olduğunu söyledi. 
     Nihat'ın İspanya'daki başarılarının kendilerini gururlandırdığını ifade eden Bilgili, ''Nihat, ayrılırken de Beşiktaş'a çok faydalı oldu ve bize büyük bir katkıda bulundu. Şimdi başarıları bizi mutlu ediyor. Nihat, Beşiktaş'tan yetişmiş en iyi oyunculardan birisidir'' diye konuştu. 
     Nihat Kahveci de, başkan Serdar Bilgili'ye teşekkür ederek başladığı konuşmasında, her zaman Beşiktaşlı Nihat olarak anıldığını, bunun da kendisine gurur verdiğini ifade etti. 
     Hedefinin Avrupa'da daha uzun yıllar forma giymek olduğunu vurgulayan Nihat, ''Ancak birgün Türkiye'ye dönersem, döneceğim takım Beşiktaş olur. Yetiştiğim yuvamı hiçbir zaman unutamam'' dedi. 

     
</TEXT>
</DOC>
