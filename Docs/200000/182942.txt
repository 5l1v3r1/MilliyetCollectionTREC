<DOC>
<DOCNO> 182942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sonspo02.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Maç sonunda yeni numaralı tribünde olaylar çıktı... 
</HEADLINE>
<TEXT>

     Beşiktaş'ın, Avrupa Şampiyonlar Ligi G Grubu'nda Lazio ile oynadığı ve 2-0 yenildiği maçın ardından, tribünlerde olaylar çıktı. 
     Yeni numaralı tribün diye adlandırılan eski kapalı tribünde, karşılaşma sonrası istenmeyen olaylar yaşandı. Maçın sonlarına doğru Beşiktaş'ın yediği 2. golün ardından, bu tribünün alt bölümünde yer alan fanatik taraftarlar, karşılaşmayı canlı yayınlayan Star TV yorumcusu Ahmet Çakar'ı hedef alan tezahüratlar yaptı. Maçın bitiş düdüğüyle birlikte bazı taraftarlar, yorum yapan Ahmet Çakar'ın bulunduğu platforma pet şişe atarken, birkaç taraftarınsa tribünün üst bölümüne tırmandığı gözlendi. Olayların büyümesini, araya giren güvenlik güçleri önledi. 
     Öte yandan, yeni numaralı tribünün üst bölümünde yer alan seyirciyi, takımlarına yeterince destek olmamakla suçlayan taraftarlar, ''Kapalı bizimdir, bizim olacak'' diye tempo tuttu. 
     Bu arada, olayların yaşandığı sırada aynı tribünde taraftarlar, cep telefonu çalan bir kişiyi tespit etti. Bazı taraftarlar, suçüstü yakaladıkları kişiyi tartaklarken, polis bu kişiyi taraftarların elinden güçlükle kurtardı. 

     
</TEXT>
</DOC>
