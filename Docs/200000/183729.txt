<DOC>
<DOCNO> 183729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/son/sondun03.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin Bush iyi bir ortak, beni anlamış gibi yapıyor... 
</HEADLINE>
<TEXT>

     Rusya Devlet Başkanı Vladimir Putin, ABD Başkanı George Bush'un açık, dürüst bir kişi olduğunu belirterek, ''Bush iyi bir ortak, onunla çalışmak hoş'' dedi. 
     ABD'ye ziyaretinden önce dün Amerikan basınıyla yaptığı toplantıda Putin, Rusya ve ABD'nin karşılıklı anlayış noktasına ulaştığını ifade etti ve ''Her iki tarafın da birbirine ihtiyacı var ve bu geçici bir konjonktür değil. Bazı yönleriyle ortağız, örneğin terörizmle mücadele, nükleer silahların yayılmasının önlenmesi ve stratejik istikrarın güçlendirilmesi gibi konularda da müttefikiz'' diye konuştu. 
     Sohbetine mizahı da katan Putin, Bush ile İngilizce konuştuğu zamanlarda Bush'un kendisini anlıyormuş gibi yaptığını, ancak aslında anlamadığını söyledi. 
     Putin, ''Ne zaman İngilizce olarak ailesine selam yollasam, Bush bana, 'ne kadar iyi İngilizce konuşmaya başladın ' diyor'' dedi. 
     İngilizce öğrenmeye günde 20-30 dakika ayırmaya çalıştığını belirten Putin,''İngilizce konuşmayı bilmiyorum, ama hoşuma gidiyor'' diye konuştu. 
     Amerikan basınıyla uzun sohbeti sırasında 30 kadar soruya cevap veren Putin, İngilizce anladığını göstererek bazı soruların tercümesini beklemeden yanıt verdi. Kimi zaman da söylediklerinin tercüme edilmesini istedi. 
     
</TEXT>
</DOC>
