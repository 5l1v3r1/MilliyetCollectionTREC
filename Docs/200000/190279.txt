<DOC>
<DOCNO> 190279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/ekonomi/eko07.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan Organik hızlı başladı 
</HEADLINE>
<TEXT>

   TRABZON DHA 
   
   Gümüşhane'nin Kelkit İlçesi'nde kurulan ve geçen ay Başbakan Recep Tayyip Erdoğan tarafından açılan Doğan Organik Tarım Ürünleri Kelkit Süt Sığırcılığı İşletmesi'nin ABD'den ithal ettiği 600 düve Trabzon Limanı'na getirildi. Tarım İl Müdürlüğü'ne bağlı veterinerlerden oluşan sağlık ekiplerinin incelemesi ve düvelerin taşınacağı kamyonların ilaçlanmasının ardından düveler kamyonlarla Kelkit'e gönderildi. 
   Doğan Organik Tarım Hayvansal Üretim Müdürü Abdurrahman Özer, "Holstein cinsi toplam 600 düveyi süt sığırcılığı işletmemizde yetiştirmek üzere Kelkit'e gönderiyoruz" dedi. 
   
   600 inek aynı anda sağılacak 
   Doğan Organik Ürünler Genel Müdürü Mete Hacaloğlu da şunları söyledi 
   "Son derece hijyenik koşullar altında sütü otomatik bir sistemden topluyoruz. Yapılan yatırım yakın gelecekte dev bir tesise dönüşecek. Türkiye'nin bu konuda çok büyük potansiyeli var. Buranın örnek olacağını düşünüyoruz." 
   Doğan Organik Ürünler tesisleri, tam kapasiteyle çalışmaya başladığında Organik Süt Sığırcılığı İşletmesi'nde 10 bin inek beslenecek. Türkiye'nin en büyük, dünyanın sayılı organik tarım ürünleri tesislerinden biri olan Doğan Organik Tarım Ürünleri'nin tesisi 5 bin metrekarelik sağımlık hayvan ahırı, 600 ineğin aynı anda sağılabileceği süt sağım merkezi ve diğer ünitelerden oluşuyor. 
   
   
</TEXT>
</DOC>
