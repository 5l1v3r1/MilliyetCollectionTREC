<DOC>
<DOCNO> 169282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sondun17.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu bir ilk... Belçika Meclisi'nde bir Türk, ''milletvekili'' oldu 
</HEADLINE>
<TEXT>

     Belçika'da ilk defa Türk asıllı bir kişi milletvekili olarak Federal Meclis'e girdi. 
     Belçika'da yeni koalisyon hükümetinin kurulması üzerine, bakan olan milletvekillerinin Meclis'te boşalttıkları toplam 11 koltuk, bu sabah yapılan yemin töreniyle yedek adaylar tarafından dolduruldu. 
     Flaman Sosyalist Parti SPA listesinden geçen 18 Mayıs'ta yapılan genel seçimlere katılan Cemal Çavdarlı 37 , aldığı 7 bin dolayında tercih oyu ile yedek olarak ön sıraya çıkmıştı. 
     Milletvekili seçilen Freya Van Den Bossche'un, yeni kurulan koalisyon hükümetinde Çevre Bakanı olması ve Belçika yasalarına göre Meclis'teki koltuğunun boşalması üzerine, Çavdarlı, Van Den Bossche'un yerine milletvekili olarak atandı ve bu sabah yemin ederek göreve başladı. 
     Afyon'un Emirdağ ilçesinin Karakoyun köyünden gelerek, 8 yaşından beri Belçika'nın Gand kentinde yaşayan Çavdarlı, Gand Merkez Camii Başkanlığı, Belçika İslam Temsil Kurulu üyeliği gibi görevlerde de bulundu. 
     Genel seçimler sonunda, Türk asıllı Fatma Pehlivan da SPA adayı olarak, Senato'da daha önce atama yoluyla elde ettiği koltuğunu korumuş ve 50 bine yakın tercih oyu alarak, senatör seçilmişti. 
     
     "İslamın çağdaş yüzünü tanıtacağım" 

     Belçika Federal Meclisi'nde ilk Türk asıllı milletvekili olarak bu sabah yemin ederek göreve başlayan Cemal Çavdarlı, İslam dininin gerçek ve çağdaş yüzünü tanıtmayı hedeflediğini söyledi. 
     Belçika'da yeni koalisyon hükümetinin kurulması üzerine, bakan olan milletvekillerinin Meclis'te boşalttıkları 11 koltuk, bu sabah yapılan yermin töreniyle, yedek adaylar tarafından dolduruldu. 
     Flaman Sosyalist Parti SPA listesinden, geçen 18 Mayıs tarihinde yapılan genel seçimlere katılan Cemal Çavdarlı 37 , aldığı 7 bin kadar tercih oyuyla, yedek olarak ön sıraya çıkmıştı. 
     Milletvekili seçilen Freya Van Den Bossche'un, yeni kurulan koalisyon hükümetinde Çevre Bakanı olması ve Belçika yasalarına göre Meclis'teki koltuğunun boşalması üzerine, Çavdarlı, Van Den Bossche'un yerine milletvekili olarak atandı ve bu sabah göreve başladı. 
     Çavdarlı, A.A'ya verdiği özel demeçte, Afyon'un Emirdağ ilçesinin Karakuyu Köyü'nde doğduğunu, 29 yıldır Belçika'da olduğunu, bir süre Türkiye'de eğitim yaptığını, 1987'de, Eskişehir İmam Hatip Lisesi'nden mezun olduktan sonra Gand Üniversitesi Eğitim Fakültesi'nde tahsil gördüğünü anlattı. 
     Belçika Eğitim ve Kültür Bakanlığı tarafından, Belçika liselerinde öğretmen olarak görevlendirildiğini, İslam tarih ve kültür felsefesi dersleri verdiğini, Gand Üniversitesi'nde de fahri olarak felsefe dersleri verdiğini belirten Çavdarlı, Belçika basınında çıkan haberlerin aksine, imam olmadığını bildirdi. 
     Doğu Flandr Eyaleti Valisi Prof. Herman Baltazar ve Belediye Başkanı Frank Beke'nin teşvikleriyle, geçen yıl sonuna doğru SPA bünyesinde siyasete atıldığını ifade eden Çavdarlı, Belçika'da bazı aşırı dinci Arap grupların hareketlerinin yarattığı rahatsızlık üzerinde durarak, bu yüzden İslam dininin kötü tanındığını, ülke halkının İslam'a karşı tavır almaya başladığını, bazı aşırı sağ partilerin de bundan yararlandıklarını söyledi. 
     İslamiyetin güzel bir din olduğunu, terörle alakası bulunmadığını demokratik ve medeni yollardan anlatmayı hedeflediğini belirten Çavdarlı, Belçikalıların içindeki korku ve endişeyi gidermek istediğini söyleyerek, İran veya Afganistan gibi ülkelerdeki görüntülerin örnek alınması yüzünden İslam'ın yanlış tanındığını kaydetti. 
     Evli olan Çavdarlı, büyük ve güçlü bir parti olarak nitelendirdiği SPA'da ses getirecek hizmetler vereceğini ifade etti. 
     
</TEXT>
</DOC>
