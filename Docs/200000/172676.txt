<DOC>
<DOCNO> 172676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/siyaset/siy01.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK sitesinde uyum başladı 
</HEADLINE>
<TEXT>

   MGK Genel Sekreterliği web sitesinde hükümete yönelik eleştiriler içeren mektupların yayınladığı "sizden gelenler" bölümü kaldırıldı 
      BARKIN ŞIK Ankara 

   
   MGK Genel Sekreterliği, icracı yetkilerinin elinden alınmasını düzenleyen 7. AB uyum paketi henüz yasalaşmadan web sitesinde "sizden gelenler" başlığı altında hükümetin birçok uygulamasına ve yasa hazırlıklarına ağır eleştirilerin getirildiği bölümü kaldırdı. 
   AKP hükümeti, 6. uyum paketini yasalaştırırken kabine üyelerinin adlarına da yer verilen eleştiri dolu yazılar sitede yer aldı ve gazetelerin ilk sayfalarına taşındı. Söz konusu yazılar Terörle Mücadele Yasası 8. maddesinin kaldırılması, anadilde yayın ve apartmanlara ibadethane açılmasına ilişkin düzenlemelerde yoğunlaşırken, Dışişleri Bakanı Abdullah Gül ve Adalet Bakanı Cemil Çiçek açık açık eleştirildi. 
   
   YASA GEÇMEDEN UYULDU 
   Genel Sekreterlik, 7 paketin yasalaşması halinde icracı yetkilerinin önemli bir bölümünü kaybedecek. Ama henüz yasa geçmeden Genel Sekreterlik, web sitesinde de değişikliğe gitti. Sekreterlik, hükümetin uygulamalarına ilişkin görüşlerin yer aldığı "sizden gelenler" başlığı altındaki bölümü sitesinden kaldırdı. Yeni uygulamayla siteye gönderilen yazılar sekreterlik içinde saklı tutulacak. 
   Genel Sekreterlik Başdanışmanı Mustafa Ağaoğlu da, önceki gün TBMM Adalet Komisyonu'nda 7. paket görüşülürken düzenlemenin sekreterliği ortadan kaldırdığını savunarak "Üç ay sonra dağıtacağız hepsini" demişti. 
   
   
</TEXT>
</DOC>
