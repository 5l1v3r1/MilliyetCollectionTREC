<DOC>
<DOCNO> 170068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/sontur19.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS'deki sorulardan birinin yanıtı "yanlış" mı 
</HEADLINE>
<TEXT>

     Erciyes Üniversitesi Fen-Edebiyat Fakültesi Kimya Bölümü Fizikokimya Ana Bilim Dalı Başkanı Prof. Dr. Abdullah Çoban, ÖSS'de fizik sorularından birinin cevabının yanlış verildiğini, bu nedenle 300 tam puan almanın imkansız olduğunu savundu. 
     Çoban, sınav sonrası açıklanan sayısal bölümdeki sürtünmeyle ilgili olan 51. sorunun cevabının yanlış şıkta verildiğini, doğru cevabın ''B'' şıkkında verilen ''Yere göre potansiyel enerjisi artar'' olacağını iddia etti. 
     Sorunun cevabı yanlış olduğu için iptal edilmesi gerektiğini kaydeden Çoban, şunları anlattı 
     ''ÖSYM'ye göre doğru şık 'Yere göre potansiyel enerjisi artar ve sıcaklığı artar' cevabını kapsayan 'E' şıkkı. Ancak, sorudaki cismin sıcaklığı artmayabilir. Cisim buz olabilir, 100 derecede su olabilir ya da dönüşüm sıcaklığında bulunan bir madde olabilir. Bu nedenle dönüşümünü tamamlayana kadar sıcaklığı artmayabilir. Sorunun cevabının yanlış olduğunu sınavın hemen ardından özel dershaneler aracılığıyla ÖSYM Başkanlığı'na ilettik. Ama, görülüyor ki soru iptal edilmemiş. Cevabı yanlış verilen fizik sorusu nedeniyle 300 tam puan almak imkansız. Konya Meram Fen Lisesi'nden mezun olan Emre Kacar da bu soruya ÖSYM'nin doğru kabul ettiği 'yanlış' cevabı vermiştir.'' Çoban, cevabı yanlış sorunun iptal edilmemesi nedeniyle birçok öğrencinin mağdur olacağını belirterek, ''Soruyu doğru cevaplandıran öğrencilerin cevapları yanlış sayıldı. Bu öğrencileri 4-5 puan etkiler. Üstelik cevap yanlış kabul edildiği için doğru cevaplandırdıkları soruların da 0.25'i kayboldu. Bu kayıp yerleştirmelerde binlerce öğrenciyi etkiler'' dedi. 
     
</TEXT>
</DOC>
