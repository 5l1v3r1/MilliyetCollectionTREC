<DOC>
<DOCNO> 177977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sondun11.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta binlerce Şii yürüdü 
</HEADLINE>
<TEXT>

     Irak'ın Necef kentinde, Şiilerin önde gelen din adamlarından Muhammed Said El Hekim'e düzenlenen saldırı protesto edildi. 
     Binlerce Şii, El Hekim'e düzenlenen saldırıda ölen 3 koruma görevlisinin cenaze töreni için sokaklara döküldü. 
     El Hekim'in posterlerini taşıyan göstericiler, saldırıdan rakip Şii lider Muktada El Sadr yanlılarını sorumlu tuttu ve intikam yemini etti. 
     Muhammed El Hekim, Necef'teki evine dün düzenlenen bombalı saldırıdan, boynundan aldığı hafif yaralarla kurtulmuştu. Saldırıda, 3 koruma görevlisi ölmüştü. 
     Necef'teki iktidar mücadelesi, çoğunluğu Şii olan Irak'ın siyasi geleceği için önemli bir etken oluşturuyor. 
     Ülkenin önde gelen Şii gruplarından biri olan Irak İslam Devrimi Yüksek Konseyi, saldırının asıl hedefi olduğunu öne sürüyor. El Hekim, Mayıs'ta İran'dan Irak'a dönen Irak İslam Devrimi Yüksek Konseyi yöneticisi Ayetullah Muhammed Bekir El Hekim'in amcası. 
     
</TEXT>
</DOC>
