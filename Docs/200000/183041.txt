<DOC>
<DOCNO> 183041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/siyaset/siy01.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Korutürk, Irak özel temsilcisi 
</HEADLINE>
<TEXT>

      ANKARA Milliyet 

   
   Türkiye, ABD ve Avrupa ülkelerinde dış politika alanında yoğun olarak başvurulan "özel koordinatör" uygulamasını Irak için hayata geçiriyor. Dışişleri Bakanı Abdullah Gül, Türkiye'nin Berlin Büyükelçiliği görevini tamamlayan Osman Korutürk'ün Irak Özel Koordinatörü olacağını açıkladı. Gül, Irak'taki gelişmelerin Türkiye için önemine değinerek, birçok faaliyetin koordine edilmesi gerektiğini vurguladı. "Bütün bunları koordine etmek ve Türkiye'nin politikasını en iyi şekilde götürebilmek için böyle özel bir temsilci atama ihtiyacı duyduk" diyen Gül, Korutürk'ün bu görev için düşünüldüğünü açıkladı. Gül, Türkiye'nin Bağdat Büyükelçisi Osman Paksüt'ün görevine devam edeceğini, Korutürk'ün ise Ankara'da görev yapacağını belirtti. 
   
</TEXT>
</DOC>
