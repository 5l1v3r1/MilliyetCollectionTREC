<DOC>
<DOCNO> 156366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sondun33.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Musul Valisi "Peşmergeler 36. paralelin kuzeyine çekilecek" 
</HEADLINE>
<TEXT>

     Musul Valisi Ganim El Basso, peşmergelerin 36. paralelin kuzeyine çekilmesi konusunda anlaşmaya vardıklarını söyledi. 
     Basso, makamında yaptığı açıklamada, peşmergelerin Musul'da yerleştiği yerlerden çekilmesi konusunda Amerikan askerlerinin gerekli talimatları verdiğini ifade etti. 
     Amerikan askerlerinin kalmasında yarar gördüklerini ve onlara ihtiyaçları bulunduğunu belirten Basso, ''Çünkü bu ülkeyi onlar yıktı, onlar yapacak'' dedi. 
     Peşmergelerin daha önce belirlenen 36. paralelin kuzeyine çekilmesi konusunda anlaşmaya vardıklarını kaydeden Basso, ''Bir hafta içinde Musul'un Ayinzale ve Sincar bölgelerinden peşmergeler çekilecek. Bu 2 bölgeyi ABD askerleri kontrol edecek'' diye konuştu. 
     Basso, Saddam döneminden kalma düşmanlıkları bir kenara bırakmayı amaçladıklarını belirterek şunları söyledi 
     ''Özgür ve tek parça olmak için çalışıyoruz. Ben Musul'un yerlisiyim. Geçmişte dönemde Irak ordusunda generaldim. 1993 yılında darbe girişiminde bulunduğumuz iddiasıyla kardeşim ve amcamın oğlu idam edildi, ben de hain damgası yiyerek ordudan atıldım. Irak ordusunda görev yapmaktan gurur duydum. Çünkü halkıma hizmet ettim. Bu ülke Kürdü, Türkü ve Arabıyla hepimizin. Irak'ın toprak bütünlüğü için mücadele edelim.'' 
     
</TEXT>
</DOC>
