<DOC>
<DOCNO> 198884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/sontur21.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazeteci Hakkı Erdem toprağa verildi 
</HEADLINE>
<TEXT>

     Geçirdiği rahatsızlık sonucu vefat eden gazeteci Hakkı Erdem, Balıkesir'in Gönen İlçesi'nde toprağa verildi. 
     Kalp rahatsızlığı nedeniyle dün kaldırıldığı Uludağ Üniversitesi UÜ Tıp Fakültesi Hastanesi'nde yaşamını yitiren Erdem'in cenazesi, Çarşı Cami'nde kılınan öğle namazının ardından Şehir Mezarlığı'na defnedildi. 
     CHP Genel Başkanı Deniz Baykal'ın çelenk gönderdiği törene, AK Parti Balıkesir milletvekili Turhan Çömez, CHP milletvekili Sedat Pekel, CHP İstanbul Milletvekili Sırrı Özbek, eski Devlet Bakanı Gürcan Dağdaş, eski milletvekili ve gazeteci Metin Işık, Erdem'in ailesi, yakınları ve meslektaşları ile çok sayıda vatandaş katıldı. 
     Balıkesir'in Gönen İlçesi'nde 1956'da doğan Hakkı Erdem, ilk orta ve lise öğrenimi Gönen'de tamamladı. 1975'de AİTİA Gazetecilik ve Halkla İlişkiler Yüksekokulu'na girdi ve aynı yıl Anadolu Ajansı'nda gazeteciliğe başladı. 
     Daha sonra Cumhuriyet Gazetesi, Kanal 6 televizyonu ve Radikal Gazetesi'nde çeşitli görevlerde bulunan Erdem, TV 8'de de ''Güncel'' programını hazırladı. 
     Radikal ve Posta gazetelerinde köşe yazısı da yazan Erdem, NTV'de yayınlanan ''Vatandaş Nazım'' adlı belgesele de imzasını attı. 
     Türkiye Gazeteciler Sendikası Ankara Şube Sekreterliği de yapan Hakkı Erdem, ayrıca Uğur Mumcu Araştırmacı Gazetecilik Vakfı'nda görev aldı. 
     Hakkı Erdem, son milletvekili genel seçimlerinde CHP'den milletvekili aday adayı olmuştu. 
     
</TEXT>
</DOC>
