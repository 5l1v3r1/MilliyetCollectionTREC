<DOC>
<DOCNO> 151707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sontur12.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarın, 23 Nisan Ulusal Egemenlik ve Çocuk Bayramı'nı kutluyoruz 
</HEADLINE>
<TEXT>

     Ulu Önder Atatürk'ün çocuklara armağan ettiği 23 Nisan Ulusal Egemenlik ve Çocuk Bayramı, yarın tüm yurtta, KKTC'de ve dış temsilciliklerde törenlerle kutlanacak. 
     Başkent'te düzenlenecek törenler, Milli Eğitim Bakanı Hüseyin Çelik başkanlığında, illerden temsilen gelen öğrenciler ile öğretmenlerden oluşan heyetin Anıtkabir'i ziyaretiyle başlayacak. Anıtkabir'de saat 08.00'de başlayacak törende, Bostancıoğlu, Ulu Önder Atatürk'ün kabrine çelenk koyacak ve saygı duruşunda bulunulacak. Aynı saatte, Ulus'taki Atatürk Anıtı ve Kızılay'daki Zafer Anıtı ile Atatürk Orman Çiftliği'ndeki anıta da izci ve öğrencilerden oluşan heyetler çelenk koyacaklar. 
     TBMM'nin açılışının 83. yıldönümü kutlamaları çerçevesinde, TBMM Başkanı Bülent Arınç başkanlığında Bakanlar Kurulu üyeleri, TBMM Başkanlık Divanı üyeleri, TBMM'de üyesi bulunan siyasi parti genel başkanları ve grup başkanvekilleri, komisyon başkanları, milletvekilleri, Türk Parlamenterler Birliği üyeleri ve eski dönem parlamenterler ile TBMM idari teşkilatı yöneticileri, saat 09.00'da TBMM Atatürk Anıtı'nda düzenlenecek törene katılacak. 
     TBMM Başkanı Arınç törenin ardından devlet erkanı ile birlikte Anıtkabir'i ziyaret ederek, Ulu Önder'in kabrine çelenk koyacak. Daha sonra Birinci Büyük Millet Meclisi'nde de anma töreni düzenlenecek. 
     Arınç, TBMM'nin 83. açılış yıldönümü dolayısıyla kutlamaları kabul edecek. Ardından, TBMM Genel Kurulu özel gündemle toplanacak. Toplantıda, TBMM Başkanı Arınç, Başbakan Recep Tayyip Erdoğan, CHP Genel Başkanı Deniz Baykal ve DYP Genel Başkanı Mehmet Ağar birer konuşma yapacaklar. 
     Arınç, akşam saatlerinde TBMM'de bir resepsiyon verecek. 
     
     STADYUMDA TÖREN 
     Başkent'te, 23 Nisan Ulusal Egemenlik ve Çocuk Bayramı kutlamaları 19 Mayıs Stadyumu'nda saat 10.00'da başlayacak. Milli Eğitim Bakanı Çelik'in öğrencilere hitap edeceği törende, öğrenciler de günün anlam ve önemini belirten konuşma yapacaklar ve şiirler okuyacaklar. 
     Jandarma Genel Komutanlığı Bandosu'nun seslendireceği marşların ardından tören geçişi yapılacak ve gösterilere başlanacak. 
     19 Mayıs Stadyumu'ndaki törene, Başkent'teki 115 okuldan 7 bin 410 öğrenci katılacak. 
     Kutlamalara tribünlerden katılacak öğrenciler, gösteriler sırasında günün anlamına ve gündeme ilişkin çeşitli motifler oluşturarak, mesaj verecekler. Öğrenciler ''8 4 12 yıl'' ve ''AB'' yazılı motifler de oluşturacaklar. 
     
     ZİYARETLER 
     Stadyumdaki törenin ardından, öğrenci ve öğretmenlerden oluşan heyetler, devlet erkanını ziyaret edecek. 
     Heyetler, Milli Eğitim Bakanı Hüseyin Çelik, Başbakan Recep Tayyip Erdoğan, TBMM Başkanı Bülent Arınç ile Cumhurbaşkanı Ahmet Necdet Sezer'e ziyarette bulunacak. Öğrenciler ziyaret sırasında makam koltuklarına oturacaklar. 
     Bazı ilçe belediyeleri de 23 Nisan Ulusal Egemenlik ve Çocuk Bayramı'na düzenleyecekleri çeşitli etkinliklerle katılacaklar. 
     





</TEXT>
</DOC>
