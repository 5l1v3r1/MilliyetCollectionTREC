<DOC>
<DOCNO> 164734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/sondun17.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Klerides Kuzey Kıbrıs muhalefeti doğal müttefikimiz... 
</HEADLINE>
<TEXT>

     Rum yönetiminin eski lideri Glafkos Klerides'in kızı, eski Rum milletvekili Keti Klerides, ''Kıbrıs Türk muhalefetiyle ittifak geliştirmemiz gerekir. Çünkü onlar, Kıbrıs sorununa çözüm bulmamız konusunda doğal müttefikimizdir'' dedi. 
     Keti Klerides, Rum kesiminde haftalık yayımlanan SELİDES isimli dergiye verdiği demeçte, ''KKTC'de Aralık ayında yapılacak seçimlerin Kıbrıs sorununun çözümüne yardımcı olup olamayacağı'' sorusunu yanıtlarken, ''Gerçekten de bir rol oynayabilir. Ancak Ankara ve KKTC Cumhurbaşkanı Rauf Denktaş'ın hareketlerinin, Kıbrıs Türk muhalefetini bir şekilde güçsüzleştirdiğine inanıyorum. Kıbrıs Türk muhalefetiyle ittifak geliştirmemiz gerekir. Çünkü onlar, Kıbrıs sorununa çözüm bulmamız konusunda doğal müttefiklerimizdir'' diye konuştu. 
     Yaklaşık 10 yıldır katıldığı ''yeniden yakınlaşma etkinliklerine'' de değinen Keti Klerides, yeniden yakınlaşma çabalarıyla başlayan ilişkilerin, KKTC ile Güney Kıbrıs arasındaki turistik geçişlerin serbest bırakıldığı bu zamanda daha da uyumlu hale gelebileceğini, ancak bu durumun, BM prosedürleri aracılığıyla çözüm bulunmasının yerine geçemeyeceği görüşünü belirtti. 
     ''Kıbrıslı Türklerin soruna çözüm istemekten vazgeçeceklerine inanıp inanmadığı'' yönündeki soruya karşılık Keti Klerides, ''Türk tarafının BM çerçevesinde çözüm prosedüründen uzaklaşmak ve kendi hedeflerini ortaya koymak istediğini, Türk tarafının dostane ilişkiler içinde yan yana iki devlet olması amacıyla aşamalı olarak KKTC'nin tanınması hedefini güttüğünü, kendilerinin ise BM kararları ve Doruk Anlaşmaları temelinde bir çözüm arzu ettiklerini'' söyledi. 
     ''Bu olgunun değiştirilmesi için, Kıbrıs sorununun çözümüyle ilgilenen herkes nezdinde diplomatik alanda yoğun faaliyet göstermeleri'' gerektiğini ifade eden Keti Klerides, ''Bugünkü durumun çözüm olmadığını, durumun, 'bugünkü spastik şekiliyle' devam etmesi halinde tehlikelere gebe olduğunu ve masaya gelmesi için Türk tarafına baskı uygulanması gerektiğini anlatma durumunda olduklarını'' savundu. 
     
</TEXT>
</DOC>
