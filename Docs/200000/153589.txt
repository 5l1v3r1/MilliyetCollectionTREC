<DOC>
<DOCNO> 153589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sontur09.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarhoş ambulans şoförü dehşet saçtı, polis havaya ateş açtı... 
</HEADLINE>
<TEXT>

     Kütahya'da aşırı alkollü şekilde ambulans kullanan sürücü, polislere zor anlar yaşattı. 
     Alınan bilgiye göre, Kütahya SSK Hastanesi'nde ambulans şoförlüğü yapan ve Eskişehir'e sevk edilen bir hastayı, 34 HP 771 resmi plakalı ambulansla Eskişehir Osmangazi Üniversitesi Tıp Fakültesi Hastanesi'ne götüren Hasan Akar 38 , dönüşte, aracının zikzaklar çizmesi ve trafiği tehlikeye düşürmesi üzerine Eskişehir Emniyet Müdürlüğü Bölge Trafik ekiplerince durdurulmak istendi. Eskişehir polisi, ''dur'' ikazına uymayan ambulans sürücüsünün yakalanması için Kütahya polisini uyardı. 
     Kütahya-Eskişehir Karayolu'nda önlem alan Kütahya Emniyet Müdürlüğü ekiplerin uyarısını da dikkate almayan Hasan Akar, kent girişindeki üçüncü barikatı da, polis araçlarına çarparak aşmayı başardı. Kaçan ambulansı durdurmak için havaya uyarı ateş açan polisle, sürücü arasında kent merkezinde bir süre kovalamaca yaşandı. Kovalamaca, ambulansın, Kütahya SSK Hastanesi'ne gelmesiyle son buldu. 
     Polisler tarafından güçlükle ambulanstan indirilerek gözaltına alınan Hasan Akar'ın muayenesinde, 220 promil alkollü olduğu ortaya çıktı. 
     
</TEXT>
</DOC>
