<DOC>
<DOCNO> 167952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/spor/spo15.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Filede heyecan      ULUSLARARASI Voleybol Federasyonları Birliği FIVB tarafından düzenlenen Dünya Erkekler Süper Ligi’nde, final grubu müsabakaları İspanya’nın başkenti Madrid’de bugün başlayacak. 4’erli 4 grupta toplam 16 takımın katılmasıyla çift devreli olarak 16 Mayıs - 29 Haziran tarihleri arasında gerçekleştirilen ilk etapta Rusya, Brezilya, Sırbistan - Karadağ ve Çek Cumhuriyeti gruplarında birinciliği elde etmişlerdi. 
     
Henry’ye 50 milyon pound      YENİ başkanı Roman Abramovic’le transfer piyasasına hızlı bir giriş yapan Chelsea, Arsenal’in yıldızı Thierry Henry’ye servet önerdi. Londra temsilcisine Fransız yıldız için 50 milyon pound teklif eden Mavi - Beyazlı ekip, yanıt bekliyor. İngiliz basınında geniş yankı uyandıran haberde Arsenal’in bu transfere sıcak baktığı ifade edildi. 
     
Kortlar şenlendi      ULUSLARARASI Erkekler Satellite Tenis Turnuvası’nın 4. ve son ayağı "Aldo Perahya - TED" başladı. Tenis Eskrim Dağcılık TED Kulübü kortlarında başlayan turnuvaya, ilk 3 ayakta aldıkları puanlara göre 2’si Türk toplam 24 tenisçi katılıyor. Turnuvada TED’den Barış Ergün ve ENKA Spor’dan Ergün Zorlu mücadele edecek. 
     
Bir skandal daha patladı      DOPİNG skandalları ile gündeme gelen Vücut Geliştirme Federasyonu’nun Nisan ayında Bulgaristan’daki Balkan Şampiyonası’na gittiği otobüse kafile dışı bir kişiyi aldığı ortaya çıktı. Başkan Eryetiş Kurtaral’ın talimatı ile listede ismi olmayan İlbaşı Karakuzu isimli şahısın da otobüse alındığı bildirildi. Teftiş Kurulu olayla ilgili soruşturma başlattı. 
     
Yıldızlar Kanada’da      DÜNYA Yıldız Erkek ve Bayanlar Atletizm Şampiyonası, 9 - 13 Temmuz tarihlerinde, Kanada’nın Sherbrooke kentinde yapılacak ve şampiyonaya Türkiye 7 sporcu ile katılacak. Başkanlığını Turan Şahin’in yaptığı kafilede, Adem Belir, Tuncay Örs, Şevket Taş, Alev Yurdusever, Çağdaş Aslan, Berna Demirci ve Sülbiye Ebiboğlu yer alacak. 
     
Foe’yu kalbi yaktı      KAMERUNLU Marc Wiwien Foe’nun ölüm nedeninin kalp rahatsızlığı olduğu açıklandı. Geçtiğimiz ay Fransa’da yapılan 6. Konfederasyon Kupası’nda Kamerun ile Kolombiya arasında oynanan yarı final mücadelesinde hayatını kaybeden Foe’nun otopsi raporunda anormal bir bulguya rastlanılmadığı ve daha önceden hasta olduğu kalbinin sağ kapakçığındaki sorun nedeniyle öldüğü belirtildi. 
     
İstanbul’un rakibi Rio      İSTANBUL’UN 2012 Olimpiyat Oyunları ev sahipliğindeki rakiplerinden biri daha belli oldu. Daha önce belirlenen New York, London, Leipzig, Havana, Madrid, Moscova ve Paris’e dün Rio de Janerio da katıldı. 2004 yılında da ev sahipliği için aday olan Rio de Janerio, Brezilya’da Sao Paulo ile girdiği adaylık çekişmesinden galip çıkmıştı. 
     
Ondrej, Elazığ’da      ELAZIĞSPOR, Slovak Almedia Petrijalka takımında oynayan Depnar Ondrej ile 3 yıllık sözleşme imzaladı. Slovak futbolcunun orta sahada görev yaptığı belirtildi. Bu arada iç transferde Mehmet Deliorman ile de bir yıllık anlaşma yapıldı. 
     
Transfere doymuyorlar      BU sezon Süper Lig’e yükselen Akçaabat Sebatspor, dün de Trabzonspor’dan Erman Özgür, Anderlecht’ten Yasin Karaca, Polonya’nın Zaklebie takımından da Zajac Marek’e 2’şer yıllığına imza attırdı. Kadronun 36 futbolcuya çıktığını belirten Asbaşkan Veli Sezgin, "Trabzonspor’dan dokuzuncu futbolcumuzu aldık. Şimdi Slovak Perniş’i transfer etmeye çalışıyoruz. Bu oyuncuyu da alınca transferi kapatacağız" dedi. 
     
Diyarbakır’a Arnavut oyuncu      DİYARBAKIRSPOR, Arnavut Redi Juppi ile 2 yıllık sözleşme yaptı. Teknik Direktör Sakıp Özberk, bu futbolcuya Ankara’da imza attırdıklarını söyledi. Özberk, Belçika’da oynayan forvet Claude Bakadal’ı araştırdıklarını ifade etti. 
     
Bursaspor Hollanda’da      BURSASPOR, iki hafta sürecek kamp çalışmaları için dün Hollanda’ya gitti. Eindhoven’de çalışacak olan Yeşil - Beyazlı kafilede 25 futbolcu yer alırken, Okan’ın da 15 Temmuz’da kampa katılacağı belirtildi. Teknik Direktör Hagi, Hollanda’da Brabantia, Valkensward, MierloHout, Wilhelmina, Ado Den Haag ve Cerlcle Brugge takımlarıyla hazırlık maçı yapacaklarını söyledi. 
     
Bu takım iş yapar’      SAMSUNSPOR’UN Kızılcahamam’daki kampını ziyaret eden Başkan İsmail Uyanık, futbolcuların performansından memnun kaldı, "Bu takım iş yapar. Hedefimiz olan UEFA Kupası’na katılabiliriz" dedi. Yaş ortalaması bakımından da ligin en genç takımlarından biri olduklarını söyleyen Uyanık, "Oyuncular tempodan şikayetçi ama bunun mükafatını sonra görecekler" diye konuştu. 
     

</TEXT>
</DOC>
