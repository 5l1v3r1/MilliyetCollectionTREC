<DOC>
<DOCNO> 165408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sonspo11.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Rotterdam Malatyasporlu Serkan'ın peşinde... 
</HEADLINE>
<TEXT>

     Malatyaspor'un savunma oyuncularından Serkan'a Hollanda'nın Feyenoord Rotterdam takımının ilgi duyduğu ve sözleşme imzalamak için harekete geçtiği bildirildi. 
     Malatyasporlu Serkan'ın menajerliğini yapan ve isminin açıklanmasını istemeyen Hollanda'daki yakınından edinilen bilgiye göre, savunmanın sağ kanadındaki boşluğu yeni bir oyuncuyla doldurmak isteyen Feyenoord Rotterdam, teknik heyetin videodan izleyerek başarılı bulduğu Serkan ile 4 yıllık sözleşme imzalamak istiyor. 
     Konuyla ilgili bir açıklama yapan Serkan da, Feyenoord Rotterdam gibi bir takımda oynamaktan büyük mutluluk duyacağını belirterek, ''Malatyaspor Kulübü yöneticilerinin izin vermesi durumunda Hollanda'ya gitmek isterim. Ancak bunun için acele etmiyorum. Zira gelecek sezon biz de UEFA Kupası'nda mücadele edeceğiz. O zaman kendimi Avrupa'ya daha iyi göstermiş olurum'' dedi. 
     
</TEXT>
</DOC>
