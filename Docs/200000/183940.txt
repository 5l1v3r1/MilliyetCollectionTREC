<DOC>
<DOCNO> 183940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/son/sonspo14.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Şaş Çulcu'nun vicdanı varsa ne dediğimi çıkıp söylesin 
</HEADLINE>
<TEXT>

     Galatasaray'ın, Fenerbahçe ile oynadığı derbi maçta yedek kulübesinde kırmızı kart gören futbolcusu Hasan Şaş, karşılaşmanın 4. hakemi Mustafa Çulcu'ya karşı yaptığı ağır eleştirilerini sürdürdü. 
     Hasan, kendisine ait ''www.hasan-sas.org'' sitesinden yaptığı açıklamada, haksızlığı içine sindiremediğini belirterek, kırmızı kart görmesine neden olan gelişmeleri şöyle anlattı 
     ''Fenerbahçeli Luciano'nun futbol maçında olduğunu unutup, voleybol oynaması ve de hakem Muhittin Boşat'ın tıpkı bir voleybol hakemi gibi oyunu kurallar dahilinde bulup devam ettirmesi üzerine, geçtiğimiz sene bizim attığımız golü 60 metreden görüp 'elle atıldı' gerekçesi ile iptal ettiren yan hakem aklıma geldi. Hemen yardımcı hakeme koşarak 'Hocam pozisyonu görmediniz mi' diye sordum. Tam o sırada Mustafa Çulcu yanıma gelerek, 'geç yerine' diye adeta dövecek gibi bağırdı. 'Hocam pozisyonu göremediniz mi Hakkımız yeniyor. Müdahale etsenize' diyecek oldum, oralı olmadığı gibi beni tersledi. Çok sinirlendim, ama buna rağmen ağzımdan en ufak bir küfür çıkmadı. Söylediğim tek şey 'Nedense bize gelince her şey farklı oluyor. Neden herkes artistleşiyor. Geçtiğimiz sene gollerimizi 60 metreden iptal edenler neden burnunun dibindekini göremiyor' oldu.'' 
     
     ''YORUMU FUTBOLSEVERLERE BIRAKIYORUM'' 

     ''Şimdi Mustafa Çulcu'ya sesleniyorum'' diyen Hasan, şöyle devam etti 
     ''Eğer vicdanı varsa ve gerçekten bunların dışında tek kelime bir şey dediğimi iddia ediyorsa çıksın ortaya konuşsun. Ama ben bu yüreği maalesef art niyetli olduğunu düşündüğüm Mustafa Çulcu'da göremiyorum. Herkes hata yapabilir. Hakemler de. Ama art niyet oldu mu bunun adı hata değildir. Zaten maçı yöneten hakemlerin maç sonrasındaki yüz ifadeleri ve tavırları bize karşı hangi tutum içinde olduklarını 70 milyon insana en iyi şekilde gösterdi. Tekrar üzerine basarak söylüyorum. Her şeyin üzerine yemin ederim ki kesinlikle küfür etmedim. Yorumu futbolseverlere bırakıyorum.'' Hakemler hakkında konuşmamak için kendi kendine sürekli olarak söz verdiğini de vurgulayan Hasan, ''Ama gelin şu son oynadığımız maçtan sonra konuşmayın bakalım. Daha önce de belirttiğim gibi, yapılan haksızlıklara asla tahammül edemiyorum. Hiçbir şekilde haksızlığı içime sindiremiyorum. Bana yapılan haksızlığa olan cevap hakkımı kullanıyorum. Buna ister bir savunma deyin, isterse isyan'' dedi. 

     
</TEXT>
</DOC>
