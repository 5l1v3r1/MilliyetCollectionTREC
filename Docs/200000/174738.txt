<DOC>
<DOCNO> 174738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/ekonomi/eko10.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye verileri tek kaynakta toplanacak 
</HEADLINE>
<TEXT>

   Oluşturulacak 'İstatistik Kurulu' ile istatistiki tüm verilerin tek elde toplanması sağlanacak 
   ÖNDER YILMAZ Ankara 
   
   Devlet İstatistik Enstitüsü'ne DİE yeniden yapılanma çerçevesinde "idari özerklik" tanınıyor. İstatistiki verilerin tek elde toplanıp 'Türkiye verisi' oluşturulması amacıyla "İstatistik Kurulu" kuruluyor. 
   DİE, açıkladığı istatistiki rakamlarda hükümetlerin etkisi olduğu eleştirilerini boşa çıkarmak ve AB kriterlerini uygulamak amacıyla "Türkiye İstatistik Kurumu Başkanlığı TUİK Teşkilat Yasa Tasarısı" hazırladı. Önümüzdeki Bakanlar Kurulu toplantısında ele alınması beklenen tasarıda, tüm bakanlıkların üst düzey yöneticilerinin katıldığı "İstatistik Kurulu" oluşturulacağı öngörülüyor. Kurula TOBB, sendika ve diğer sivil toplum örgütlerinin katılımı sağlanacak. İstatistik Kurulu en fazla 30 üyeden oluşacak. 
   
   26 bölgeye bölünecek 
   Türkiye'deki tüm istatistiki ve kayıt verileri tek çatı altında toplanarak resmi "Türkiye verisi" oluşturulacak. Maliye, Hazine, Merkez Bankası ve diğer kurumların ürettiği istatistiki veri ve kayıtların tek çatı altında toplanmasında koordinasyon DİE'de olacak. Türkiye'de beş yıl içinde hangi konularda istatistik çalışmaları yapılacağının belirlenmesi amacıyla "beş yıllık istatistik programları" yapılacak. DİE Türkiye'yi 26 istatistik bölgesine bölecek. Her bölgede bir teşkilat kuracak olan DİE, bölgesel veriler üretecek. 
   
   
</TEXT>
</DOC>
