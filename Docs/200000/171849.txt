<DOC>
<DOCNO> 171849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/ekonomi/eko08.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
EPDK'dan 6 yeni dağıtım ihalesi 
</HEADLINE>
<TEXT>

   
   Enerji Piyasası Düzenleme Kurumu EPDK , 6 yerde daha ihaleye çıktı. EPDK'dan yapılan açıklamaya göre, Karaman, Konya Ereğli, Gemlik, Çorum, Kırşehir ve Kırıkkale için doğalgaz dağıtım lisansı ihalelerine çıkılması kararlaştırıldı. 
   Dağıtım lisansı ihalesine teklif vermek isteyen şirketlerin EPDK'dan yeterlilik belgesi alması gerekiyor. Yeterlilik almak isteyen şirketlerin, Karaman için en geç 11 Ağustos, Ereğli için 15 Ağustos, Gemlik için 22 Ağustos, Çorum için 29 Ağustos, Kırşehir için 5 Eylül ve Kırıkkale için de 12 Eylül 2003 tarihlerinde mesai bitimine kadar istenen bilgi ve belgeleri EPDK'ya teslim etmeleri gerekiyor. İhaleler, Doğalgaz Piyasası Kanunu ile Doğalgaz Dağıtım ve Müşteri Hizmetleri Yönetmeliği hükümleri çerçevesinde, kapalı zarf usulü ile teklif alma ve açık eksiltme şeklinde ve basına açık olarak gerçekleştirilecek. Şehir içi doğalgaz dağıtım lisansları otuz yıllık süre için verilecek. 
   EPDK, bundan önce de, Kayseri, Konya, Erzurum, Gebze, Çorlu, İnegöl, Çatalca, Balıkesir, Bandırma, Sivas, Kütahya için ihaleye çıkmıştı. Kurumun, Konya Doğalgaz Dağıtım Lisansı İhalesi, 31 Temmuz, Erzurum Doğalgaz Dağıtım Lisansı İhalesi ise 13 Ağustos'ta yapılacak. 
   
   
</TEXT>
</DOC>
