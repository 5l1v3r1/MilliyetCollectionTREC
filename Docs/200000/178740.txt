<DOC>
<DOCNO> 178740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sonspo16.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Denizli maçında Yasin ve İlhan yok 
</HEADLINE>
<TEXT>

     Birinci Süper Futbol Ligi'nde sezonun ilk 3 maçını da kazanarak, liderliği İstanbulspor ile paylaşan son şampiyon Beşiktaş, Denizlispor ile yarın oynayacağı 4. haftanın açılış maçının hazırlıklarını tamamladı. 
     BJK Nevzat Demir Tesisleri'nde basına kapalı idman yapan siyah-beyazlılar, öğleden sonra uçakla Denizli'ye gidecek. 
     Beşiktaş'ta, sakatlığı süren Yasin Sülün ile hazır olmayan İlhan Mansız'ın yanı sıra genç oyuncular maç kadrosuna alınmadı. 
     Takımla birlikte son idmanlara katılan İlhan Mansız'ın, Teknik Direktör Mircea Lucescu'nun isteğiyle Denizli'ye de götürülmeyeceği ve özel programına İstanbul'da devam edeceği bildirildi. 
     Sakatlığı nedeniyle Ankaragücü maçı kadrosuna alınmayan Okan Koç ise kafileye dahil edildi. 
     
     MUHTEMEL 11 
     Teknik Direktör Lucescu'nun, Denizli'de 5. yabancı olarak Ahmed Hassan ile Pancu arasında tercih yapacağı, forvette ise Ahmet Dursun'un yanında Tümer ile Sergen'den birisini oynatacağı öğrenildi. 
     Beşiktaş'ın yarınki maça Cordoba, Zago, Ronaldo, Ahmet Yıldırım, Kaan Dobra, Tayfur, Giunti, Pancu Ahmed Hassan , İbrahim, Tümer Sergen , Ahmet Dursun 11'i ile çıkması bekleniyor. 
     Denizli Atatürk Stadı'nda saat 20.00'de başlayacak ve Digitürk Lig TV'den naklen yayınlanacak maçı hakem Selçuk Dereli yönetecek. 
     
</TEXT>
</DOC>
