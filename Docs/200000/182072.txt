<DOC>
<DOCNO> 182072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/spor/ymese.html </URL>
<DATE> 2003/09/13/ </DATE>
<TIME>  </TIME>
<AUTHOR> Bilal MEŞE  </AUTHOR>
<HEADLINE>
Usta farkı 
</HEADLINE>
<TEXT>

   
   Beşiktaş'ta Demirören ve Oktay'ın istifalarına doğrusu bir anlam veremedim Kongreye daha beş ay var... Üstelik Beşiktaş, hem ligde, hem Şampiyonlar Ligi'nde ciddi sınavlar verecek. Böylesi bir kritik dönemde iki yöneticinin istifa etmesi hiç de hoş değil. Eğer kafalarında bir hesap varsa, bunu ocak ayında ortaya koymaları gerekir. Bu tip sürpriz istifalar dileriz ki takımı olumsuz etkilemez. Eğer aksi olursa, bu da bir takım hesap yapanlar için hiç de iyi olmaz. 
   
   İnönü'deki 90 dakikalık mücadelede ağır basan Beşiktaş'tı... Ofansif ağırlıklı bir taktikle sahaya çıkan Malatyaspor, 1 - 0 öne geçmesine karşın yenilmekten kurtulamadı. Bunun da temelinde Beşiktaş'ın daha tecrübeli, daha istekli, daha yetenekli oyuncularının fazlalığı yatıyordu. Sergen'i izlemekten müthiş keyif alıyoruz. Dünkü mücadelede attığı tek gol bir Sergen klasiğiydi. Ancak Sergen'in fiziksel olarak hala hazır olmadığını görüyoruz. Sergen, bu özelliğini 90 dakikaya yaydığı taktirde, hem Beşiktaş'a yararlı olacak, hem de izleyenlere daha büyük lezzetler sunacak. 
   Sahanın bana göre tartışmasız en iyi ismi Ahmed Hassan'dı. İleri ikilinin arkasında görev yapan Mısırlı yıldız çok çalıştı, oyun kurdu, gollük paslar attı, pozisyon kovaladı, çok kritik bir gole de imzasını koydu. Topla fazla oynaması doğrusu bizi rahatsız etmiyor. Hem adam eksiltiyor, hem de topla çok çabuk, isabetli paslar atıyor. 
   Lucescu ideal on bir konusundaki değişkenliğine dün bir yenisini daha ekledi. Her hafta farklı bir kadroyla izliyoruz Beşiktaş'ı. Tabii ki bu onun doğrusu. Ancak kadroda devamlılığı yakalamanın başarının temel taşlarından birisi olduğunu unutmamak lazım. Herhalde Lucescu'nun bir bildiği var 
   İlk kez on birde yer alan kaleci Ramazan'ı da çok beğendim. Yan toplardaki başarısı ve kendisine olan özgüveni mükemmel. Kartal'ın gözü artık kalede olmayacak. 
   Uzun bir aradan sonra yeniden sahalara dönen İlhan Mansız 69 dakika oyunda kaldı. Bu süre içinde iyi niyetli ve istekliydi. Ama fiziksel olarak hazır değil. Mansız'ın, bu açığını kapatması halinde hem Beşiktaş'a, hem de Milli Takım'a büyük katkıları olacaktır. 
   Malatya karşısında mağlubiyetten farka giden Beşiktaş, ikinci yarının sonlarına doğru inanılmaz goller kaçırdı. Fark üç değil, altı olabilirdi. Ancak kafalarda Lazio maçının oluşu konsantrasyon eksikliğini de birlikte getirdi. 
   
   
</TEXT>
</DOC>
