<DOC>
<DOCNO> 167568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/siyaset/siy05.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tantan'a dava açtı 
</HEADLINE>
<TEXT>
Urfi 'kaçakçı değil, saygın müteahhitmiş 
Tantan'ın kendisine "uyuşturucu kaçakçısı" diyerek manevi zarar gördüğünü belirten Urfi Çetinkaya, beş milyar tazminat istiyor 
     NEDİM ŞENER 

     Matador davası sanığı Urfi Çetinkaya, kendisine "uyuşturucu kaçakçısı" dediği için eski İçişleri Bakanı Sadettin Tantan'ı mahkemeye verdi. 
     İspanya, Portekiz, Hollanda ve Türk emniyetinin işbirliği ile gerçekleştirilen Matador Operasyonu sonucunda yakalanan ve geçen hafta yargılandığı İstanbul 3 No'lu DGM tarafından, belden aşağısı felç olduğu için yurtdışına çıkamayacağı gerekçesi ile serbest bırakılan Çetinkaya, Eyüp Cumhuriyet Savcılığı'na yaptığı başvuru ile Tantan'dan beş milyar lira manevi tazminat istedi. 
     Çetinkaya'nın avukatları ayrıca hakaretin yayın yoluyla yapıldığı gerekçesiyle Tantan'ın üç yıla kadar hapis cezasıyla yargılanmasını da talep etti. 
     Çetinkaya'nın şik yeti üzerine açılan manevi tazminat davasının ilk duruşması 24 Nisan 2003 günü gerçekleşti. Davanın ikinci duruşması ise 15 Temmuz'da yapılacak. 
     
     Tantan ifade verdi 
     Ceza davası ile ilgili olarak Tantan'ın Ankara Cumhuriyet Savcılığı'na verdiği ifade Eyüp Cumhuriyet Savcılığı'na gönderildi. Çetinkaya'nın avukatı ise şik yet dilekçesinde müvekkilinin "kaçakçı değil müteahhit olduğunu" belirterek şunları söyledi 
     "Müvekkilim Urfi Çetinkaya inşaat müteahhitliği yapmakta olup toplumda saygın bir kişiliğe sahiptir. Davacı çevresinde yardımsever, devlete yardımcı, eğitime hizmeti kendisine rehber edinmiş biri olarak tanınmaktadır. Sayısız ilk öğretim ve ortaöğretim okulu binası yaptırarak İstanbul Milli Eğitim Müdürlüğü'ne teslim etmiştir." 
     

</TEXT>
</DOC>
