<DOC>
<DOCNO> 184456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/siyaset/siy02.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık'ta 'böcek' aranıyor 
</HEADLINE>
<TEXT>

   MİT, Emniyet ve sivil bir özel ekip, Başbakanlık'ta "böcek" araması yaptı. Erdoğan'ın makamına "gizli" numaralı telefonlar da bağlandı... 
   ÖNDER YILMAZ Ankara 

   
   Bülent Ecevit'in başbakanlığı döneminde bazı makam odalarının dinlendiği ortaya çıkan Başbakanlık'ta "böcek" taraması yapıldı. Başbakan Recep Tayyip Erdoğan'ın makam odasındaki arama için MİT ve emniyetin yanı sıra İstanbul'dan gelen özel bir ekip görevlendirildi. 
   Sağlık Bakanı Recep Akdağ'ın makamında üç adet dinleme cihazı tespit edilirken, Erdoğan'ın Başbakanlık'taki makamında da arama yapıldı. Başbakanlık kaynakları Erdoğan'ın odasındaki aramanın doğal olduğunu belirterek, "Bu sık sık yapılır" dedi. Aynı kaynaklar, özel sivil bir ekibin böcek taraması yaptığı iddiası konusunda ise "Bilgimiz yok" diye konuştu. 
   Erdoğan'ın makamına ayrıca gizli numaralı yeni telefonlar da bağlandı. Erdoğan'ın ABD Başkanı Bush başta olmak üzere dünya liderleriyle görerek konuşması için makamına görüntülü uydu telefonu da bağlanacak. Görüntülü telefon sisteminin teknik donanımının hazır olduğu, makam odasına monte edilmesi için Erdoğan'dan talimatının beklendiği belirtildi. 
   Akdağ'ın dinlenme odasında bulunan üç cihazla ilgili Emniyet Genel Müdürlüğü İstihbarat Daire Başkanlığı'nca yapılan incelemede ise cihazların "dinlemeye elverişli olmadığı" anlaşıldı. 
   
   Ecevit dinlenmişti 
   Ecevit'in başbakanlığı döneminde, Başbakanlık'taki makam odalarının dinlendiği ortaya çıktı. Dönemin Müsteşarı Ahmet Şağar, 2002 yaz döneminde görevinden ayrılınca "Taramalar sonucu dinlendiğimiz bilgisi geldi. Başbakanın, Başbakan Yardımcısı Hüsamettin Özkan'ın ve benim dinlendiğimizi tespit ettik. Hükümet zarar görmesin diye gizli tutmuştuk" dedi. 
   
   
</TEXT>
</DOC>
