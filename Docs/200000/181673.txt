<DOC>
<DOCNO> 181673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sondun29.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlusconi'den bir gaf daha "Mussolini Saddam'dan iyiydi" 
</HEADLINE>
<TEXT>

     AB dönem başkanı İtalya'nın Başbakanı Silvio Berlusconi, faşist lider Benito Mussolini'nin devrik Irak lideri Saddam Hüseyin'den daha iyi olduğunu, çünkü halkı öldürmediğini söyledi. 
     Sardunya Adası'ndaki villasında geçen hafta iki İngiliz gazeteciye demeç veren Berlusconi'nin bu sözleri, bugünkü Voce di Rimini adlı gazetede yayımlandı. 
     Gazetecilerin ''Saddam Hüseyin, Mussolini gibi mi '' sorusuna Berlusconi, ''Hayır. Dük Mussolini'nin lakabı hiçkimseyi öldürmedi. Gerekirse halkı tatil yapmaya, sürgüne gönderiyordu'' yanıtını verdi. 
     Berlusconi, Irak konusunda ABD Başkanı George Bush ve İngiltere Başbakanı Tony Blair'den yana olduğunu, Saddam'ın kitle imha silahlarının bulunduğunu söyledi. İtalya Başbakanı, ''Saddam, kitle imha silahlarını ya imha etti ya da yurtdışına gönderdi. Bu silahlara sahipti, çünkü bunları İran ve Kürtlere karşı kullandı. Bu silahları üretecek uzmanlara sahipti. Eğer ben Saddam olsam, kitle imha silahlarını ortadan kaldırırdım'' dedi. 
     Başbakan Berlusconi'nin faşist lider Mussolini hakkında söylediği bu sözler, bazı siyasiler tarafından eleştirildi. Sol liderlerden Piero Fassino, ''Başbakan'ın sorumsuzluğunu gösteren, utanç verici ve duyulmamış kelimeler. Dikatatör Mussolini'nin hapishanelerinde ölen Antonio Gramsci, Giacomo Matteotti, Giovanni Amendola, Piero Gobetti gibi isimleri belki de birilerinin Berlusconi'ye hatırlatması gerekiyor. Mussolini, İtalyanları saçma ve delice bir savaşta ölüme gönderdi'' dedi. 
     
</TEXT>
</DOC>
