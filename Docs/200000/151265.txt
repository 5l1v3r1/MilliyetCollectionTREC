<DOC>
<DOCNO> 151265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/spor/spo08.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
EN ACI ZAFER 
</HEADLINE>
<TEXT>

Michael Schumacher, starttan önce annesini kaybetmenin acısıyla çıktığı yarışta 2003'ün ilk şampiyonluğuna ulaştı. Raikkonen ikinci, Barrichello üçüncü oldu 
     Ferrari güldü 
     FORMULA 1'in 2003'teki ilk üç yarışında podyuma çıkamayarak, sezon çok kötü başlangıç yapan Ferrari'nin Dünya Şampiyonu pilotu Michael Schumacher, kariyerinin en acı zaferini Imola Pisti'nde kazandı. Starttan sadece saatler önce annesinin ölümüyle sarsılan Schumacher, Williams'tan küçük kardeşi Ralf ile birlikte adeta yüreğine taş basarak çıktığı yarışta, kendisine ve takımına 2003'ün ilk birinciliğini getirdi. 
     
     65. kez zirvede 
     SAN Marino'daki coşkudan uzak yarışta, kolunda siyah bantla mücadele eden Schumacher, pole pozisyonda start almasına rağmen ilk virajda kardeşi Ralf'e geçildi. Ancak pit stop sonrası liderliği kaptırmayarak 65. kez podyumun en üst basamağına çıktı. İkinci sırayı McLaren'den Kimi Raikkonen elde ederken, 52. turda Ralf'i geçen Ferrari'den Rubens Barrichello üçüncülüğü aldı. Schumi, podyumda gözyaşlarını zor tutamadı. 
     
Son kez gördüler      MİCHAEL ve Ralf kardeşler, özverisiyle pistlerdeki başarılarını borçlu oldukları anneleri Elisabeth'i, "zamansız" kaybetmenin acısıyla yarıştılar. Bir hafta önce evinde düşerek iç kanama geçiren ve komaya giren 55 yaşındaki annelerini "son kez" görmek üzere sıralama turlarının ardından özel jetle Köln'e giden iki kardeş, gece döndükleri Imola'da acı haberi aldılar. 
     ELİSABETH Schumacher'e büyük düşkünlükleriyle bilinen iki kardeş, ağırlaşarak ameliyata alınan annelerinin ölüm haberine rağmen büyük bir profesyonellik örneği gösterdiler. Ferrari Direktörü Jean Todt, "Michael yarışmayabilirdi. Onu zorlamadık" dedi. Yarış sonrası mecbur tutulmamasına rağmen podyuma çıkan Schumi, basın toplantısına katılmadan ülkesine döndü. 
     
SÜRÜCÜLER KLASMANI 1. Kimi Raikkonen Finlandiya 32 puan 2. David Coulthard İngiltere 19 puan 3. Michael Schumacher Almanya 18 puan 4. Fernando Alonso İspanya 17 puan 5. Rubens Barrichello Brezilya 14 puan      
     
MARKALAR KLASMANI 1. McLaren 51 puan 2. Ferrari 32 puan 3. Renault 26 puan 4. Williams 23 puan 5. Jordan 10 puan      
     


SPOR 



































</TEXT>
</DOC>
