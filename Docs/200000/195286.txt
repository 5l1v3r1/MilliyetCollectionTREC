<DOC>
<DOCNO> 195286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/soneko32.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Finansal Hizmetler CEO'su Net karımız 121 trilyon lira 
</HEADLINE>
<TEXT>

     Koç Finansal Hizmetler CEO'su Kemal Kaya, Eylül ayı sonu itibariyle enflasyondan arındırılmış net karlarının 121 trilyon lira olduğunu bildirdi. 
     Kaya, düzenlediği basın toplantısında yaptığı konuşmada, globalleşen dünyada gelecekte finansal kuruluşların birleşme yolunu seçeceklerini ve evrensel bankacılığın yaygınlaşacağını söyledi. 
     Türkiye'nin son yıllarda yaşanan krizlere rağmen hızla toparlanan çok büyük ve cazip bir pazar olduğunu ifade eden Kaya, sektörün de krizlere rağmen hemen toparlanabilmesinin dinamik yapısından kaynaklandığını vurguladı. 
     Kaya, önümüzdeki yıllarda sektörde risk yönetimine ve sağlam bilançolara önem verenlerin daha kalıcı olacağına işaret etti. 
     Koçbank'ın kuruluşunu ve Koç Grubu'na bağlı 7 finans şirketinin 2001'de Koç Finansal Hizmetler A.Ş. çatısı altında toplanma sürecini anlatan Kaya, 2002'de UniCredito ile yapılan yüzde 50-50 ortaklıkla her iki hissedarın Türkiye'nin önde gelen finansal gruplardan biri olmayı amaçladığını anımsattı. 
     Kaya, Koç Finansal Hizmetler A.Ş.'nin sermaye yeterlilik rasyosunun Aralık 2002 itibariyle yaklaşık yüzde 13 olduğunu, Eylül 2003 itibariyle de toplam aktiflerinin 5.5 milyar dolar, toplam kredilerinin 2.3 milyar dolar olduğunu bildirdi. 
     
     ''BU YILKİ NET KAR GEÇEN YILIN 10 KATI'' 
     Koç Finansal Hizmetler A.Ş.'nin Eylül sonu itibariyle enflasyondan arındırılmış karının 121 trilyon lira olduğunu belirten Kaya, bu yılki net karın geçen yılın aynı dönemine göre 10 kat arttığını ve bu yılki bütçenin yüzde 14 üzerinde olduğunu söyledi. 
     Kaya, Türkiye'nin 5. büyük özel bankası olan Koçbank'ın Eylül sonu itibariyle net karının 63 trilyon lira olduğunu kaydetti. 
     Bu yıl hissedarların talebi doğrultusunda piyasalar ve bankaların derin analizini yaptıkları ve hissedarların beklentilerini göz önünde bulundurdukları bir plan hazırladıklarını anlatan Kaya, maksimum değer yaratma hedefiyle hazırlanan bu planla, sermayeyi en iyi şekilde yöneterek, kaynakları en doğru alanlarda kullanmayı amaçladıklarını ifade etti. 
     Hedefledikleri büyümeyi organik yolla sağlayacaklarını anlatan Kaya, oluşturdukları planda olumlu bir makro ekonomik senaryonun baz alındığını, ancak beklenmedik gelişmelere karşın alternatif senaryolar üzerinde de çalışmalar yaptıklarını söyledi. 
     
     ''RİSKSİZ ÜRÜNLERDE KAR YARATMADA LİDERLİĞİ HEDEFLİYORUZ'' 
     Kaya, plan ile 3 yıl içinde lider finansal kurumlardan biri olmayı, karlılık ve değer yaratmada bir numaraya yükselmeyi, en iyi ticari yapıyı oluşturmayı, müşterinin ilk tercihi olmayı ve gerçek bankacılık faaliyetlerine odaklanarak, risksiz ürünlerde kar yaratmada liderliği hedeflediklerini belirtti. 
     Plan kapsamında en karlı segmentler üzerinde odaklanmayı, risk ve maliyet yönetiminde mükemmelliğe ulaşmayı amaçladıklarını dile getiren Kaya, ''İlerdeki rekabetçi ortama hazırlıklı olmak için bunu yapmak şart. Biz Türkiye'nin en iyi risk yöneticisi olmak istiyoruz. Bunu kredi riskinin yanı sıra piyasa ve operasyonel riskle beraber düşünüyoruz'' diye konuştu. 
     Kaya, 2006 yılına kadar temel stratejik kuralları uygulayarak sermaye verimliliği rasyosunu yüzde 20'nin altına düşürmemeyi, maliyet gelir rasyosunu yüzde 40'ın altında gerçekleştirmeyi, sermaye yeterlilik rasyosunu yüzde 12'nin üzerine çıkarmayı ve 3 kat daha fazla değer yaratmayı hedeflediklerini bildirdi. 
     
</TEXT>
</DOC>
