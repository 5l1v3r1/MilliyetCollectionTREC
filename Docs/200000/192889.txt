<DOC>
<DOCNO> 192889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sontur28.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Cevizlibağ E-5 karayolunda korsan gösteri... 
</HEADLINE>
<TEXT>

     E-5 Karayolu'nda korsan gösteri düzenleyen tutuklu ve hükümlü yakınlarından oluşan grup, yolu bir süre trafiğe kapattı. 
     E-5 Karayolu Cevizlibağ mevkiinde saat 13.00 sıralarında ortaya çıkan Tutuklu Aileleri Yardımlaşma ve Dayanışma Derneği TAYAD üyelerinden oluşan yaklaşık 100 kişilik grup, Bakırköy'e gidiş yönünde ulaşımı kesti. 
     Cezaevlerindeki ölüm orucu eylemlerinde hayatlarını kaybedenlerin temsili tabutlarını taşıyan ve çeşitli sloganlar atan grup, yapımı süren üstgeçit inşaatına ait malzemelerle de yola temsili mezar inşa etti. 
     Olay yerine ulaşan polis, yolu trafiğe açmamakta ve dağılmamakta direnen gruba müdahalede bulundu. Polis, bu müdahale sonucu kaçmaya çalışan gruptan yaklaşık 40 kişiyi, bindikleri otobüsleri durdurarak gözaltına aldı. 
     E-5 Karayolu'ndaki ulaşım da, yola yığılan inşaat malzemelerinin kaldırılmasından sonra normale döndü. 
     
</TEXT>
</DOC>
