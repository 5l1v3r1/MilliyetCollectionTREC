<DOC>
<DOCNO> 192663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/son/sondun12.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de iktidar ile muhalefet arasındaki puan farkı 2'ye düştü 
</HEADLINE>
<TEXT>

     İngiltere'de yayımlanan The Daily Telegraph gazetesinin yaptırdığı anketin sonuçları, iktidardaki İşçi Partisi ile ana muhalefetteki Muhafazakar Parti arasındaki oy farkının iki puana düştüğünü ortaya koydu. 
     YouGov araştırma kurumu tarafından yapılan araştırmanın sonuçları, İşçi Partisi'nin oy oranının yüzde 36, Muhafazakar Parti'nin yüzde 34, Liberal Demokrat Parti'nin de yüzde 23 olduğunu gösterdi. 
     Seçmene parti liderleriyle ilgili görüşünü de soran YouGov, ''sizce hangi isim en iyi başbakanlık yapar '' sorusuna karşılık, yüzde 29 oranında ''Blair'', yüzde 22 oranında ''Michael Howard'' ve yüzde 14 oranında ''Charles Kennedy'' yanıtını aldı. 
     Araştırmada, Hükümetin uygulamalarını onaylayanların oranının yüzde 26, onay vermeyenlerin oranınsa yüzde 61 olduğu görüldü. 
     Halkın, ekonomi yönetimi konusunda Muhafazakar Parti'ye daha çok güvendiği de araştırma sonucunda ortaya çıktı. 
     ''İngiltere ekonomik krize girse sizce hangi parti bu sorunu daha iyi çözer '' sorusunu yanıtlayan İngiliz seçmenin yüzde 33'ü Muhafazakar Parti yanıtını verirken, İşçi Partisi diyenlerin oranı yüzde 28'de kaldı. 
     Halka hükümete ne kadar güvendiği de soruldu. İngilizlerin yüzde 24'ü hükümeti ''güvenilir'' bulduğunu belirtirken, yüzde 65'lik bir kesim ''hayır dürüst değil'' yanıtını verdi. 
     
</TEXT>
</DOC>
