<DOC>
<DOCNO> 199962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sondun08.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta ABD ordusunun yemek ihalesi Cheney'in eski şirketine 
</HEADLINE>
<TEXT>

     Irak'taki Amerikan ordusunun yemek ihalesinin, Başkan Yardımcısı Dick Cheney'nin bir dönem yöneticiliğini yaptığı şirkete verildiğinin ortaya çıkması savaş karşıtlarını kızdırdı. 
     ABD'de yayınlanan The Hill adlı derginin haberine göre, merkezi Houston'da bulunan dev petrol şirketi Halliburton'a bağlı Kellogg Brown ve Root KBR firması, Irak'taki Amerikan ordusunun yemeklerini hazırlıyor. 
     Başkan George Bush'un geçen Cuma Şükran Günü'nde sürpriz Bağdat ziyareti sırasında Amerikan askerlerine verilen yemeğin de KBR firması tarafından hazırlandığını yazan dergi, ana şirket Halliburton'ın da Irak'taki altyapı onarım işlerini üstlendiğini anımsattı. 
     ABD'nin Irak'ta giriştiği savaşa karşı çıkanlar yeni gelişmeyle haklılıklarının bir kez daha ortaya çıktığını savunurken, KBR tarafından verilen yemeğin çok iyi olduğu, yemeklerini kendi olanaklarıyla hazırlayan Hava Kuvvetleri personelinin de arada sıvışarak bu yemekten yedikleri belirtildi. 
     Amerikan Gelişim Merkezi adlı bir hükümet kuruluşunun yetkilisi Larry Korb da, bir ay önce KBR'ın mönüsünden Bağdat havaalanında tattığını belirterek, ''Başta plastik çatalım eti keserken kırıldı, ama yemek enfesti'' dedi. 
     Dick Cheney, bir dönem Halliburton şirketinin İcra Kurulu Başkanlığı'nı yapmıştı. Savaş karşıtları, Cheney'nin petrol devi şirketle hala ilişkisinin sürdüğünü savunuyor. 
     
</TEXT>
</DOC>
