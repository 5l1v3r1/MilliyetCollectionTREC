<DOC>
<DOCNO> 159041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/soneko32.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK Başkanı Halka açık şirket sayısı artmalı 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, halka açık şirket sayısının henüz istenen düzeyde bulunmadığını belirterek, globalleşen dünyada rekabet gücünü artırmayı hedefleyen tüm şirketleri halka açılmaya davet etti. 
     Borsa'ya Kote Ortaklık Yöneticileri Derneği KOTEDER tarafından düzenlenen ''Globalleşen Piyasalarda Halka Açık Kuruluşların Rolü ve Önemi'' konulu panelin açılışında konuşan Cansızlar, küreselleşme olgusuna işaret ederek, SPK olarak uluslararası gelişmeleri yakından takip ettiklerini, gerekli düzenlemeleri dünya uygulamalarına paralel olarak hızla ve zamanında gerçekleştirdiklerini söyledi. 
     Yaptıkları düzenlemelerin istedikleri sonuçları üretmesinin ülkenin içinde bulunduğu ekonomik ortam ile de yakından ilgisi bulunduğunu dile getiren Cansızlar, ''Öncelikle istikrarlı bir ekonomi ve sürdürülebilir büyüme için kamunun borçlanma gereksiniminin azalması ve genel ekonomik ortamın uzun vadeli yatırıma elverişli olması gerekmektedir'' dedi. 
     Sağlanan siyasi istikrar, gerçekleştirilen yapısal reformlar ve uygulanmakta olan ekonomi politikaları sonucunda ekonomik ortamda istikrar belirtileri ortaya çıktığını ifade eden Cansızlar, ''Döviz kurundaki dalgalanmanın da faizlerin inmesi ile sona ererek gerçek değere ulaşacağını düşünüyorum'' dedi. 
     
     HALKA AÇIK ŞİRKET SAYISI İSTENEN DÜZEYDE DEĞİL 
     Halka açık şirket sayısının henüz istenen düzeyde bulunmadığını belirten Cansızlar, şöyle devam etti 
     ''Kamu borçlanma gereği dışında Türk toplumunun geleneksel aile yapısı da önemli bir faktör olup, şirket sahipleri, sahip oldukları değerleri yeni ortaklarla paylaşmakta pek istekli gözükmemektedirler. Öte yandan kayıtdışılık da halka açılmanın önündeki önemli engellerden birisi olarak karşımıza çıkmaktadır. Buna yeterli vergisel teşviklerin olmaması da eklenince halka açık şirket sayısının sınırlı kalması kaçınılmaz bir sonuç olarak karşımıza çıkmaktadır.'' Kayıtdışılığın önlenmesi, dolayısıyla kamu borçlanma gereğinin azaltılmasının en kısa yolunun, halka açılmayı teşvik etmek olduğunu, bunun halka açılma oranı yükseldikçe azalan bir Kurumlar Vergisi oranıyla gerçekleştirilmesinin mümkün olduğuna inandıklarını ifade eden Cansızlar, ''289'u borsa şirketi olmak üzere toplam 651 olan halka açık şirket sayısının artırılması gerekmektedir'' dedi. 
     Cansızlar, ekonomik krizin bir yansıması olarak halka açılan şirket sayısında 2000 yılından sonra büyük bir azalma olduğunu, 2000 yılında 35 olan halka açılan şirket sayısının 2001 yılında 1, 2002 yılında 4, 2003 yılında ise bugüne kadar sadece 2 olduğunu bildirdi. 
     
     HALKA AÇILMAYA DAVET 
     SPK Başkanı Doğan Cansızlar, ''Uygulanmakta olan ekonomik istikrar programının sonuçlarının alınmaya başladığı şu günlerde getirilmekte olan teşvik tedbirlerinin ve düzenlemelerin de yaratacağı ivme ile birlikte globalleşen dünyada rekabet gücünü artırmayı hedefleyen tüm şirketlerimizi sermaye piyasalarımızdaki yerlerini almak üzere halka açılmaya davet ediyoruz'' dedi. 
     Konuşmasında yaptıkları düzenlemelere de değinen Cansızlar, şunları kaydetti 
     ''Ülkemizin yerli ve yabancı yatırımcıları için bir cazibe merkezi haline getirilebilmesi ve bu kapsamda yatırımcı güvenini artırmak amacıyla özellikle reel sektörün sermaye piyasalarından kaynak teminini kolaylaştırmak için KOBİ piyasalarına ilişkin düzenlemeleri, yeniden yapılanan şirketlerin birleşmelerini ve devralmaları belirli bir hukuki zemin içinde gerçekleştirebilmeleri amacıyla şirket birleşmelerine ilişkin düzenlemeleri, AB'nin 2005 yılında uygulamaya geçmeyi planladığı uluslararası muhasebe standartlarını bu yıl içinde yürürlüğe koymayı, yatırımcılar için olmazsa olmaz kuralı haline gelen kurumsal yönetim ilkelerini ise Haziran ayı içinde yayınlamayı planlıyoruz.'' 
     
</TEXT>
</DOC>
