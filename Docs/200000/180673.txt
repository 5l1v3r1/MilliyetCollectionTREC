<DOC>
<DOCNO> 180673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/spor/ykocaomer.html </URL>
<DATE> 2003/09/06/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
TED Open 2003 
</HEADLINE>
<TEXT>

   
   TED Open 2003 Tenis Turnuvası'nın bu seneki ana sponsoru ve turnuvaya TED Kulübü ile birlikte ismi veren "Akbank Private Banking." 
   Maçlar hafta başından beri devam ediyor. Bu yazıyı hazırladığımız sırada, finali kimlerin oynayacağı henüz belli değildi. Final maçı, yarın TED Kulübü merkez kortunda saat 13.30'da başlayacak. Bilmeyenler için hatırlatalım. TED Kulübü'nün tesisleri Tarabya'ya inerken sol tarafta. 
   TED Kulübü'nden yayınlanan basın bildirisinde, eski adıyla "İstanbul Uluslararası Tenis Turnuvası"ndan geçen şöhretlerden bazıları sayılmış Roy Emerson, Bob Hewitt, Mac Millan, Ilie Nastase, Drysdale. Ama son iki yılın flaş tenisçisi Alman Rainer Schüttler unutulmuş. Rainer Schüttler 1996 yılında wild - card'la TED Open'da ana tabloda oynamıştı. Şu anda da ATP sıralamasında dünyada eski sisteme göre 8 numara. 
   Eğer "yarın ne yapayım " diye düşünüyorsanız, en geç saat 12.30'da TED Kulübü kortlarında olunuz. Zira, geçen yıl izleyenleri hayrete düşüren tekerlekli sandalyeli Alman tenisçiler yine İstanbul'da. Stefan Tejkl ve Pedro Krümmel geçen yılki maçlarının rövanşını yapacaklar. 
   6 yaşından bu yana tenis oynayan Stefan Tejkl, 1988 yılında geçirdiği bir motosiklet kazası sonrasında tekerlekli sandalyeyle yaşamını sürdürmeye başlamış. Daha sonra tekerlekli sandalye tenisine başlayan Tejkl, 1991'de Hamburg'da turnuva birincisi olmuş, daha sonra Amerika, Belçika, İsrail ve İsviçre'de katıldığı birçok turnuvayı kazanmış. 
   Rakibi Krümmel ise, tekerlekli sandalye tenisine 15 yaşında başlayan doğuştan engelli bir sporcu. Krümmel de yılda 8-10 civarında turnuvaya katılıyor. 
   TESYEV'in katkılarıyla gerçekleşecek bu maçı, yalnız tenis severlerin değil, engelli sporuna gönül vermiş insanların ve engelli sporcularımızın da muhakkak seyretmesi gerekir. 
   1998 yılında ilk defa bir tenis turnuvasının finalinde yapılan tekerlekli sandalye gösteri maçından sonra, bu spor neredeyse unutulmuştu. Ama geçen yıldan başlayarak, TED Kulübü tekerlekli sandalye tenisine sahip çıktı. Bu bakımdan TED Kulübüne, başkanları Prof. Dr. Mehmet Tınaz'a ve TED Open 2003'ün hamallığını yapan, en ince detayına kadar titiz bir şekilde hiçbir aksaklığa meydan vermeden gece - gündüz çalışan Bekir Emre'ye sevgilerimizle teşekkürlerimizi gönderiyoruz. 
   
      
   
</TEXT>
</DOC>
