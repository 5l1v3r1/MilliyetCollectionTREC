<DOC>
<DOCNO> 195316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sonspo17.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Buz gibi hava, yağmur ve tel örgü... İşte Milli Takımı bekleyenler 
</HEADLINE>
<TEXT>

     Orhan Karadağ Bildiriyor - A Milli Futbol Takımı'nın, 12. Avrupa Futbol Şampiyonası finallerine katılabilmek için Letonya ile yapacağı play-off baraj ilk maçı öncesinde Letonya Futbol Federasyonu yönetiminin Türk seyircilere karşı ilginç önlemler aldığı öğrenildi. 
     Letonya Futbol Federasyonu'nun, karşılaşmanın yapılacağı Skonto Stadı'nın saha zemini ile tribünlerinin arasına tel örgü çektirdiği öğrenildi. Letonyalı yöneticilerin, geçtiğimiz günlerde İstanbul'da yapılan Beşiktaş-Galatasaray maçını izledikleri ve maça gelecek Türk seyircilere önlem almak için böyle bir yola başvurdukları gözlendi. 
     Letonyalı yetkililerin karşılaşmayla ilgili olarak birçok önlem aldığı gözlenirken, evsahibi takım seyircilerine müsabaka biletlerinin 5, 10 ve 15 Lat, Türk seyircilere ise 25 ve 50 Lat'tan satıldığı belirtildi. 
     Letonya'da yaşayan Türkler, Letonya Milli Takımı futbolcularının güce dayalı futbol oynadığını ve teknik yönden güçlü olan takımlarla yapılacak maçlar öncesi, drenajı oldukça kötü olan Skonto Stadı'nın zeminin de sulandığını söylediler. 
     Karşılaşmanın yapılacağı 15 Kasım Cumartesi günü hava sıcaklığının 1 veya 2 derecede olacağı ve yağış beklendiği belirtilirken, maç biletlerinin üzerine statta sigara içilmesinin yasak olduğu uyarısı konuldu. Ayrıca, pet şişe de stada sokulamayacak. 
     Türkiye ile yapılacak karşılaşma öncesi Skonto Stadı'nın kapasitesi 7 bin 500 iken, yapılan portatif tribünlerle kapasitenin 9 bine çıkarıldığı kaydedildi. 
     Karşılaşmanın biletlerinin tükendiği belirtilirken, Almanya, İsveç ve Danimarka'da yaşayan çok sayıda Türk vatandaşının da Letonya tribünlerinden bilet aldığı öğrenildi. 
     
</TEXT>
</DOC>
