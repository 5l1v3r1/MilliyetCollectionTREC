<DOC>
<DOCNO> 198993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sondun25.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan Bakan ''Berlusconi Türkiye'ye özel ilgi gösteriyor'' 
</HEADLINE>
<TEXT>

     Devlet Bakanı ve Başbakan Yardımıcı Mehmet Ali Şahin, Roma'da düzenlenen ''AB'de Kamu Hizmetleri'' konulu toplantıda verilen mola sırasında İtalyan Bakan Rocco Buttiglione ile görüştü. 
     Silvio Berlusconi hükümetinde AB politikalarından sorumlu olan Buttiglione, Şahin'e, İstanbul'daki terör saldırılarından dolayı duydukları üzüntüyü dile getirdi. 
     İtalya'nın Türkiye'nin AB üyeliğini desteklediğini belirten Buttiglione, ''Bizim Başbakanımız Avrupa'da Türkiye'nin en iyi dostu olmayı kafaya koymuş vaziyette. Berlusconi, Türkiye'ye özel bir ilgi gösteriyor. İtalya olarak Avrupa'da Türkiye'nin en iyi dostu olmayı başardığımızı düşünüyorum'' dedi. 
     Şahin ise Türkiye'nin AB sürecinde İtalya'nın verdiği desteği takdirle karşıladıklarını ifade etti. Şahin, ''Berlusconi'nin Türkiye'ye gösterdiği özel ilgiyi biliyoruz. Türk halkı da bunun farkında. Hükümet olarak Türkiye-İtalya arasındaki ikili ilişkilerin daha da güçleneceğine inanıyoruz'' dedi. 
     Buttiglione, ülkesinin, Türkiye'nin AB üyeliğini desteklediğini, Avrupa'da en iyi dostu olmaya çalıştıklarını, bunun için büyük gayret sarf edildiğini söyledi. 
     Koalisyon ortaklarından Birleşik Hıristiyan Demokratlar partisinin önemli isimlerinden olan Buttiglione, Roma'da Kamu Hizmetlerinden Sorumlu Bakanlar toplantısı çerçevesinde verilen çalışma yemeği öncesinde A.A muhabirine yaptığı açıklamada, AK Parti ile ilgili olarak, ''Bizler de değişimin mümkün olduğuna inandığımız için bu konuya asla önyargıyla yaklaşmadık. Gelenek ile modernlik arasında bir köprü kurulması lazım, kıta Avrupasında İtalya, Almanya gibi ülkelerde bu işi Hıristiyan demokrat partiler gerçekleştirdiler. Türkiye'de de bu işi AK Parti yapabilir. İslam ülkelerinde bu işi kim başarırsa başka ülkeler açısından da model olacaktır'' diye konuştu. 
     Buttiglione, Haziran ayında yaptığı ve Türkiye'de demokrasi olmadığını savunduğu açıklamasının hatırlatılması üzerine, ''Hayır ben öyle bir şey söylemedim'' dedi. 
     Sözlerinin yanlış anlaşılmış olabileceğini savunan Buttiglione, ''Türkiye'nin modernleşmesinde ve Avrupa'ya yönelmesinde ordunun geçmişte önemli bir rol oynadığını söylemiş olmam muhtemeldir, ama şu an itibariyle Türkiye'ye, vesayete ihtiyacı olmayan normal bir demokrasi lazım, ordu da dahil olmak üzere şu veya bu kesimlerin demokrasi adına vesayet üstlenme zamanı artık gerilerde kaldı. Bunun aksi zaten Avrupa ruhuyla da bağdaşmaz'' diye konuştu. 
     Buttiglione, 30 Haziran'da Avusturya'nın Die Presse gazetesinde yayınlanan demecinde, ''Türkiye'de demokrasi yok, çünkü orada ordunun vesayeti var. Ancak, aynı zamanda bu vesayetin kalkmasını da isteyemeyiz. Çünkü eğer ordunun vesayeti olmasaydı, Türkiye büyük ihtimalle İslam Cumhuriyeti olacaktı ki bunu da hiç istemeyiz'' demişti. 
     
</TEXT>
</DOC>
