<DOC>
<DOCNO> 161578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/guncel/gun01.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'li kadınlar için 'özel günler' defilesi 
</HEADLINE>
<TEXT>

Emine Erdoğan'ın da katıldığı İstanbul İl Kadın Kolları yemeğindeki defilede, dekolte tasarımlar dikkat çekti. AKP'liler, bu tür kıyafetlerin özel günlerde giyildiğini söyledi 
     AYÇA ATAY, istanbul 

     AKP İstanbul İl Kadın Kolları'nın düzenlediği "Yaza Merhaba" yemeğine katılan Başbakan Recep Tayyip Erdoğan'ın eşi Emine Erdoğan, Türkiye'nin AKP'nin yarattığı heyecanla yeni bir dönüşümün eşiğinde olduğunu söyledi. 
     İstanbul Büyükşehir Belediyesi Florya Sosyal Tesisleri'ndeki yemekte ülkenin yakın geçmişte yaşadığı ekonomik zorlukların geride kaldığını kaydeden Erdoğan, şunları söyledi 
     
     BAŞARIYA MAHK MUZ 
     "Bizler başarıya mahk muz. Halkımız, ümitsizliğe bir kez daha tahammül edemez. Avrupa Birliği'ne girmiş, insan hakları ihlalleri yok denecek kadar az bir Türkiye, bizlerin eseri olacaktır. Siyaseten de, ekonomik olarak da istikrarlı bir döneme girmiş bulunuyoruz." 
     Turizm Bakanı Güldal Akşit, AKP'li Zeynep Karahan Uslu, Vali Muammer Güler'in eşi Neval Güler, Türkan Sabancı ve Nazlı Ilıcak'ın da konuk olarak katıldığı yemeğe, TBMM Başkanı Bülent Arınç'ın eşi Münevver Arınç ve Dışişleri Bakanı Abdullah Gül'ün eşi Hayrünisa Gül de birer kutlama mesajı gönderdi. 
     
     3 MANKEN TANITTI 
     Yemeğin en ilgi çeken etkinliği ise, Portakal Çiceği Modaevi'nin defilesiydi. İslami kesimin tek "haute couture" modacısı olarak tanınan Rabia Yalçın'ın, cesur tasarımları dikkat çekti. Üç yabancı mankenin sunduğu defilede tesettürlü modellerin yanı sıra, vücudu saran, derin göğüs dekolteli ve göbeği açıkta bırakan tasarımlar da ilgiyle izlendi. Erdoğan'ın da izlediği defileyle ilgili olarak AKP'li kadınlar, bu tür kıyafetlerin kına gecesi gibi özel günlerde giyildiğini söyleyerek, "Kadın kadına olduğu müddetçe dekolte giyilebilir" yorumunu yaptı. 
     

</TEXT>
</DOC>
