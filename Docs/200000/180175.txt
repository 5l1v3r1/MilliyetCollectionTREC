<DOC>
<DOCNO> 180175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/spor/spo01.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapalı Çarşı 
</HEADLINE>
<TEXT>

   Çarşı Grubu, İnönü Stadı'nda yeniden kapalı tribüne geçiyor. Böylece Beşiktaş Yönetimi ile taraftar arasında esen soğuk rüzg r da dinmiş olacak, idareciler tepkilerden kurtulacak 
      ORHAN YILDIRIM 

   
   Savaşın galibi taraftar 
   BEŞİKTAŞ Yönetimi ile Çarşı Grubu arasındaki buzlar çözülüyor. UEFA'nın isteği doğrultusunda statta yapılan düzenleme nedeniyle kapalıdan açık tribüne kaydırılan Siyah - Beyazlı taraftarlar, yeniden kapalı tribünde yer alacak. Loca, VIP ve basın tribünü nedeniyle yerlerinden olan Çarşı grubu, yöneticilerle görüşerek kapalı tribünün alt kısmından, 500 kişilik ve fiyatı 400 milyon liradan olmak üzere yer talep etti. 
   
   Yönetim indirime gitti 
   ANCAK idarecilerin karşısına bu kez başka bir sorun çıktı. Çünkü, talep edilen kısmın kombineleri satılmıştı. Bu nedenle, burada bulunan taraftarı tek tek arayan Siyah - Beyazlı görevliler, alt kısımdan kombine alanlara yeni bir öneri götürdü. Üst kısımda fiyat dampingi yapıldığını belirtilip, istemeleri halinde yer değişikliği yapabileceklerini bildirdi. Böylece 2.5 milyar liralık koltuklar, 1 milyar 800 milyon liraya kadar indi. 
   
   Luce'ye kol kanat gerdi    SON dönemde taktik yönünden bir takım eleştiriler alan Beşiktaş Teknik Direktörü Lucescu'ya Başkan Bilgili destek verdi. Rumen teknik adamın en büyük transferleri olduğunu bir kez daha vurgulayan Bilgili, "Hocamızı kasıtlı ve bilinçli olarak yıpratmaya çalışanlar, karşısında önce beni ve camiamızı bulur. Bu tür olaylara asla izin vermeyeceğiz" dedi. 
   LİGDE ve Şampiyonlar Ligi'nde çıkışlarının süreceğini vurgulayan Beşiktaş Başkanı, bu sezon hedeflerinin çok daha büyük olduğunu ifade etti. Bilgili sözlerini şöyle tamamladı "En büyük güvencemiz, önce teknik heyetimiz, sonra da futbolcularımızdır. Hedeflerimize ulaşmak için en küçük bir endişemiz yok. Zaten bu yüzden Lucescu'nun sözleşmesini uzattık." 
   
   Sergen şov    RAHMAN SAĞIROĞLU 

   GÖKHAN Keskin'in jübilesi nedeniyle pazar günü Bursaspor ile karşılaşacak olan Beşiktaş, bu karşılaşmanın hazırlıklarını dün yaptığı tek antrenmanla sürdürdü. İdmana, milli takımda bulunan oyuncular dışında, sakatlığı bulunan Ahmet Dursun katılmadı. Ronaldo ve Yasin Sülün ise takımdan ayrı çalıştı. Önceki günkü çalışmada başına top gelmesi nedeniyle beyin travması geçiren Serkan ise dün taburcu oldu. 
   İKİ saat süren idmanda Siyah - Beyazlılar kondisyon çalışmasının ardından çift kale maça geçti. Teknik Direktör Lucescu, özellikle gol çalışmaları üzerinde dururken, Sergen birbirinden güzel hareketleri ve golleriyle büyük alkış aldı. Kırmızı takım, yeşil takımı 6-1 yenerken, galip takımın gollerini Sergen 2 , Kaan, Zago, Giunti ve Tayfur attı. Yeşil takımın tek golünü ise İlhan kaydetti. 
   
   İlhan Mansız test edilecek    SAKATLIĞININ ardından güç geliştirici çalışmalar yapan İlhan Mansız, bugün kendini PAF ile oynanacak hazırlık maçında deneyecek. Bu karşılaşmada göstereceği performans, yıldız futbolcunun pazar günkü karşılaşmada oynayıp, oynamayacağını belli edecek. Kulüp doktoru Yalçın Yavuzer, "İlhan uyguladığımız tedaviye olumlu yanıt verdi. Çok da iyi çalışıyor. Artık bundan sonrası teknik heyetin bileceği iş" dedi. 
   
   
</TEXT>
</DOC>
