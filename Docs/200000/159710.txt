<DOC>
<DOCNO> 159710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/soneko06.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
JCR IMF'nin devam eden desteği, kredi notunu olumlu etkiler 
</HEADLINE>
<TEXT>

     Japon kredi derecelendirme reyting kuruluşu JCR, IMF destekli ekonomik reformlar ve IMF'nin devam eden mali desteğinin, Türkiye'nin kredi notunu olumlu etkileyecek faktörler olduğunu bildirdi. 
     JCR tarafından yapılan analizden derlediği bilgiye göre, IMF destekli ekonomik reform programına kararlılıkla devam edilmesi halinde, Türkiye'nin kredi notu yükselebilecek. 
     Analizde, Türkiye'nin jeopolitik öneminin, kredibilitesini yükselten önemli bir unsur olduğu da vurgulandı. 
     IMF'nin, her gözden geçirmeden bağımsız olarak aradığı temel noktalar, mali hedeflerdeki performans, kamudaki atıl istihdamın azaltılması, özelleştirme ve bankacılık sistemindeki reformun sürdürülmesi olacak. 
     JCR analizinde, Hükümetin, geniş kapsamlı yapısal reformlar gerçekleştirebildiği, enflasyonu indirmeye yönelik etkili önlemlerin alındığı kaydedildi. 
     Analizde, Türkiye'nin kredi notunu olumsuz etkileyebilecek unsurlar ise borç yükündeki artış ve Kuzey Irak'taki gelişmeler olarak belirlendi. Analizde, Irak Savaşı'nın erken bitmesinin, Türkiye'de yeniden bir ekonomik kriz çıkma riskini oldukça azalttığı da vurgulandı. 
     
     EKONOMİK TAHMİNLER... 
     Bu arada JCR'nin ekonomik tahminlerine göre, bu yıl Gayri Safi Yurtiçi Hasıla GSYİH temelinde ekonomik büyüme yüzde 5 düzeyinde olacak. İşsizlik oranı yüzde 10 çerçevesinde olacak. 
     Kamu borcu, Gayri Safi Milli hasıla GSMH temelinde, yüzde 89.7 oraında olacak. 
     Cari işlemler dengesi, GSYİH temelinde yüzde 3.2 oranında açık verecek. 
     JCR, son olarak Türkiye'ye B notu verirken, ekonomik görünümünü de negatif olarak açıklamıştı. 
     
</TEXT>
</DOC>
