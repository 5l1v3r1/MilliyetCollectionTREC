<DOC>
<DOCNO> 170776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/sontur13.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül, Kuzey Irak'taki gelişmeler hakkında bilgi verdi... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin Irak'taki gelişmeleri yakından izlediğini ve Kuzey Irak'taki gelişmeler ile Türkmenlerin can ve mal güvenliğinin teminat altına alınması konusunun yakından takip edildiğini bildirdi. 
     Gül, AK Parti Aksaray Milletvekili Ramazan Toprak'ın yazılı soru önergesine verdiği yanıtta, ABD önderliğindeki koalisyon güçlerinin 9 Nisan 2003 tarihinde Bağdat'a girmelerinin ardından, Kürdistan Yurtseverler Birliği'ne KYB bağlı peşmergelerin 10 Nisan'da Kerkük'ü işgale kalktığını, bunu 11 Nisan'da Kürdistan Demokratik Partisi KDP peşmergelerinin Musul'a girmesinin izlediğini ifade etti. KYP ve KDP'ye mensup Kürt ailelerin Kerkük ve Musul'a girerek savaşın yarattığı belirsizlik ortamından yararlanmaya çalıştıklarının da görüldüğünü vurgulayan Gül, bu gelişmeler üzerine süratle ABD nezdinde girişimlerde bulunarak, bu konularda Türkiye'ye verilen sözlerin arkasında durulması ve bu kentlerde acilen eski duruma dönülmesi, Türkmenlerin de can ve mal güvenliğinin sağlanmasının istendiğini kaydetti. Gül, aksi takdirde Türkiye'nin uygun göreceği önlemleri alacağının da ABD'ye bildirildiğini dile getirdi. 
     Dışişleri Bakanı Gül, bu gelişmeler üzerine ABD'nin 173. Hava İndirme Tugayı'na ait unsurların bölgeye sevk edilmesiyle Kerkük ve Musul'da kontrolün tedricen ABD güçlerine geçtiğini ve söz konusu Kürt grupların şehirlerden büyük ölçüde çekildiklerini kaydetti. 
     Kuzey Irak'taki gelişmeler ve özellikle Türkmenlerin can ve mal güvenliğinin teminat altına alınması konusunun yakından takip edildiğini belirten Gül, şöyle dedi 
     ''Yerinde gözlemlerde bulunmak ve ilk elden bilgi edinmek amacıyla 12 Nisan'a bölgeye Türk askeri irtibat timleri gönderilmiş ve 10 Mayıs'ta da Bağdat büyükelçiliğimiz yeniden faaliyete başlamıştır. 
     Dışişleri Bakanlığımız'dan bir heyet de Türkmenler başta olmak üzere Irak halkının çeşitli kesimlerinin temsilcileri, sivil ve askeri ABD yetkilileriyle görüşmelerde bulunmak üzere 15-24 Mayıs tarihlerinde Irak'ı ziyaret etmiştir. Kerkük ve Musul'da da incelemelerde bulunan heyetimiz, Irak'a ilişkin tutumumuzu Iraklı gruplara ve ABD'li yetkililere bir kez daha iletmiştir. 
     Iraklılar'ın huzur ve güvenliğinden ABD önderliğindeki Koalisyon güçleri sorumludur. BM Güvenlik Konseyi'nin 22 Mayıs'ta kabul ettiği 1483 sayılı kararla da Irak'ı halen kontrol eden Koalisyon Güçleri'nin yetki ve sorumlulukları kayda geçirilmiştir. Türkiye Irak'taki gelişmeleri yakından izlemekte, hassasiyetlerini ve gelişmelere ilişkin görüş ve önerilerini başta ABD olmak üzere, Koalisyon güçlerine her vesileyle iletilmektedir.'' 
     
</TEXT>
</DOC>
