<DOC>
<DOCNO> 158542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/sontur07.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de polis-kamyoncu kovalamacası... 
</HEADLINE>
<TEXT>

     Aşırı hızlı araç kullanan ve ekiplerin ''Dur'' ihtarına uymayan kamyon şoförü, kaza yapınca yakalandı. Sürücü, yakalanınca içtiği ilaçlı ayranla soyulduğunu iddia etti. 
     Çınarlı semtinden Bornova yönünde seyreden 45 VE 737 plakalı kamyon, şoförünün alkollü olduğu ihbarı üzerine, polis tarafından takibe alındı. Polislerin ''Dur'' ihtarına uymayan ve yolda yalpalayarak giden kamyon şoförü, İzmir-Manisa karayolundaki 57. Topçu Tugayı'nı geçtikten sonra bariyerlere çarparak kaza yapınca yakalanabildi. 
     Kazadan sonra alkollü araç kullandığını kabul etmeyen kamyon sürücüsü Kasım Demirel 28 , şimdiye kadar hiç içki içmediğini söyledi. Yapılan testlerde de kanında alkol olmadığı anlaşılan kamyon sürücüsü, soyulduğunu iddia etti. 
     Demirel, kamyonuna aldığı yükü sanayi sitesindeki alıcıya ulaştırdıktan sonra, yanına tanımadığı bir kişinin gelerek ev eşyası taşıtacağını söylediğini, kendisiyle 300 milyon liraya anlaştığını belirtti. bu kişinin, Çınarlı'da bir sokağa geldiklerinde, ''Evime geldik. Senin karnın acıkmıştır. Sana tost ve ayran getireyim'' dediğini kaydeden Demirel, bu kişinin getirdiği yiyecekleri yediğini ve ayranı içtiğini söyledi. 
     Kısa bir süre sonra uykuya daldığını belirten kamyon şoförü, ''Akşam geç saatlerde kalktığımda üzerimde bulunan yaklaşık 350 ila 370 milyon lira paranın olmadığını anladım. Eşya taşıtacak şahıs da yanımda yoktu. Sersem gibiydim. İçtiğim ayranda mutlaka ilaç vardı'' dedi. 
     Soyulduğunu anlayınca ne yaptığını bilmeden yola çıktığını belirten Kasım Demirel, güvenlik güçlerinin ''Dur'' ihtarını dahi duymadığını ileri sürdü. 
     İçtiği ilaçlı ayranla soyulduğunu ileri süren 8 yıllık kamyon şoförüne, ''Dur'' ihtarına uymamasından dolayı 64 milyon 700 bin lira ceza kesildi, kamyonu da parka çekildi. Demirel, Bornova Jandarma Karakolu'nda gözlem altına alındı. 
     Olayla ilgili soruşturmanın sürdürüldüğü kaydedildi. 
     
</TEXT>
</DOC>
