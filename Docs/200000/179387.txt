<DOC>
<DOCNO> 179387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sontur29.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Sedat Peker'in mitingine izin verilmedi... 
</HEADLINE>
<TEXT>

     Balıkesir'in Marmara Adası İlçesi'ne bağlı Avşa Adası'nda, Sedat Peker'in sahibi olduğu ''Öztürkler.com'' adlı internet sitesinin düzenlediği ''Eve dönüşe tepki yürüyüşü''ne, Marmara Kaymakamlığı izin vermedi. 
     Alınan bilgiye göre, ''Öztürkler.com'' adlı internet sitesinin, Avşa Adası'nda ''eve dönüşe tepki yürüyüşü'' düzenleyeceğini duyurması üzerine, dün gece Bandırma ve Erdek'ten Avşa Adası'na çok sayıda jandarma ve polis ekibi sevk edildi. Gün boyu Ada'ya gelen tüm araçların plakaları güvenlik güçleri tarafından kaydedildi. 
     İskele Meydanı'ndan, Tanz Disko'ya kadar yapılması planlanan yürüyüşe, Marmara Kaymakamlığı'nın izin vermemesi üzerine, diskonun bulunduğu sokakta, 200 metre kadar yürüyen yaklaşık bin 500 kişilik grup, çeşitli sloganlar attı. 
     Kartal Belediyesi Mehter Takımı'nın eşliğinde gerçekleştirilen yürüyüşe Sedat Peker katılmazken, isminin yazılı olduğu bir çelenk taşındı. 
     Yürüyüşün ardından diskoya geçen kalabalık, burada geç saatlere kadar eğlendi. İnternet sitesinin yetkilileri, eğlenceden elde edilen gelirin şehit ailelerine bağışlanacağını söylediler. 
     Bu arada, güvenlik güçleri olası taşkınlıklara karşı, Ada'da sabaha kadar yoğun güvenlik önlemi aldı. 
     
</TEXT>
</DOC>
