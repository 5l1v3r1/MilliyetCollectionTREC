<DOC>
<DOCNO> 155612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/soneko35.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD-BM kavgası.. Perle ve Cain kapıştı... 
</HEADLINE>
<TEXT>

     Finans Dünyası tarafından düzenlenen Forum İstanbul Konferansı'nın bugünkü ilk oturumunda, ABD'nin eski Savunma Bakan Yardımcısı ve stratejist Richard Perle ile Birleşmiş Milletler eski İnsani Yardım Koordinatörü ve The Carter Center Küresel Gelişme Girişimi Başkanı Direktörü Edmund Cain arasında, ''yoksulluk ile terör arasındaki ilişki ve BM konusunda'' tartışma yaşandı. 
     Oturumda konuşan Cain, iyi bir vizyon oluşturabilmek için bazı veriler ve toplumun tüm kesiminin buna dahil edilmesi gerektiğini vurguladı. 
     Cain, ''Vizyon kurarken ve model oluştururken, her bedene göre giysi biçilmiyor. İnsanların fikirlerini değiştirirken fikir verebilirsiniz. Sizi dinlerler ama kalplerini değiştiremezsiniz'' diye konuştu. 
     Türkiye'nin çalkantılı bir bölgede yer almasının bedelini sürekli ödediğine işaret eden Cain, ekonomik eşitsizliğin global ölçüde giderek büyüdüğünü kaydetti. Kuzeyin 10 zengin ülkesinin, güneye göre 75 kat daha zengin olduğuna dikkati çeken Cain, dünyanın yoksullarını daha iyi düzeye çıkarmak ve geliştirmek için çok şey yapılması gerektiğini söyledi. 
     Edmund Cain, şöyle devam etti 
     ''Güneyin gelişmemiş fakir toplulukları için ne yapılabilir, umut nasıl yaratılabilir, bunu düşünmeliyiz. Zengin ve fakir ülkeler arasında giderek açılan fark, ülkelerin kendi içindeki eşitsizliğin de açılmasına neden oluyor. Eğer zengin ülkeler terörle mücadele ettiği kadar fakirlikle mücadele etseydi, bu kadar çok sorun yaşanmayacaktı.'' Türkiye'de 1965-1998 yılları arasındaki ekonomik ve sosyal iyileşmeye de değinen Cain, bu sayıların zengin ve fakir arasında gittikçe açılan farkı açıklamaya olanak vermediğini ifade etti. 
     Mutlak büyüme sayılarının gelişmiş veya gelişmemişliği açıklamayacağını dile getiren Cain, ''İstanbul çevresinde toplanan müthiş fakirliğe bir bakın... Kaynakların dağılımına baktığımızda, mesela eğitim belli çevrelerin elinde. Fakirlerin böyle şansı yok. Bu devam ederse 20 yıl sonra eğitimdeki açık yüzde 40'lara ulaşacak'' diye konuştu. 
     Türkiye'nin, güneyin birçok yoksul ülkesine büyük farklar attığını belirten Cain, iyi yönetim ve programla Türkiye'nin çok daha ileri hedeflere ulaşabileceğini, bunun için hem kaynakların hem de imkanların yeterli olduğunu söyledi. 
     Bilgi Üniversitesi Uluslararası İlişkiler Bölümü öğretim üyesi Prof. Dr. Soli Özel, küreselleşmenin itici gücünden asıl yararlanan ülkenin ABD olduğunu savunarak, ''ABD'ye karşı dengeleme dinamiğinin sürükleyicisi olarak Avrupa Birliği vardır. Bu oluşum, bugün zayıf ve dağınık görünmesine rağmen bu görünüm ileride giderilecektir'' dedi. 
     Prof. Dr. Özel, Türkiye'nin Irak savaşı sürecinde ABD'yle yaşadığı sorunların siyasi ve ekonomik anlamda aktör olmasını sağlayacak fırsat kapıları da açtığını vurgulayarak, ''Kuzey Irak'ta kurulacak herhangi bir federe devletin, ancak Türkiye'nin buraya açılmasıyla mümkün olacağını'' söyledi. 
     
     ''YOKSULLUK İLE TERÖRİZM ARASINDA BAĞ YOK'' 

     ABD eski Savunma Bakanı Yardımcısı ve Stratejist Rıchard Perle ise Soli Özel'in ''küreselleşmenin itici gücünden en fazla ABD'nin yararlandığı'' yönündeki görüşüne katılmadığını ifade ederek, ''Elbette küresel büyümeden ABD olarak biz de yararlandık, ancak küreselleşmenin ABD'ye avantaj sağlayıp diğer ülkelere sorunlar çıkardığı doğru değil. ABD var olmasaydı dünya, bugünkünden daha fakir olurdu'' dedi. 
     Perle, üreten, sunan ve beğenen herkese ABD pazarının açık olduğunu ifade etti. 
     Richard Perle, Edmund Cain'in yoksullukla ilgili söylediklerine cevap niteliği taşıyan konuşmasında, yoksulluk ve terör arasında bir bağ kurulamayacağını ifade ederek, şöyle konuştu 
     ''Eğer terörizmin yoksulluğun sonucundan kaynaklandığına inanırsak, o zaman istemesek de suçluları affederiz. Bu durumda umutsuz ve yoksul insanların böylesi hareketlere girişmesi bizi şaşırtmaz. Teröristler, teokratik devlette yaşamamızı istiyorlar. Teröristler parlamentolarımız tarafından değil, cami ve imamlar tarafından yönetilmemizi istiyorlar. Onların bu istekleri, en ciddi terörist hareketlerin kaynağı.'' Perle, Cain'in BM'nin yoksullukla mücadeledeki sözlerini hatırlatarak, şöyle devam etti 
     ''BM, birçok açıdan başarısız oldu. Günümüzün güvenlik tenkitleriyle fazla ilgilenmedi. Afganistan'daki Taliban rejimi ülkeyi terör kampına çevirdi. Afganistan'daki terörün nedeni yoksulluk değil, Molla Ömer'in ideolojisi ve Ladin'e yardım etmesiydi. Bir diğer unsur da BM İnsan Hakları Komisyonu'nun başında, insan haklarının bulunmadığı bir ülkenin başkanının bulunması ne büyük bir ironi. Libya Komisyon Başkanı, ancak burada insan hakları yok. Bu, bir utanç manzarası. Bu, bir yerde insan haklarının mahkum edilmesi anlamına geliyor. Benim gibi neokonservatifler değil, BM savunucuları birşeyler yapmakla mükellef.'' Perle, BM'nin üyelerinin yarısının diktatörlükle yönetildiğini savunarak, ''Bu yüzden reform yapmak istiyorsak, ilk önce BM'ye bakmalıyız'' dedi. 
     ABD ile AB'nin sorunlara yaklaşımıyla ilgili olarak da Perle ''ABD birşeyler yapmaya çalışıyor. AB ise ABD müdahale edene kadar sorunları konuşur. ABD gelip AB'yi örgütleyene kadar, AB konuşmaya devam eder'' diye konuştu. 
     
     ''YOKSULLUK, TERÖRE KATKIDA BULUNUYOR'' 

     Perle'nin konuşmasının ardından söz alan Edmund Cain, yoksulluğun terörün tek nedeni olduğunu düşünmediğini, ancak teröre katkıda bulunduğunu ifade ederek, ''İdeologlar, yoksul ülkelerde sığınak buluyorlar. Dünyadaki eşitsizliklere işaret ederek yaptıklarını meşrulaştırıyorlar'' dedi. 
     BM insan Hakları Komisyonu'nun başında Libya'nın olmasından, üyelerin de rahatsız olduğunu dile getiren Cain, şöyle dedi 
     ''Fakat aynı zamanda insan hakları koruyucusu olan bir ülke, uluslararası topluluğun ortaya koyduğu birçok anlaşmaya uymadı. Bu da üyeleri rahatsız ediyor. Bu yüzden de Birleşik Devletler değil de Libya bu komisyonda lider. ABD'nin kendisinden beklenen liderlik rolünü oynamaması, BM'nin yaşadığı bazı sorunların kökeninde yatıyor.'' 
     
     ''SURİYE'YE ASKERİ HAREKAT NİYETİMİZ YOK'' 

     Richard Perle, bir dinleyicinin ''ABD, Suriye'ye askeri harekat kararı verirse, Fransa'nın tavrı sizce ne olacak '' sorusu üzerine şunları söyledi 
     ''Suriye'ye askeri harekat gibi niyetimiz yok. Suriye, terörist organizasyonları destekleme politikasından vazgeçtiği sürece böyle bir fikrimiz yok. Ama sayın Başkan, esas bu sorunun ABD'yi nasıl üzdüğünü, terörist ülkeleri desteklemenin müthiş korkunç birşey olduğunu anlıyor, biliyor. Afganistan, Irak gibi örnekler var. Fransızlara gelince, Fransızları bugünden yarına bilemezsiniz.'' 
     
</TEXT>
</DOC>
