<DOC>
<DOCNO> 165193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sonspo12.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Yılmaz Fatih'le mükemmel bir ikili olacağız... 
</HEADLINE>
<TEXT>

     Trabzonspor'un golcü oyuncusu Mehmet Yılmaz, gelecek sezon bordo-mavili takımın forvette sorun yaşamayacağını söyledi. 
     Mehmet Yılmaz, bordo-mavili takımın yönetim kurulunun forvet mevkinde transfer arayışlarını ''doğal'' olarak değerlendirerek, ''Gelecek oyuncu da muhakkak iyi oyuncu olacaktır. Tatlı bir rekabet forvette yaşanabilir. Bu da Trabzonspor yararınadır'' dedi. 
     Futbol hayatında ilk kez 2 sezon üst üste bir takımda forma giyecek olmanın sevincini yaşadığını da ifade eden Mehmet Yılmaz, ''Bugüne kadar, hep tek sezon bir takımda mücadele etmiştim. Bunun üzerimde olumsuz etkisini gördüm. Neticede tam futbolculara, şehre, kulübe alıştığım bir dönemde takımdan ayrılıyordum. Bu yıl, takım arkadaşlarımı iyi tanıyorum. Yaşadığım olumsuzluklarda geride kaldı'' diye konuştu. 
     Geçen sezon Fatih'in 14, kendisinin ise 9 gol attığını kaydeden Mehmet Yılmaz, şöyle konuştu 
     ''Artık birbirimizi çok iyi tanıdık. Bu yıl ikimizin de çok daha fazla gol atacağını umuyorum. Bu sezon mükemmel bir uyum sağlayıp, forvette herhangi bir sorun yaşamayacağız. Geçen yıl ligin ilk haftalarında gol yollarında zorlandık. Bu nedenle özellikle ligin ilk 4-5 haftası benim için çok önemli. Bu sezon iyi bir moralle, çok üst düzeyde bir Mehmet Yılmaz olacak.'' 
     
</TEXT>
</DOC>
