<DOC>
<DOCNO> 159950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/soneko07.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İMKB Başkanı Birsen Özelleştirme için henüz bir model yok 
</HEADLINE>
<TEXT>

     İstanbul Menkul Kıymetler Borsası İMKB Başkanı Osman Birsen, Borsanın özelleştirilmesi konusunda ortada henüz bir model bulunmadığını söyledi. 
     Birsen, borsanın özelleştirilmesi konusunu değerlendirirken, İMKB'nin özel statülü bir kurum olduğunu, bir kamu kuruluşu olarak nitelenemeyeceğini ifade etti. 
     Eğer İMKB bugün bir şirket haline getirilmek istenirse, işte o zaman bir KİT haline geleceğini kaydeden Osman Birsen, şöyle konuştu 
     ''İMKB Başkanı, memur ya da kamu statüsünde biri değildir. Ben işçi statüsündeyim. Borsanın diğer çalışanları da öyle. Dünya borsalarında çeşitli modeller uygulanıyor. Yunanistan'da borsanın sahibi bankalar. Newyork Borsası ise aynı bizim durumumuzda. Bizim statümüzde. İMKB'de sistem oturmuş ve gayet iyi çalışıyor. Yabancılar memnun. Yurt içindeki kuruluşlar memnun. Özelleştirme deniyor. Neyi özelleştireceğiz Borsa şu an zaten özel. 
     Şimdi yeni bir model konulamaz mı Elbette konulabilir. Bundan daha iyi nasıl bir model oluşturulabilir Bu araştırılır, incelenir, konuşulur ve o model hayata geçirilir.'' 
     
     ÖZEL MÜLKİYET DURUMU 
     İMKB Başkanı Birsen, yeni bir model ile Borsanın da özel mülkiyete geçmesi gereğine kendisinin de inandığını ifade ederek, ''Bu şekilde sürekli bir güvence sağlanır ve kamu müdahaleleri de önlenir ve Borsa bir kamu kuruluşu gibi nitelenemez'' dedi. 
     Bunun için de, çok iyi bir model oluşturulması zorunluluğunu dile getiren Birsen, bu model bulunduktan sonra bir şirket kurularak borsanın devredileceği kuruluşların belirtilebileceğini vurguladı. 
     Borsanın devlete kaynak aktaran bir kuruluş niteliğinde olduğunu da hatırlatan İMKB Başkanı, özelleştirme ile birlikte bu durumun değişeceğine de dikkati çekti. 
     
</TEXT>
</DOC>
