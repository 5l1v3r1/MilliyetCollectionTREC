<DOC>
<DOCNO> 181400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/spor/spo02.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kulüplerden tehdit 
</HEADLINE>
<TEXT>

   Fenerbahçe'ye verilen ceza ve sonrasında yaşanan olayların ardından Kulüpler Birliği resti çekti. Başkan Cemal Aydın, "Bu olaylar tekrarlanırsa liglere ara verebiliriz" diye konuştu 
      CEMAL ERSEN 

   
   'İnandırıcı değiller' 
   KULÜPLER Birliği futbol kamuoyunu günlerdir meşgul eden Fenerbahçe'nin cezası ve Özkan Sümer'in istifasına el koydu. Birlik Başkanı Cemal Aydın, Disiplin ve Tahkim Kurulları'nın kamuoyu önündeki inandırıcılığını yitirdiğini belirterek, "Bu tür olayların devam etmesi halinde liglere ara verebiliriz. Tribün terörü insani duygularla bağdaşmayan boyutlara ulaştı" diye konuştu. 
   
   'Yasalar yetersiz' 
   AYDIN, sporcu, idareci, taraftar ile yetkili kurumların görevlerini layıkıyla yerine getiremediğinin ortaya çıktığını vurguladı. Cemal Aydın şöyle konuştu "Yasalar yetersiz kalmış. Cezaların caydırıcı özelliğini taşıyabilmesi için cezayı verenlerin inandırıcılık vasfı taşıması gerekir. Olayları herkesin bir kez daha gözden geçirmesi şarttır." 
   
   Ali Güneş'ten dönüş hazırlığı    UZUN süredir sakatlığı nedeniyle takımdan ayrı kalan Ali Güneş, son bir haftada yüksek bir tempoda çalışarak istenen form düzeyine gelmeye başladı. Tecrübeli futbolcu, "Oynayabilecek kapasiteye geldim" dedi. Fenerbahçe, Gaziantep maçının hazırlıklarını tek idmanla sürdürdü. 1.5 saatlik çalışmada istasyon ve çift kale maç yapıldı. Bu arada Luciano'nun yüzündeki maskenin yarın çıkarılacağı bildirildi. 
   
   Fener'e talih kuşu    Sarı-Lacivertliler'in gelecek sezonun ürün satışı için anlaştığı Adidas'tan beş yıllık imza karşılığında, nakit beş milyon Euro alacağı açıklandı 
   FENERBAHÇE, ürünlerinin üretimi ve satışı için Adidas firmasıyla prensipte anlaştı. İki sezondur kendi ürünleri üretip, Fenerium mağazalarında satan Sarı - Lacivertliler'in, Adidas ile 5 yıllık söz kestiği bildirildi. Yıllık 1 milyon Euro'ya el sıkışan yönetimin, 5 yıl karşılığında ödenmesi gereken 5 milyon Euro'yu da peşin alacağı açıklandı. 
   GELECEK sezondan itibaren geçerli olacak olan anlaşmaya göre belli bir satış miktarının geçilmesi durumunda kulübe ekstradan yüzde 20'lik bir ödemenin yapılacağı iddia edildi. Adidas'ın A takımın yanı sıra altyapının malzemelerini de sağlayacağı vurgulandı. Fenerbahçe ile Adidas arasındaki sözleşmenin yarın yapılacak olan toplantıdan sonra imzalanması bekleniyor. 
   
   
</TEXT>
</DOC>
