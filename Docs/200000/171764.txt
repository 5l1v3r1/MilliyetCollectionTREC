<DOC>
<DOCNO> 171764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/yasam/yas10.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kleptoman kedi sahibini yıldırdı 
</HEADLINE>
<TEXT>

   
   ABD'nin California eyaletinde yaşayan Richard ve Sue Boyd, Midnight adlı kedileri yüzünden komşularının yüzüne bakamaz hale geldi. Çünkü Midnight bir kleptoman, yani bir şeyler çalmadan duramıyor... Gece olup da Boyd çifti yataklarına girdiği an, Midnight sessizce komşu evlere sızıyor ve şapka, çorap, gömlek gibi hafif giysileri toplayıp kendi evine getiriyor. Boyd çifti de sabah uyanınca buldukları giysileri bir çantanın içine koyup kapıya asıyor... Artık olağan hale gelen bu durumu kabullenen komşular, çantadan kaybolan giysilerini bulup evlerine dönüyor. Gary Sampson adlı veteriner, kedinin bu alışkanlığını avlanma içgüdüsüne bağlıyor ancak neden giysi çaldığını açıklayamıyor. 
   
   
</TEXT>
</DOC>
