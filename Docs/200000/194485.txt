<DOC>
<DOCNO> 194485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/siyaset/siy20.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   'Vatandaş hakkını aramaktan vazgeçti'    Adalet Bakanı Cemil Çiçek, adalete olan güven duygusunun zayıflamasıyla vatandaşların haklarını mahkemede aramak yerine, kendilerinin hak aramaya kalkıştığını, bu nedenle de yasa dışı organizasyonların devreye girdiğini söyledi. Adalet Bakanlığı bütçesinin sunumunda bakanlığının son yedi yıldır sürekli genel bütçeden yüzde 1'in altında pay aldığını belirten Çiçek, "Vatandaş umutsuz şekilde hak aramaktan vazgeçerek haksızlığa boyun eğmektedir" dedi. 
   
   Bedelli askerlik askıda    Bedelli askerlikle ilgili TBMM'de kurulan alt komisyon, Genelkurmay Başkanlığı'nın karşı çıkması nedeniyle çalışmalarını durdurdu. Alt komisyon, bedelli askerlikle ilgili çalışma yaptıktan sonra bu konuda rapor sunacak olumlu karşılanırsa kanun teklifi hazırlayacaktı. Ancak, Milli Savunma Komisyonu Başkanı Cengiz Kaptanoğlu, bedelli askerlik konusunda Genelkurmay'ın tavrı üzerine çalışmaları askıya aldıklarını üyelere iletti. 
   
   Hastaneler birleşiyor    Sağlık Bakanı Recep Akdağ, TBMM kulisinde karşılaştığı Çalışma ve Sosyal Güvenlik Bakanı Murat Başesgioğlu'nu göstererek, "İşte, benim en büyük ortağım" dedi. Çevredekiler bu sözlere önce bir anlam veremedi. Bakanın ortaklıktan kastettiği SSK hastanelerinin Sağlık Bakanlığı'na devredilmesi çalışmalarıyla ilgiliydi. Gelen bilgilere göre, Sağlık ile Çalışma ve Sosyal Güvenlik Bakanlığı yetkilileri, SSK hastanelerinin Sağlık Bakanlığı'na devri konusunda çalışmalara başladı. Devir işlemlerinin bu yıl içinde bitmesi amaçlanıyor. 
   
   Nüfusa göre ücret    3 Kasım seçimlerinde milletvekili aday adaylarından 1 milyar lira alan AKP, yerel seçimler için farklı bir tarife uygulamaya hazırlanıyor. Nüfusa göre hareket etmeyi kararlaştıran AKP, büyükşehir, il, ilçe ve belde belediye başkan adaylarından farklı ücretler alacak. 28 Mart'ta yapılacak yerel seçim hazırlıklarını yürütmek üzere, Genel Başkan Yardımcısı Necati Çetinkaya'ya bağlı bir Seçim Koordinasyon Merkezi SKM oluşturuldu. Merkezin başına Erdoğan'ın isteği doğrultusunda istanbul Milletvekili Mustafa Ataş getirildi. 
   
   Başbakanını kaybedince kızdı    Başbakan Recep Tayyip Erdoğan'ın Kahramanmaraş gezisine eşlik eden Devlet Bakanı Kürşad Tüzmen, yatsı namazı sırasında başbakanı kaybetti. Sıkışan trafikte konvoyun ikiye bölünmesi nedeniyle yaklaşık yarım saat boyunca Erdoğan'ı arayan Tüzmen, korumalarıyla basın mensuplarına sinirlendi. Sakarya Mahallesi'nin ara sokaklarında Erdoğan'ı arayan ve aynı sokaktan birkaç kez geçen Tüzmen korumalarına "Dökülüyorsunuz" diye çıkıştı. Erdoğan'ı Beycami çıkışında yolda yakalayan ve makam aracının kapısında bir süre ayaküstü konuşan Tüzmen, ardından öfkeli bir ifadeyle makam aracına dönüp Gaziantep'e gitti. 
   
   Milletvekilinin 'Canan' isyanı    CHP Hakkari milletvekili Esat Canan, uyuşturucu operasyonlarında yakalanan kişilerin yeğeni ya da kardeşi olduğu yönündeki iddialardan bıktığını, bu iddiaların kendisinin Yüksekovalı olması nedeniyle ortaya atıldığını belirtti. Canan, "Dava açmaktan bıktım, mahkemeye nüfus aile tablomu çıkarıp göndereceğim" dedi. Urfi Çetinkaya'nın yakalandığı operasyona adı karışan Veysel Canan'ın iddia edildiği gibi kardeşi olmadığını belirten Esat Canan, "10. dereceye kadar benim kan akrabam bile değil" diye konuştu. Canan, "Yüksekova'da aşiretimde iki bin kişi Canan soyadını taşır" şeklinde konuştu. 
   
   Öcalan'ın mahk m olduğunu bilmiyor    Kadıköy'de, DEHAP üyesi bir grup kadın, İmralı'da ömür boyu hapis cezasını çeken terör örgütü elebaşı Abdullah Öcalan'ın serbest bırakılması talebiyle zincirli eylem yaptı. İskele Meydanı'nda toplanan yaklaşık 20 kadın, yanlarında getirdikleri uzun bir zinciri el bileklerine doladılar. Bu arada, eyleme müdahale eden emniyet kuvvetleri, grubu polis minibüsüne bindirerek gözaltına aldı. Beyoğlu'nda da, Öcalan lehine izinsiz gösteri düzenleyen bir grup, molotofkokteyli atarak kaçtı. 
   
   NATO tatbikatına 34 ülke katılıyor    Türkiye'nin ev sahipliği ve koordinasyonunda düzenlenen "Allied Action 2003" Tatbikatı'na, 34 ülkeden 2 bin personel katılıyor. Tatbikat değişikliğe giden NATO'nun önemli ayaklarından biri olarak görülüyor. Tatbikatın açılış töreni, Harp Akademileri Komutanlığı Atatürk Harp Oyunu Simülasyon ve Kültür Merkezi'nde gerçekleştirildi. 3. Kolordu Komutanı Korgeneral Köksal Karabay, NATO'nun gelişmesinde Allied Action 2003 Tatbikatı'nda kazanılacak deneyimin önemli bir unsur oluşturacağını kaydetti. Kara unsuru komutanlığını 3. Kolordu Komutanlığı'nın yaptığı tatbikat, kararg hta bilgisayarlı sanal ortamda simülasyon olarak gerçekleştiriliyor. Deniz unsurlarının komutası Karaköy'de demirli İspanya Deniz Kuvvetleri'ne ait Castilla gemisinden, hava unsurları komutası Almanya Müşterek Birleşik Kuvvetler Komutanlığı Merkezi'nden yapılan tatbikatın tek fiili kısmı İzmir'de gerçekleştirilecek. Tatbikat 18 Kasım'da sona erecek. 
   
   
   
   
</TEXT>
</DOC>
