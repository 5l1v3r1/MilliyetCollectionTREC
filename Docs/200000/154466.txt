<DOC>
<DOCNO> 154466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/sontur20.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Edirne... 41 kişi yedikleri pastadan zehirlendi... 
</HEADLINE>
<TEXT>

     Edirne'de yedikleri pastadan zehirlenen ve aralarında çocukların da bulunduğu 41 kişi, hastanelerde tedavi altına alındı. 
     Edirne Valiliği'nden yapılan açıklamada, Nazmiye Koç, dün Magi Alışveriş Merkezi yanındaki çöp bidonundan aldığı iki adet büyük boy yaş pastayı ikamet ettiği Menzilahir Mahallesi'ndeki evine götürdü. Koç'un annesi Şükran Koç pastaları dilimleyerek, komşularına dilimini 200 bin liradan sattı. 
     Pastadan yiyenler gece yarısı rahatsızlanarak Edirne Devlet Hastanesi'ne başvurdu. Rahatsızlıklarının gıda zehirlenmesinden kaynaklandığı belirlenen 38 kişi Edirne Devlet Hastanesi, 2 kişi Trakya Üniversitesi Tıp Fakültesi Hastanesi ve 1 kişi de SSK Edirne Bölge Hastanesi'nde tedavi altına alındı. 
     Devlet Hastanesi yetkilileri, gözlem altında tutularak, serum verilen hastaların bir bölümünün taburcu edildiğini, hastaların hayati tehlikelerinin bulunmadığını söylediler. 
     Hasta sayısının çok olması nedeniyle, bazı çocukların serum takılarak, hastane bahçesinde bekledikleri görüldü. 
     Edirne Emniyet Müdürlüğü'nden alının bilgiye göre, bozulmuş yaş pastaları satarak, 41 kişinin zehirlenmesine neden olan Şükran Koç gözaltına alınırken, olayla ilgili tahkikata devam ediliyor. 
     
</TEXT>
</DOC>
