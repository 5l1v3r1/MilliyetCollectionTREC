<DOC>
<DOCNO> 182758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sontur44.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoksullara yarım ton kömür yardımı geliyor... 
</HEADLINE>
<TEXT>

     AK Parti Genel Sekreteri İdris Naim Şahin, AK Parti Merkez Karar ve Yönetim Kurulu MKYK toplantısında, ihtiyaç sahibi vatandaşlara, Türkiye Taş Kömürü İşletmeleri'nin TTK ürettiği kömürden, asgari 500 kilogram yardım yapılması yönünde hükümete tavsiye kararı alındığını söyledi. 
     Şahin, AK Parti Genel Başkanı ve Başbakan Recep Tayyip Erdoğan'ın başkanlığında yapılan MKYK toplantısının ardından gazetecilere açıklamalarda bulundu. 
     İdris Naim Şahin, ilk olarak Erdoğan'ın, MKYK üyelerine, hükümet çalışmaları hakkında bilgi verdiğini belirtti. 
     Yeni eğitim-öğretim yılında başlatılan ''Eğitime yüzde yüz Destek Kampanyası'' nın kalıcı olması için kurul üyelerinin önerilerinin de dinlendiğini kaydeden Şahin, ayrıca yeni yasama döneminde TBMM'nin daha iyi çalışması için alınması gereken önlemler üzerinde durulduğunu bildirdi. 
     Şahin, toplantıda, 12 Ekim 2003'de yapılacak AK Parti 1. Olağan Büyük Kongresi çalışmaları hakkında da değerlendirmelerin yapıldığını, partinin kesin hesaplarının kurultaya sunulması için bir komisyon kurulduğunu belirtti. 
     Yaklaşan kış ayları nedeniyle fakir, fukara, vatandaşların yakacak sıkıntısının bir ölçüde giderilmesi için TTK'nın ürettiği kömürden ihtiyaç sahiplerine asgari 500 kilogram yardımda bulunulması amacıyla MKYK'nın hükümete tavsiye kararı aldığını vurgulayan Şahin, bunun ne şekilde uygulanacağının ise Enerji ve Tabii Kaynaklar Bakanlığı, Sosyal Yardımlaşma ve Dayanışmayı Teşvik Fonu'nun yapacağı çalışmayla belirleneceğini söyledi. 
     Şahin, toplantıda, iç ve dış gelişmeler ile ekonomik konuların da değerlendirildiğini ve ekonomide her geçen gün iyi noktalara gidildiğini belirtti. 
     Bir gazetecinin, ABD Dışişleri Bakanı Colin Powell'in, ''Irak halkının Türk askerini kabullenmeyeceği'' şeklinde bir açıklama yaptığını belirtmesi üzerine Şahin, Irak konusunda hükümetin bütün gelişmeleri takip ettiğini kaydetti. 
     MKYK toplantısının ardından, AK Parti MYK toplantısına geçildi. 
     
     METİN KAPLAN'IN İADESİ 
     Adalet Bakanı Cemil Çiçek de parti genel merkezinden ayrılırken, Türkiye'nin Almanya'dan iadesini talep ettiği Metin Kaplan'ın durumu konusunda gazetecilerle sohbet etti. 
     Almanya'nın, Kaplan'ın iadesi halinde işkenceye uğrayacağına yönelik endişelerinin bulunduğunun hatırlatılması üzerine Çiçek, işkenceyle ilgili mevzuat değişikliği yapıldığını ve bu suça ağır cezaların getirildiğini anlattı. 
     Çiçek, Kaplan'ın iade edilmesi gerektiğini belirterek, ''İade edilirse, adil yargılanması yapılır'' dedi. 
     
</TEXT>
</DOC>
