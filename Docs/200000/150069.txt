<DOC>
<DOCNO> 150069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/ekonomi/eko05.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Vatandaş 'barış'a koştu 4.5 katrilyona ulaşıldı... 
</HEADLINE>
<TEXT>

Vergi barışından yararlanmak isteyenlerin yoğunluğu tahminleri aştı Unakıtan, vergi barışında 4.5 katrilyon liralık başvuru yapıldığını açıkladı 
     ANKARA Milliyet 

     Maliye Bakanı Kemal Unakıtan, vergi barışı uygulamasının gayet iyi gittiğini ve 4.5 katrilyon liralık başvuru yapıldığını söyledi. Dün, milletvekili lojmanlarının satışı konusunda basın toplantısı düzenleyen Unakıtan, gazetecilerin soruları üzerine "Vergi barışı gayet iyi gidiyor. 4.5 katrilyon liralık başvuru yapıldı" dedi. 
     Unakıtan'ın açıkladığı bu rakam, hükümetin de IMF'nin de beklentilerinin üzerinde. Bilindiği gibi hükümet 2.4 katrilyonu 2003'te kasaya girmek üzere 3.6 katrilyonluk beklenti belirlemiş, IMF ise en fazla 750 trilyon olacağını öngörmüştü. 
     Doktor ve avukatlara vergi barışından yararlanmaları için baskı yapıldığı iddialarını yalanlayan Bakan Unakıtan, "Devlet, tehdit etmez. Doktor ve avukatlarla özel bir çalışmamız da olacak. Kayıtdışı ekonomiyi kayıtiçine almak için belirli sektörlerin üzerine biraz fazla gideceğiz. Bazılarını incitebiliriz de. Vergiyi vermezsen yanarsın arkadaş" dedi. 
     
     'Nema yasası hızla çıkacak' 
     Zorunlu tasarruf ana para ödemesinin bu ay yapılacağını, buna ilişkin yasanın da gerekirse hızla çıkarılacağını bildiren Unakıtan basın toplantısına, Meclis lojmanların mimarı Behruz Çinici ile geldi. Lojmanların Türkiye Ticaret Merkezi olacağını belirten Unakıtan, kısa sürede 300 trilyon liranın üzerinde bir gelir sağlanacağını söyledi. Unakıtan'ın verdiği bilgiye göre lojman satışını Emek İnşaat ile Reha Medin Emlak yapacak. Satış bir yılda tamamlanacak. Emek İnşaat yüzde 2, Reha Medin yüzde 2 komisyon alacak. Satışlar dolar bazında veya TL olarak ve taksitle yapılacak. 235 metrekare villalara 360 bin dolar fiyat biçildi. Bazıları ise 400 bin dolara satılacak. Çok katlı 2 bloğun bulunduğu alandaki dairelerin satış fiyatları ise 65 metrekarelikler için 70 bin, 90-95 metrekarelikler için 100 bin dolar. 
     
Ellerindeyse, buyursun unumu yağımı kessinler      Türk - İş Genel Başkanı Salih Kılıç'ın Tekel'in satılmasına tepki olarak "Unakıtan'ın ununu da suyunu da keseriz" şeklindeki sözlerini yanıtlayan Unakıtan, "Ellerindeyse kessinler. Tekeli satacağız. Siz, sendikalara tahsis ettiğimiz aidatları biliyor musunuz Ben de onu açıklayayım. Devletten sendikalara aidat olarak giden para yılda 35 trilyon lira. Bu paranın kesilmesi rahatsız ediyor" dedi. 
     
Albayraklara, beyaz bayraklara vermemişiz      Unakıtan, Balıkesir Seka fabrikasıyla ilgili iddialara da değinerek, şunları söyledi 
     "Diyorlar ki, fabrikayı Albayraklara satacaklar. İki kez ihaleye çıkılmış, kimse almamış. Bunlar bizden önce oluyor. Sonra Albayraklar 1.1 milyon dolar vermiş. Daha fazla veren yok. Çünkü zarar ediyor. Ayrıca burayı Albayraklar'a, Beyaz Bayraklara falan henüz vermemişiz ki konuşulan doğru olsun." 
     
Ruslar Antalya'da yer istiyor, 100 bin kişi sırada      Unakıtan, Hazine arazilerinin satışını yeniden düzenleyen tasarısının yakında TBMM'ye geleceğini söyledi. Unakıtan şöyle konuştu 
     "Yasayla inşaatın önünü açıyoruz. 49, 99 yıllığına kiralama getiriyoruz. Yabancılar Türkiye'de daire alabilecek. Özellikle Ruslar Antalya'da yer almak istiyor. Ticaret odasında 100 binin üzerinde talep var denildi. Onların önünü açıyoruz." 
     


SİYASET 



















</TEXT>
</DOC>
