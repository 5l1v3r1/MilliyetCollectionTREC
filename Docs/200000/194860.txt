<DOC>
<DOCNO> 194860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sontur08.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu Feneri açıklarında batan geminin mürettebatı kurtarıldı 
</HEADLINE>
<TEXT>

     Anadolu Feneri açıklarında karaya oturduktan sonra ikiye bölünen Gürcistan bandıralı kuru yük gemisinin 25 mürettebatı kurtarıldı. 
     İstanbul Boğazı'nı geçerek Karadeniz'e çıkan Gürcistan bandıralı ''Svyatoy Panteleymon'' adlı kuru yük gemisi, dün akşam saatlerinde Anadolu Feneri ile Yönburnu arasındaki Kabakoz mevkiinde karaya oturdu. 
     Boş olarak Tunus'tan Ukrayna'ya giden 171 metre boyundaki 16 bin 216 grostonluk gemiye, Kıyı Emniyeti ve Gemi Kurtarma İşletmeleri Genel Müdürlüğü'ne ait çok maksatlı ''Gemi Kurtaran'' ve ''Kurtaran 1'' adlı römorkörler ile ''Kıyı Emniyeti 1'' ile ''Kıyı Emniyeti 3'' adlı botlar ulaştı. 
     Kurtarma ekipleri, geminin 25 kişiden oluşan mürettebatını botlara almayı denediler. Ancak yaklaşık 5-6 metre yüksekliğe kadar ulaşan dalga, rüzgar ve olumsuz hava koşulları bu yöntemi engelledi. 
     Bunun üzerine karadan gemiye bağlanan bir halatla teleferik sistemi kuran görevliler, 25 mürettebattan kaptan hariç 24'ünü kurtararak kıyıya çıkarttı. 
     Kayalığa oturduğu için arka tarafına yakın yerden ikiye bölünen geminin kaptanına ise 12 saat süresince ulaşılamadı. Bunun üzerine yardım istenen askeri bir helikopter, gemiyi terk etmeyen kaptana ulaşarak kıyıya çıkartılmasını sağladı. 
     Kurtarma çalışmaları sırasında, herhangi bir yaralanma olayına karşı bir ambulans kıyıda hazır tutuldu. 
     Kurtarıldıktan sonra Yönburnu Tahlisiye İstasyonu'na götürülen kaptan ile 24 personel, sobanın çevresinde ısınmaya çalıştı. 
     Sağlık durumları iyi olan mürettebata, istasyon görevlilerince kahvaltı ikram edildi. 
     
     GEMİDE CAN PAZARI 

     Kurtarma çalışmalarının tamamlanmasından sonra AA muhabirinin sorularını cevaplandıran Kıyı Emniyeti ve Gemi Kurtarma İşletmeleri Genel Müdürlüğü Kıyı Hizmetleri Dairesi Başkanı Orhan Karaahmetoğlu, kendilerine saat 19.30'da İstanbul Boğazı'ndan çıkış yapan bir geminin karaya sürüklendiği ihbarı geldiğini söyledi. 
     Bu ihbar üzerine saat 20.00'de oldukça sarp ve kayalık bölgede karaya oturan gemideki mürettebatı kurtarma işlemine geçtiklerini anlatan Karaahmetoğlu, ''Çalışmalar sırasında karadan gemiye roketlerle halat fırlattık. Ve gemiye ulaşan halat üzerine teleferik sistemi kurduk. Bu şekilde 24 kişiyi kurtardık'' dedi. 
     Geminin kıç tarafının kırılması nedeniyle bu bölümde olan kaptana ulaşamadıklarını söyleyen Karaahmetoğlu, ilk etapta kurtaramadıkları kaptan için Türk Silahlı Kuvvetleri'nden helikopter talep ettiklerini bildirdi. 
     Bunun üzerine olay yerine gelen askeri bir helikopterin kaptanı kurtardığını belirten Karaahmetoğlu, tüm mürettebatın saat 07.00 sıralarında Yönburnu Tahlisiye İstasyonu'na teslim edildiğini bildirdi. 
     
     KAPTANIN AMACI 

     Orhan Karaahmetoğlu, bir soru üzerine, ''Kaptan, personelinin can güvenliğini sağlamak amacıyla geminin tek muhabere sisteminin bulunduğu kaptan köşkünde son ana kadar tüm ilgili birimlerle irtibatı kesmedi. Yardım istedi ve haberleşmeyi sağladı. Bu nedenle kaptan köşkündeydi'' dedi. 
     ''Kaptanın bir anlamda 24 kişinin hayatını kurtaran sorumlu bir davranış mı gösterdiği'' sorusu yöneltilen Karaahmetoğlu, ''Doğrudur. Bu konuda gemi kaptanı olarak en azından muhabere açısından gerekeni yaptı'' diye konuştu. 
     Karaahmetoğlu, Kıyı Emniyeti ve Gemi Kurtarma İşletmeleri olarak denizde yardıma ihtiyacı bulunan herkesin yanında olduklarını sözlerine ekledi. 
     
</TEXT>
</DOC>
