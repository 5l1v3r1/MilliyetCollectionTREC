<DOC>
<DOCNO> 194284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/ekonomi/eko03.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'İradeler örtüşürse kredi hemen gelir' 
</HEADLINE>
<TEXT>

   Başbakan Tayyip Erdoğan, 8.5 milyar dolarlık ABD kredisi için, "Kredi her an gelebilir. Bütün mesele karşılıklı iradelerin örtüşmesidir' dedi 
      ANKARA Milliyet 
   
   Başbakan Recep Tayyip Erdoğan, Türkiye'nin Irak'a asker göndermeme kararını almasının ardından 8.5 milyar dolarlık kredinin gelmemesi durumunun olmadığını söyledi. Kredinin uygulanmasına ilişkin bir tarih olmadığını vurgulayan Erdoğan, "Kredi her an gelebilir. Bütün mesele karşılıklı iradelerin örtüşmesidir" dedi. 
   Erdoğan, dün Kahramanmaraş ziyareti öncesinde gazetecilerin 8.5 milyar dolarlık kredinin akıbetine ilişkin soruları yanıtladı. Kredinin Türkiye'nin talebi olmadığını belirten Erdoğan şöyle konuştu 
   "Kredi ile ilgili konularda karşılıklı mutabakat şart. Bu konuda sadece bir protokol imzalanmıştır. Bunun uygulamaya geçmesi için de bir tarih söz konusu değil. Beklediğimiz, tahminlerimiz vardı. Bu bizim de şu anda bu konuda daha dikkatli adım atmamız gerektiğini gösteriyor. Bütçede 8.5 milyar dolarlık kredi yok. Gelirse bütçe yönetimini çok daha rahatlatır." 
   
   Enflasyon tek haneye inerse şaşırmayın    Kahramanmaraş Sanayi ve Ticaret Odası'nda konuşan Başbakan Erdoğan, "2004'ün sonunda tek haneli enflasyon rakamları görürseniz şaşırmayın. Kendimizi o hedefe kilitledik" dedi. 
   
   İşçi ikramiyeleri çarşamba ödeniyor    Başbakan Recep Tayyip Erdoğan işçi ikramiyelerinin ödenmesi konusunda "Başbakanımız ne derse o" diyerek topu kendisine atan Maliye Bakanı Kemal Unakıtan'a yanıt verdi. Erdoğan, ikramiyelerin çarşamba ödeneceğini duyurdu. 
   Erdoğan,"İşçilere 13 günlük değil, 26 günlük ikramiye ödenecek" dedi. Bunun maliyetinin yaklaşık 400 trilyon lira tuttuğunu bildiren Erdoğan, bayram tatilinin birleştirilmesi ile ilgili çalışmaların da devam ettiğini belirtti. 
   
   Babacan'a "öde" demişti 
   İşçi ikramiyelerinin bayramdan önce ödenmesini ilk olarak Türk-İş Başkanı Salih Kılıç, TBMM'nin açılış resepsiyonunda Erdoğan'dan talep etmişti. Erdoğan ise Devlet Bakanı Ali Babacan'a dönerek, "ikramiyeleri ödeyin" talimatı vermişti. 
   
   
</TEXT>
</DOC>
