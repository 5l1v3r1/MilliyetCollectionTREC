<DOC>
<DOCNO> 181740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sontur01.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye insan kaçakçılığında ABD yaptırımından kurtuldu 
</HEADLINE>
<TEXT>

     ABD'nin, insan kaçakçılığı sorununda hiçbir önlem almayan üçüncü kategoriye koyduğu Türkiye, alınan önlemlerin yeterli görülmesinin ardından, ABD Başkanı George Bush'un onayıyla, yaptırım uygulanmayacak olan ikinci kategori ülkeler arasına alındı. 
     ABD Dışişleri Bakanlığı sözcüsü Richard Boucher, Türkiye ile birlikte Yunanistan, Belize, Bosna, Dominik Cumhuriyeti, Gürcistan, Haiti, Kazakistan ve Surinam'ın da 2. kategoriye geçtiğini açıkladı. 
     ABD Dışişleri Bakanlığı'nın son insan kaçakçılığı raporunda, bu soruna karşı hiçbir önlem almadığına kanaat getirilen üçüncü kategorideki ülkelere, hem ABD'den hem de IMF gibi uluslararası finans kuruluşlarından gelecek yardımlar dahil, her türlü ekonomik yaptırım uygulanması öngörülüyordu. 
     Boucher, özellikle son üç ay içinde ABD'nin, bu ülkelerle birlikte çalıştığını ve insan kaçakçılığıyla savaşta etkili politikalar geliştirilmesine yardım ettiğini de söyledi. 
     ABD raporunda üçüncü kategori ülkeler arasında halen 5 ülke bulunuyor. Bunlar, Burma, Küba, Liberya, Kuzey Kore ve Sudan. 
     
</TEXT>
</DOC>
