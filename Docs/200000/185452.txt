<DOC>
<DOCNO> 185452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/spor/spo01.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal hücum planı yapmalı 
</HEADLINE>
<TEXT>

   İngiliz takımının en büyük silahı taraftarı ve Mutu, Veron ile Hasselbaink'in ofansif futbolu. Beşiktaş savunmaya gömülürse, hayal kırıklığına uğrar 
      Alpay, Chelsea'nin analizini MİLLİYET'e yaptı 

   
   Chelsea'nin en büyük avantajı seyircisi ile bütünleşmesi. İnanılmaz bir taraftar desteği var. Doksan dakika süreyle tribünler susmuyor. Bu nedenle Beşiktaş'ın öncelikle kulağını tıkaması şart. Sadece maçı düşünsünler, oyuna konsantre olsunlar, Dünya ile ilişkilerini doksan dakika kessinler. 
   Beşiktaş, savunma anlayışıyla sahaya çıkarsa büyük hayal kırıklığına uğrar. Ama hücum futbolu oynarsa, rahat pozisyona girerler, bu zorlu deplasmandan zaferle bile çıkarlar. 
   
   Ofansa dikkat 
   Mutu, Hasselbaink ve Veron, rakibin en büyük kozları. Üçü de ofansif yönde etkili. İlk etapta bu silahların susturulması şart. Hele hele Veron müthiş bir koz. Mutlaka sıkı marke edilmeli, sürekli gözlem altında tutulmalı. Orta alanda mükemmel oyun kuruyor, topu kanatlara taşıyor ve hem gol pozisyonu üretiyor, hem de gol atabiliyor. Ayrıca sürekli ikinci yarıda oyuna giren ve İnter'den gelen Arjantinli golcü Crespo da hesaba katılmalı. 
   Hücum oyununda böylesine tehlikeli olan Chelsea'nin savunması ise en zayıf bölgesi.. Özellikle Desailly, defansta gedik veriyor. Hücum ağırlıklı ve korkudan uzak bir Beşiktaş, bu hattı rahat geçer, pozisyon hatta goller bulabilir. 
   
   Kanatlara önlem 
   Oyun sistemleri bildiğimiz 4 - 4 - 2. Topu kanatlara yayıyorlar, buradan etkili oluyorlar. Ölü toplarda da tehdit ediyorlar. Kritik yerlerde faul yapmamak gerekir. 
   Beşiktaş'ın daha oturmuş bir ekip olduğu unutulmamalı... İyi gününde olacak bir İlhan Mansız, zaafları bulunan Chelsea savunmasında büyük işlere imza atar. Teknik kapasitesi yüksek Tümer Metin de oynatılması halinde, Kartal'ın diğer kozu olur bence. Yeter ki, rakibin üzerine gitsinler. 
   
   Hep beraber Ada'ya    Beşiktaş, Şampiyonlar Ligi'ndeki Chelsea sınavı için dün tam kadro Londra'ya gitti. Sinan hafif sakatlanırken, Ahmet Dursun kafileye katıldı 
   
   Çift kale maç 
   SİYAH - Beyazlı takım, Şampiyonlar Ligi'nde yarın deplasmanda karşılacağı Chelsea için hazırlıklarına ara vermeden başladı. İstanbul'da sabah yapılan iki saatlik idmana İlhan ve Tümer katılmadı. Bu iki futbolcu salonda çalışırken, diğerleri dar alanda çift kale maçta ter döktüler. Bu sınavda Sinan, Ümit'in darbesiyle sakatlandı ve sahayı Orhan'ın omuzlarında terk etti. 
   
   Sinan korkuttu 
   SİNAN'I hemen tedaviye alan sağlık ekibi, kemiğe gelen sert darbe nedeniyle oluşan ağrı dışında olumsuz bir durum olmadığını açıkladılar. Sakatlığı yüzünden takımdan iki haftadır ayrı kalan Ahmet Dursun ise dün arkadaşlarına katıldı. Çift kalede görev yapan golcü oyuncu, kadroya da alındı. PAF'tan gelen Serdar, K.Serdar, Mustafa, Hakan ve K. Ümit ise kafile dışı kaldı. 
   
   Londra'ya gittiler 
   BEŞİKTAŞ, İstanbul'daki çalışmanın ardından Londra'ya gitti. Dört buçuk saat süren yolculukta futbolcuların oldukça moralli olduğu gözlendi. Topuğunda yara olan İlhan terlikle yolculuk yaparken Japon hayranları kendisine büyük ilgi gösterdi. Siyah-Beyazlılar bu akşam TSİ 21.30'da maçın oynanacağı statta idman yaptıktan sonra yarın sabah hep birlikte Londra turuna çıkacaklar. 
   
   İşte ince Luce    Rumen hocanın, Trabzon önünde skor 3-0 olduktan sonra futbolcuları, "Bu kadar gol yeter. İspanya'dan yorgun döndüler" diye uyardığı ortaya çıktı 
   ORHAN YILDIRIM 

   Dört de geldi 
   MİRCEA Lucescu'nun, Trabzonspor maçında ilginç bir gelişmeye daha imza attığı ortaya çıktı. Rumen hocanın, takımı 3 - 0 öne geçtikten sonra, Zago, Pancu, Sergen ve Okan'ı, "Artık rakibin üzerine fazla gitmeyin. Bu kadar gol yeter. Refüze olmasınlar, çünkü İspanya'dan yorgun döndüler" diye uyardığı bildirildi. Ancak Beşiktaşlı futbolcular, Lucescu'ya rağmen iki gol daha attılar. 
   
   Engin doğruladı 
   SİNAN Engin de, Lucescu'nun bu uyarısını doğruladı. Engin, "Bu kadar gol olmasına üzüldüm. Ancak centilmenliğimizi elden bırakmayıp, farkın daha da artmaması için uyarılarda bulunduk. Trabzon büyük camia, bu tür sonuçların altından rahat kalkar" dedi. Lucescu geçen sezon da Kocaeli maçı 3 - 0 iken oyuncularını uyarmış, ancak ağlara beş gol yollanmıştı. 
   
   'Rüzg r çarpar'    CORDOBA, maç sırasında arkadaşlarının, kendisine "Zatürre olacaksın" diye takılmasını, soyunma odasında anladığını söyledi. Kolombiyalı kaleci, "Gülmekten kendimi alamadım. Ama doğrusu, en rahat maçım oldu. Aslında sıkıcıydı, çünkü kaleye tek şut gelmedi. İçimden, bitse de gitsek dedim" ifadesini kullandı. 
   
   Sergen'den sert mesaj    'Sahada yoktum' 
   BEŞİKTAŞ'IN yıldızı, Trabzon maçı sonrası kimsenin kendisiyle ilgili konuşmadığına dikkat çekti. Sergen, "Gazeteler bile benden söz etmiyor. Herhalde Trabzon maçında sahada yoktum. Başka maçta forma giydim. İstanbulspor sınavında yer alsaydım, üç puanı götürürdük. İyi olduğum sürece formayı benden kimse alamaz" diye konuştu. 
   
   'Chelsea kolay' 
   SÜPER solak, sahada olduğu sürece, ya gol attığını ya da attırdığını da ekledi. Sergen, "Buna rağmen bazı kendini bilmezler, benim üstümden reyting yapmak için saldırıya geçiyorlar" dedi. Yıldız oyuncu, Chelsea maçının Lazio sınavından daha kolay olacağını belirtti, "Onlar toplama kadro. Bizim gibi takım olamazlar" yorumunu yaptı. 
   
   
</TEXT>
</DOC>
