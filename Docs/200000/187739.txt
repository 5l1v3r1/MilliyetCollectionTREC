<DOC>
<DOCNO> 187739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/sondun24.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Suudi Arabistan'da 100'den fazla yazara yayın yasağı .. 
</HEADLINE>
<TEXT>

     Suudi Arabistan hükümetinin, radikal dincilerin baskılarına boyun eğerek, reformcu yazarların yazılarının gazetelerde yayınlanmasını yasakladığı bildirildi. 
     Demokrasi yanlısı bir muhalif olan Ali El Ahmed, ''belki de yazması yasaklanmış 100'den fazla yazar var. Siyasi yelpazenin bütün kanatlarından reformculara karşı kararlı bir resmi kampanya sürdürülüyor'' dedi. 
     Köşe yazarı Mansur el Nogadiyan ise etkili din adamlarının hükümet kontrolündeki gazetelere doğrudan başvurarak bazı yazarların yazılarının yayınlanmasını engellediğini, bazı yazarlarınsa ölüm tehditleri bile aldığını söyledi. Çalıştığı el Riyad gazetesinden ''ucu açık bir tatile'' gönderilen Nogadiyan, ''gazeteler sorun yaşamak istemiyorlar ve yazarlarıyla artık bir süre yazı yayınlamamak konusunda anlaşmaya varıyorlar'' dedi. 
     Yazması yasaklananlar arasında en büyük gazetelerden Okaz'ın ve İngilizce Arab News'ün yazarı Hüseyin Şobokşi de var. 
     Okaz'da yayınladığı bir yazıda, Suudi vatandaşlarının oy verdiği, insan haklarını savunduğu ve kadınların araba kullandığı bir Suudi Arabistan düşlediğini yazdığı için yazıları yasaklanan Şobokşi'nin El Arabiya televizyonunda yönettiği siyasi tartışma programı da yayından kaldırıldı. 
     Davud el Şiryan'ınsa meşhur el Hayat gazetesinde yazı yazması 4 ay önce yasaklandı. 
     
</TEXT>
</DOC>
