<DOC>
<DOCNO> 156655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sonspo16.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Cavcav Beşiktaş'ı yenip Galatasaray'ın yolunu açacağız... 
</HEADLINE>
<TEXT>

     Gençlerbirliği Kulübü Başkanı İlhan Cavcav, ''Eğer biz olamazsak Galatasaray'ın şampiyon olmasını isterim'' dedi. 
     Büyük Kolej Kültür ve Sanat Haftası kapsamında futbolcular Ümit Bozkurt ve Okan Koç ile bir söyleşiye katılan Gençlerbirliği Kulübü Başkanı İlhan Cavcav, 25 yıldır Gençlerbirliği Kulübü'nün başkanlığını yapmasına karşın Galatasaray taraftarı olduğunu belirterek, ''Eğer biz olamazsak Galatasaray'ın şampiyon olmasını isterim'' dedi. 
     Galatasaray Kulübü'nün yapısıyla Gençlerbirliği'nin yapısını birbirine benzettiğini ifade eden Cavcav, şöyle konuştu 
     ''Bu benzerlikten dolayı gurur duyuyorum. Bu sözümde hiçbir kasıt yok. Bu yıl tecrübesizlik nedeniyle ligi 3. bitiriyoruz. Ama Gençlerbirliği için üçüncülük de bir başarıdır. Gelecek sezon şampiyonluk için güçlü bir kadro kurma çabasındayız. Gönlüm Galatasaray'dan yana. Ama Galatasaray ile 100 kere oynasak 100 kere yenmmek isterim. Umarım Beşiktaş'ı yenip Galatasaray'ın yolunu açmış oluruz'' diye konuştu. 
     Gençlerbirliği Kulübü'nün çok büyük bir kulüp olduğunu vurgulayan Cavcav, şöyle konuştu 
     ''Bu kadar güzel tesisleri olan, hiçbir yere borcu olmayan ve de kasasında da para olan bir kulübe büyük dememek mümkün değil. 3 büyükler mazileriyle övünüyor. Bizler de mazimizle övünüyoruz.'' Cavcav, bir öğrencinin sorduğu, ''Ankaragücü Kulübü ile Gençlerbirliği Kulübü arasında çekişme var mı '' sorusunu ise ''Bizim Ankaragücü camiası, taraftarı ve takımıyla hiçbir sorunumuz yok. Ama Ankaragücü'nde bazı kendini bilmez taraftarlar bazı yakışmayacak hareketler yapıyor. Zamanın herşeyi halladeceğini düşünüyorum. Ancak bu hareketleri kontrol altında tutmak kulüp yöneticilerinin işidir diye düşünüyorum'' diye yanıtladı. 
     Okan Koç ise transferle ilgili kendisine yöneltilen bir soruya karşılık, ''Benim ve takımımın bazı hedefleri var. Avrupa'da top oynamak isterim. Ama bizim takımımız da büyük bir kulüp. Şimdilik transferi düşünmüyorum. Çünkü beyin olarak şampiyonluğu düşünüyoruz'' dedi. 

     
</TEXT>
</DOC>
