<DOC>
<DOCNO> 161565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/ekonomi/aeko.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim'e en yüksek fiyatı Uzanlar verdi 
</HEADLINE>
<TEXT>

Petkim ihalesinde Vakıfbank ilk turda elendi. Zorlu - Sanko ortaklığı da sözlü turda çekildi. En yüksek teklifi 605 milyon dolarla Uzanlar verdi. Son söz Başbakan Tayyip Erdoğan'ın başkanlığındaki Özelleştirme Yüksek Kurulu'nda 
     ANKARA Milliyet 

     2003 yılının ilk büyük özelleştirmesi olan Petkim ihalesinde en yüksek teklifi 605 milyon dolarla Uzan Grubu'na ait Standart Kimya verdi. 
     Petkim ihalesi dün yapıldı. Daha önce Özelleştirme İdaresi'nin kendi binasında yapılması kararlaştırılan ancak sonradan Hazine binasına kaydırılan Petkim ihalesi televizyonlardan da naklen yayımlandı. 
     İhaleye üç alıcı katıldı. İki grubun çekilmesi ile Petkim ihalesi 605 milyon dolara Uzan Grubu'na ait Standart Kimya'da kaldı. İhale Komisyonu Başkanı Hidayet Kaya, Rekabet Kurumu'nun da görüşünü aldıktan sonra teklifi değerlendirip uygun bulmaları halinde Özelleştirme Yüksek Kurulu'nun ÖYK onayına sunacaklarını söyledi. Teklifin sunulması halinde son söz, Başbakan Recep Tayyip Erdoğan'ın başkanlığını yürüttüğü ÖYK'nın olacak. 
     
     Erken çekildiler 
     Uzan Grubu'na ait Rumeli Holding'in Yönetim Kurulu Başkanı da olan ve Standart Kimya adına ihaleye katılan Kemal Uzan, Petkim için ödemeyi yüzde 40'ı peşin ve yüzde 60'ı üç yıl vadeyle yapacaklarını söyledi. 
     Özelleştirme İdaresi'nin Çankaya'daki binasında yapılması planlanan ancak Petkim işçilerinin gösterisi nedeniyle Hazine Müsteşarlığı'nda gerçekleştirilen ve televizyonların naklen yayımladığı ihaleye üç grup katıldı. 
     
     35 dakika sürdü 
     Vakıfbank, Standart Kimya ve Zorlu - Konukoğlu ortaklığı Sanko Kimya Sanayii'nin katıldığı ihale 35 dakika sürdü. Petkim'de özelleştirme takviminin belli olması ile birlikte talip olacağını açıklayan İlab Holding'in başını çektiği Chemorbis Ortak Girişim Grubu önceden çekildiği için ihaleye katılmadı. 
     
     577.6 milyon dolardan açıldı 
     Elemesiz yapılan yazılı ilk turda en yüksek teklif 577 milyon 590 bin dolar oldu. Ardından en düşük teklifi verenin eleneceği yazılı tur başladı. Elemeli turda en düşük teklifi Vakıfbank, en yüksek teklifi ise 605 milyon dolarla Standart Kimya verdi. Böylece süresi iki saat, başlangıç bedeli 605 milyon ve artırım bedeli 10 milyon dolar olarak belirlenen açık artırma usulünün uygulanacağı sözlü tura Standart Kimya ve Sanko Kimya Sanayii kaldı. 
     Sanko Kimya ilk sözlü turda ihaleden çekildi. Nihai pazarlığa kalan Standart Kimya, teklifini yükseltmedi ve 605 milyon dolarlık teklifleri en yüksek teklif olarak resmileşti. 
     
     Vadeli ödeyeceğiz, işçiye ikramiye vereceğiz... 
     Standart Kimya adına ihaleye katılan Rumeli Holding Yönetim Kurulu Başkanı Kemal Uzan, "İhaleyi almamız durumunda, ödemeyi vadeli yapacağız" dedi. Uzan, yüzde 40'nın peşin, geri kalanını her yıl yüzde 20'si olmak üzere vadeyle ödeyeceklerini söyledi. İşçi çıkartıp çıkartamayacakları yönündeki soruya "Bilmiyorum" yanıtını veren Uzan, çalışma süresi 10 yıla kadar olan işçilere birer maaş, 15 yıla kadar olan işçilere 1.5 maaş, 15 yıldan fazla kıdemi olanlara da 2 maaş ikramiye dağıtılacağını kaydetti. 
     
İhaleden çekildiler, ortaklığı bozmadılar      Sözlü tura başlanmadan önce Sanko Kimya adına ihaleye katılan Zorlu ile Konukoğlu gruplarının yönetim kurulu başkanları Ahmet Nazif Zorlu ve Abdülkadir Konukoğlu bir süre baş başa görüşerek salona girdiler. İlk sözlü turda söz alan Konukoğlu, "ihalede bulunmanın kendileri için bir şeref olduğunu" belirterek, sözlü turlara katılmayacaklarını ve çekildiklerini açıkladı. 
     İhale öncesi oldukça iddialı olan ancak sözlü turda çekilen Konukoğlu ve Zorlu, gazetecilerin sorularını yanıtlarken, "Hayırlı olsun diyoruz. Biz burada işbirliği yaratmak için işbirliği yaptık ama her şey nasip işi" dediler. Gazetecilerin bundan sonrası için bir hazırlıkları olup olmadığı yönündeki sorusu üzerine iki işadamı, "Onu zaman gösterir, ortak şirketimiz duruyor" yanıtını verdiler. 
     
Şimdi sıra Tüpraş ve Tekel'e geldi...      Hükümetin 2003 yılı özelleştirme hedefi 4 milyar dolar. Yılın ilk beş ayında 210 milyon dolarlık gelir beklenen özelleştirmeler yapıldı. Ancak bunlardan şimdiye kadar 12 milyon dolar kasaya girdi. 
     Petkim, 2003 yılında yapılan en büyük ihale oldu. Özelleştirme Yüksek Kurulu'nun onaylaması halinde şirketin ihalesinde belirlenen 605 milyon doların de yüzde 40'ı peşin, kalanı yüzde 20'şer dilimler halinde diğer yıllarda alınacağından, bu yıl kasaya yüzde 40'ı 240 milyon dolar girecek. Bu rakamın tahsili kesin kabul edildiğinde ve önceki 12 milyon dolar eklendiğinde yılın yarısındaki satışlardan kasaya giren miktar 252 milyon dolar olacak. 
     Bu arada, açıkça dile getirilmemekle birlikte hükümetin Petkim ihalesinden 1.5 milyar dolar beklediği belirtiliyor. Eğer bu rakam gerçekleşmiş olsaydı, hükümet 4 milyar dolarlık özelleştirme hedefi için görece daha rahat olacaktı. 
     4 milyar dolarlık hedefin gerçekleşmesi açısından umut Tüpraş ve Tekel gibi büyük ihalelere kaldı. Her iki kuruluşa da Petkim'e olandan daha fazla alıcı talip. Üstelik bu alıcılar içinde mali gücü yüksek birçok yabancı kuruluş da var. 
     

</TEXT>
</DOC>
