<DOC>
<DOCNO> 166685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sontur14.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık bakanı sıcaklar için uyardı... 
</HEADLINE>
<TEXT>

     Sağlık Bakanı Recep Akdağ, tüm yurdu etkisi altına alan aşırı sıcaklar ve nem oranındaki artışa karşı vatandaşları uyardı. 
     Akdağ imzasıyla il valiliklerine gönderilen genelgede, yaz mevsimi ile birlikte artan hava sıcaklığının özellikle kalp-damar ve tansiyon hastalarının sağlığını olumsuz yönde etkileyeceği, bu nedenle vatandaşların bilinçlendirilmesi gerektiği vurgulandı. 
     Genelgeye göre, güneş ışınlarının etkisinin güçlü olduğu 11.00-16.00 saatleri arasında güneş ışınlarından kaçınılması ve bu saatlerin gölge bir yerde geçirilmesi gerekiyor. 
     Güneşlenmeden veya güneşe çıkmadan önce cilde uygun bir koruyucu kremin sürülmesinin yararlı olurken, ultraviyole ışınlarına karşı koruyucu gözlükler kullanılması, açık renkli bol elbiseler giyilmesi ve geniş kenarlı şapka takılması tavsiye ediliyor. 
     
     YANIKLARA YOĞURT SÜRMEYİN 

     Güneşlenme sonrasında oluşabilecek yanıklarda kesinlikle yoğurt ve benzeri maddeler sürülmemesi istenirken, bu durumda soğuk kompres uygulanması, müdahale gerektiren durumlarda hekime müracaat edilmesi gerekiyor. Gözlerde ağrılı kızarıklık olması durumunda da hekime danışmadan hiçbir ilacın kullanılmaması öneriliyor. 
     Aşırı sıcaklık ve nemin ciddi sorunların oluşmasına neden olurken, özellikle kalp, solunum yolları ve tansiyon hastası olanlar ile yaşlıların daha dikkatli olmaları gerekiyor. 
     Kanser hastaları, kemoterapi alanlar ve değişik deri hastalığı bulunanların da güneş ışınlarından korunmaya özellikle dikkat etmeleri isteniyor. 
     Aşırı sıcaklarda yeterli miktarda sıvı alınması, beslenme düzeyinin hafif tutulması, yağlı, şekerli yiyeceklerden ve aşırı yemekten kaçınılması öneriliyor. 
     
     GÜNEŞ ÇARPMASI 

     Sıcaklarda, güneş yanıklarının yanı sıra sıcak çarpmasına karşı da dikkatli olunması gerektiği vurgulanırken, aşırı sıcak etkisinde kalan kişilerde bulantı, kusma ve baş ağrısı gibi şikayetlerin ortaya çıkacağı, derinin soluk, nemli ve soğuk olacağı belirtiliyor. Bu durumdaki kişilerin hemen gölge, serin bir yere alınıp sırtüstü yatırılması, ağızdan bol miktarda sıvı verilmesi gerekiyor. 
     Uzun süre güneş altında çalışılmaması önerilen genelgede, hava sıcaklığından etkilenmemek için, yeteri kadar sıvı alınması, tuzun da ihmal edilmemesi, güneş altında aşırı yorgunluk yapacak hareket ve işlerden ve ani ısı değişikliklerinden kaçınılması, özellikle yaşlılar ve çocukların mecbur olmadıkça dışarıya çıkmamaları öneriliyor. 
     
     KALP HASTALARINA UYARILAR 

     Bu arada, kardiyoloji ve iç hastalıkları uzmanları da kalp-damar ve hipertansiyon hastalarını aşırı sıcak havalara karşı uyardı. Kalp yetmezliği olan, koroner arter hastası ve tedavi altındaki hastaların şunlara dikkat etmeleri gerekiyor 
     -Fazla sıcağa maruz kalmayın. 
     -Yürüyüş ve gezintilerinizi sabah erken veya akşam serin saatlerde yapın. 
     -Günlük su alımınız kısıtlanmış bile olsa, yazın çok sıcak zamanlarda ve aşırı terlediğiniz dönemlerde su kaybınız artacağı için günde ortalama 2-2.5 litre su için. 
     -Terle birlikte vücudun elektrolit kaybı, özellikle sodyum tuz kaybı fazla olacağı için tuz kısıtlamalı bir rejim içindeyseniz doktorunuzun fikrini alarak yemeklerinize biraz tuz ilave edebilirsiniz. 
     -Deniz kıyısında tatilde iseniz, kumda yatıp, güneş banyosu yapmayın. Denize sabah veya akşam üzeri girin. Denizde uzun süre yüzmeyin. 
     -Eğer denizde dalma alışkanlığınız varsa dalmayın. 
     -Tok karnına denize girmeyin. 
     -Fazla yağlı, kızartmalı, ağır gıdalar yerine, bol sebze, haşlama veya ızgara, hafif gıdalar tercih edin. Eğer şeker hastalığınız yoksa bol meyve yiyin. 
     -Bacaklarınızda kronik venöz yetmezlik varis varsa, denizde belinize kadar olan bir su seviyesinde yürüyüş yapınız. Asla kum banyosu yapmayınız. 
     -Hipertansiyonlu iseniz, tansiyon ilacınız fazla gelebilir, dozunu doktorunuza tekrar sorunuz. 
     -Deniz ve sıcağa karşılık serin yayla tatilini tercih edin. 
     

     
</TEXT>
</DOC>
