<DOC>
<DOCNO> 177528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sontur37.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim Bakanı Bağış meselesi genelgeyle çözülemez 
</HEADLINE>
<TEXT>

     Milli Eğitim Bakanı Hüseyin Çelik, ''Rektörlerimizin, Üniversitelerarası Kurul'un ÜAK ve öğretim üyelerimizin Türkiye'de nasıl bir YÖK sorusuna verecekleri cevaplar, bizim için değerli bir katkıdır'' dedi. Bakan Çelik, ''Her Milli Eğitim Bakanı, her yıl, kayıt parası alınmaması yönünde genelge yayınlar. Ama bunun önüne geçilemez. Bunlar genelge ile çözülecek meseleler değildir.'' diyerek, okul müdürlerini uyardı "Bağış zorunlu olmaz" Çelik, Milli Eğitim Müdürlüğü'nce Edremit Öğretmenevi Dinlenme Tesisleri'nde düzenlenen kahvaltıda, sivil toplum örgütleri temsilcileri ve basın mensupları ile biraraya geldi. 
     Çelik, burada düzenlediği basın toplantısında, ÜAK'ın 19 Ağustos tarihinde toplanıp bir alt komisyon oluşturduğunu anımsatarak, ''Bu alt komisyon özelikle ne istediklerini, ne istemediklerini, nasıl bir üniversite yasası arzuladıklarını tespit edecek ve bize bildirecek'' diye konuştu. 
     Yeni yasama yılında, 1 Ekim tarihinde Meclis'in açılmasıyla görüşülecek öncelikli konuların başında YÖK Yasa Taslağı'nın geldiğine dikkati çeken Çelik, şöyle devam etti 
     ''Hükümetimiz, üniversitelerimizi daha çağdaş, demokratik, katılımcı, özgür ve özerk üniversite haline getirmek için bu yasayı oluşturuyor. Bu konudaki kararlılık sürüyor. Ama bizim rektörlerle ve ÜAK ile cebelleşme gibi bir amacımız hiçbir zaman olmadı. Katılımcı demokrasinin gereği de budur. Bugün geldiğimiz aşama, kamuoyu tarafından bilinmektedir. Biz yine diyaloğa açığız. Rektörlerimizin, ÜAK'ın ve öğretim üyelerinin Türkiye'de nasıl bir YÖK sorusuna verecekleri cevaplar, bizim için değerli katkılardır. Biz bunları alıp değerlendireceğiz.'' 
     
     OKUL KAYIT PARALARI 

     Bakan Çelik, ''bağış'' adı altında okullarda alınan kayıt paraları konusunda da şunları söyledi 
     ''Her Milli Eğitim Bakanı, her yıl, kayıt parası alınmaması yönünde genelge yayınlar. Ama bunun önüne geçilemez. Bunun temel nedeni ise bir okula bir müdür tayin ediyorsunuz ve diyorsunuz ki okulu en iyi şekilde idare et. Ama sana öğretmen parası ve yakıt parası dışında başka tahsisat ayıramayız. Başının çaresine bak, elektrik parası, telefon parası ödeyemeyiz. Okul Aile Birlikleri ve Okulları Koruma Dernekleri, bu eksikleri tamamlamaya çalışıyor. 
     Ancak, gün ekmeğine muhtaç olanların gırtlağına yapışıp zorunlu bağış adı altında para istemek hiçbir vicdana sığmaz. Çünkü, bağış zorunlu olmaz. Bu nedenle Milli Eğitim teşkilatını uyarıyorum. Gönüllü olarak vatandaş okula katkıda bulunmak istiyorsa bu para verilsin ve alınsın. Ancak vatandaş üst baş alamayacak durumdaysa, onları bağış yapmaya zorlamak, eğitimin de amacına ters düşer. Bunlar genelgeyle çözülecek meseleler değildir.'' 
     
     ÖZEL OKULLAR 

     Özel okullarla ilgili kararlarından vazgeçmediklerini ve özel okullara öğrenci alımı için 7 Eylül tarihinde sınav yapılacağını ifade eden Çelik, şunları kaydetti 
     ''Özel okullarımızın mensup olduğu sivil toplum örgütleri, büyük bir kadirşinaslık örneği göstererek, bu çocukları gerekirse okullarında ücretsiz okutmaya talip olduklarını belirttiler. Onlardan böyle bir taahhütname alarak, bu çocukların sınavını yapacağız. Özel okullarla ilgili ümit içinde bekleyen 58 bin kişiyi hayal kırıklığına uğratmayacağız. 7 Eylül'de yapılacak sınavla bu çocuklar özel okullara yerleştirilecektir.'' 
     
     ''PİS KOKULAR...'' 

     Türkiye'de yürütülen reform çalışmalarının bu tür durumları ortadan kaldırmaya yönelik olduğuna işaret eden Çelik, daha önceki dönemlerde yayınevi sahipleri ile okulların pazarlık yaptığını ve bundan da pis kokular yayıldığını belirtti. 
     Çelik, bu olumsuzluklara son vermek amacıyla halktan topladıkları parayı halkın çocuğunun eğitimine harcadıklarını ve ücretsiz kitap dağıtımı için 160 trilyon lira para kullandıklarını bildirdi. 
     Bakan Çelik, ortaöğretim kurumlarında çağdaş eğitim verilebilmesi için ekstra kaynaklara ihtiyaç duyulduğunu, okul aile birlikleri ile okul koruma derneklerinin gelir getirici faaliyetler yapması gerektiğini de sözlerine ekledi. 
     Çelik, Van'daki sivil toplum örgütleri temsilcilerini de dinleyerek sorunları hakkında bilgi aldı. 
     
     BAKAN ÇELİK'İN ÖĞRETMENİ 

     Milli Eğitim Bakanı Hüseyin Çelik'in Tatvan Yatılı Bölge Okulu'ndaki öğretmeni Duygu Ebedi de Adana'dan Van'a Çelik'i görmeye geldiğini ifade ederek, Çelik'in bütün projelerini desteklediğini, kendisini öğrencilik yıllarındaki gibi başarılı bulduğunu dile getirdi. 
     
</TEXT>
</DOC>
