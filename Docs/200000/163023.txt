<DOC>
<DOCNO> 163023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur30.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Burası Türkiye... Bir müdüre 12 yardımcı... 
</HEADLINE>
<TEXT>

     Erzurum Numune Hastanesi'nde, hastane müdürüne 1'i kadrolu, 11'i de vekaleten olmak üzere toplam 12 müdür yardımcılık yapıyor. 
     Numune Hastanesi Başhekimi Uzm. Dr. Selçuk Bozhalil, hastanelerinde görevli müdür yardımcılarının geçtiğimiz hükümet döneminde atandığını belirterek, ''Hastanemizdeki müdür yardımcıları Standart Kadro Yönetmeliği'nin SKY istediği sayıdadır'' dedi. 
     Bozhalil, hastanelerinin 700 yatak kapasiteli olduğunu belirterek, ''Hastanemiz 700 yatak kapasiteli ve hastanemizde yönetmelik dışı hiçbir uygulama yoktur. Atamalar Sağlık Bakanlığımız tarafından yapılmakta'' diye konuştu. 
     Hastanelerinin son yıllarda büyüdüğünü anlatan Bozhalil, şunları söyledi ''Hastanemizde son yıllarda Doğum Hastanesi ve Ağız Diş Sağlığı Merkezi ayrıldı. Bu nedenle müdür yardımcısı atamaları yapılmış olabilir. Bu bizim irademiz dışında bir olaydır. Kadronun şişkinliğini ya da azlığını Sağlık Bakanlığımızın kriterleri belirler.'' İl Sağlık Müdürlüğü Personel Şube Müdürü Dr. Siyami Kotan ise, atamaların yarısından fazlasının bundan önceki hükümet döneminde yapıldığını anımsatarak, ''Kadrolu 2 müdür yardımcısına 6 tıbbi teknolog, 2 tekniker ve 2 de çevre sağlık teknisyeninin yardımcılık yapıyor. Atamaların yarısı bundan önceki hükümet döneminde yapıldı'' diye konuştu. 
     
     MÜDÜR YARDIMCILIĞI SKY'YE UYAN NADİR KADROLARDAN 
     Kotan, hastanedeki müdür yardımcısı sayısının Standart Kadro Yönetmeliği'ne SKY uyan nadir branşlardan olduğunun altını çizerek, diğer bazı branşlardaki olması gereken rakamları ise şöyle sıraladı 
     ''700 hemşire yerine 215, 422 uzman doktor yerine 90, 10 kardiyolog yerine 2 kardiyolog bulunuyor. '' Kotan ayrıca, bu kadro yönetmeliğinin hazırlanırken ülke genelinin düşünüldüğünü ve herhangi bir ayrım yapılmadığını ifade ederek, ''Bu yönetmelik hazırlanırken daha çok İstanbul ve Ankara gibi büyük şehirlerdeki devlet hastaneleri baz alınmış. Buralardaki yoğunlukla Erzurum gibi illerdeki yoğunluk farklıdır. Dolayısıyla bir boşluk oluşmuş'' dedi. 
     Bu arada, Numune Hastanesi'nde görevli personel de, hastanelerinde son yıllarda müdür yardımcısı sayısının arttığını belirterek, sadece eski müdür yardımcılarının adlarını bildiklerini kaydettiler. 
     
</TEXT>
</DOC>
