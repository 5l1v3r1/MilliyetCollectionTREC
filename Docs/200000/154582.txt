<DOC>
<DOCNO> 154582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sondun24.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlusconi, 12 Mayıs'ta Türkiye'ye geliyor 
</HEADLINE>
<TEXT>

     İtalya Başbakanı Silvio Berlusconi'nin 12 Mayıs tarihinde resmi ziyaret için Ankara'ya geleceği öğrenildi. 
     Edinilen bilgiye göre, uzun süredir Türkiye ziyareti gündemde olan Berlusconi, 2 günlük bir program için 12 Mayıs'ta Ankara'ya gelecek. 
     Başbakan Recep Tayyip Erdoğan'ın AK Parti lideri olarak 13 Kasım 2002 tarihinde Roma'ya yaptığı ziyarette Türkiye'ye davet edilen Berlusconi, geçen aylarda bu ziyareti gerçekleştirmek istemiş, ancak Irak savaşının başlaması üzerine ertelemek zorunda kalmıştı. 
     Berlusconi, son demeçlerinde ''Türkiye'nin AB'ye tam üyelik sürecinde, Avrupa'da Türkiye'nin avukatlığını yapacağım'' şeklinde konuşurken, 1 Temmuz'dan itibaren AB dönem başkanlığının İtalya'ya geçmesiyle Türkiye-AB ilişkilerinde olumlu yönde ilerleme bekleniyor. 
     İtalya Başbakanı Berlusconi'nin Ankara'daki temaslarında ele alacağı öncelikli konunun, AB-Türkiye ilişkileri olacağı belirtiliyor. 
     
</TEXT>
</DOC>
