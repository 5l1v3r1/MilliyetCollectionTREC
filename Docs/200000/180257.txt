<DOC>
<DOCNO> 180257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sondun38.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Parlamentosu, eşcinsellere evlilik hakkı istedi 
</HEADLINE>
<TEXT>

     Avrupa Parlamentosu, Avrupa Birliği ülkelerinde yaşayan eşcinsel çiftlere evlenme hakkı verilmesini istedi. 
     Avrupa Birliği'nde insan haklarıyla ilgili olarak hazırlanan rapor ve buna bağlı tavsiye kararında, eşcinsel çiftlere evlilik dışında, evlat edinme hakkı da verilmesi çağrısında bulunuldu. 
     Avrupa Parlamentosu'ndaki oylamada rapor ve buna bağlı tavsiye kararı, en fazla sandalyeye sahip Hıristiyan demokratların ''hayır'' oylarına karşı, sol ve liberal grupların desteğiyle kabul edildi. 
     Raporda, 2002 yılında AB ülkelerinin genelinde insan hakları alanında gerileme gözlendiği vurgulanırken, 15'lerin her türlü ayırımcılığa karşı çıkması gerektiği belirtildi. 
     Avrupa'da medyanın büyük tekellerin kontrolü altında olmasından endişe duyulduğu kaydedilen raporda, özellikle İtalya örneğine dikkati çekildi. Raporda İtalya, medya tekeli dışında, mahkemelerde davaların uzun sürmesi dolayısıyla da eleştirildi. 
     Raporda, 11 Eylül'ün ardından bazı AB ülkelerinde İslam ve Musevi karşıtlığını artmasından da endişe duyulduğu ifade edildi. 
     Yunanistan'a Müslüman azınlığın cami inşası ve mezarlık gibi taleplerine olumlu yanıt vermesi istenen raporda, ayrıca AB ülkelerinde üç yıldan fazla yaşayan ve AB ülkesi vatandaşı olmayan yabancılara yerel seçimlerde seçme ve seçilme hakkı verilmesi talep edildi. 
     
</TEXT>
</DOC>
