<DOC>
<DOCNO> 183665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/guncel/gun08.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgisayar oyunu araba çaldırdı 
</HEADLINE>
<TEXT>

   5 afacan Gerçek hayat oyuna benzemiyormuş... 
      YALOVA DHA 

   
   Yalova'da, oynadıkları bilgisayar oyunundan etkilenen beş çocuk, düz kontak yaparak otomobil çaldı. 
   Yaşları 12 ile 17 arasında değişen T.K., M.Ç., M.T.D., E.İ. ve B.K. adlı çocuklar, oyunu gerçek hayata tatbik etmek istediler. Çocuklar, Ahmet Kocaoğlu'na ait otomobili, camını sert bir cisimle kırdıktan sonra düz kontak yaparak kaçırdı. Otomobille gezmeye başlayan çocuklar, ihbar üzerine yakalanarak gözaltına alındı. Yalova Emniyet Müdürlüğü Çocuk Polisi Şubesi'ne götürülen beş kafadar, ifadelerinde, "Her zaman bilgisayarda oynadığımız bir oyunda araba çalıyor, polisle köşe kapmaca oynuyorduk. Gerçek hayatta da bunu yapmak istedik. Ancak gerçek hayat oyuna benzemiyormuş. Bir daha böyle bir şey yapmayacağız" dediler. Çocuklar, çıkarıldıkları mahkeme tarafından tutuksuz yargılanmak üzere serbest bırakıldı. 
   
   
</TEXT>
</DOC>
