<DOC>
<DOCNO> 159487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/soneko27.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen İhracatımız yıllık bazda 39.8 milyar dolara ulaşmıştır 
</HEADLINE>
<TEXT>

     Devlet Bakanı Kürşad Tüzmen, Nisan ayı sonu itibariyle ihracatın yıllık bazda 39.8 milyar dolara ulaştığını belirterek, ''Bu veriler, çok istisnai bir durum söz konusu olmazsa 2003 yılı için 40 milyar dolarlık ve önümüzdeki yıllar için 50 milyar dolarlık ihracat hedefinin rahatlıkla aşılabileceğini göstermektedir'' dedi. 
     Tüzmen, Dış Ticaret Kompleksi'nde düzenlediği ''Türk Eximbank 2003 Yılı Hedefleri ve Yeni Düzenlemeler'' konulu basın toplantısında, geçen yıl gerçekleştirilen yüzde 7.8'lik büyümede ihracatın itici güç olduğunu söyledi. 
     Geçen yıl ihracatta yakalanan büyüme trendinin bu yıl da sürdürüldüğünü belirten Tüzmen, Ocak-20 Mayıs tarihleri arasında ihracat artışının yaklaşık yüzde 34 olduğuna işaret ederek, bunun, ihracatın kalıcı artış şeklinde devam ettiğini gösterdiğini ifade etti. 
     İhracatta sağlanan bu artışta, ihracatçıların üstün gayretinin yanı sıra Türk Eximbank'ın da önemli bir role sahip olduğuna dikkat çeken Tüzmen, 2003 yılı mevcut verilerine göre, ihracat artışı ile Türk Eximbank'ın kullandırdığı kredilerdeki artışın paralellik arzettiğini kaydetti. 
     Tüzmen, şunları belirtti 
     ''Eximbank'ın 1 Ocak-26 Mayıs 2003 döneminde kullandırdığı kısa vadeli ihracat kredileri bir önceki yılın aynı dönemine göre Türk Lirası bazında yüzde 42, dolar bazında yüzde 20 oranında artarak 1.6 katrilyon liraya ulaşmıştır. Aynı dönemde kısa vadeli kredi programlarından yararlanan firma sayısı da yüzde 8 artarak 1.620 olmuştur. Orta ve uzun vadeli kredi, sigorta ve garanti uygulamalarıyla birlikte söz konusu dönemde Eximbank'ın sektöre sağladığı destek tutarı 1.8 milyar doları aşmıştır.'' 
     
     EXİMBANK'IN ROLÜ 
     Türkiye'de yıllardır süregelen yüksek enflasyon sonucu makroekonomik dengelerdeki bozulma ve istikrarsızlıkla kamu kesiminin yüksek borçlanma gereğinin ticari bankaların ihracata kaynak sağlamada yetersiz kalmasına neden olduğunu, bu boşluğu Eximbank'ın doldurmaya çalıştığını ifade eden Tüzmen, Türk Eximbank'ın ağırlıklı olarak kısa vadeli ihracat finansmanında yoğunlaştığını anlattı. 
     Türk Eximbank'ın 25 civarında ülkeye açtığı krediler ve uyguladığı garanti programları ile bu ülkelere olan ihracatın ve müteahhitlik hizmetlerinin artmasına önemli ölçüde katkıda bulunduğunu kaydeden Tüzmen, Türkmenistan, Kazakistan, Rusya'da kalıcı olan her Türk yapısının arkasında Eximbank'ın olduğunu belirtti. 
     
     YAKLAŞIK 10 BİN FİRMA EXİMBANK HİZMETLERİNDEN YARARLANDI 
     Eximbank'ın ihracatçıdan yurtdışında faaliyet gösteren müteahhitler ve yatırımcılara, nakliyecilere ve turizmcilere kadar uzanan çok geniş bir yelpazeye hizmet sunduğunu anlatan Tüzmen, Türk Eximbank hizmetlerinden yararlanan firma sayısının 9 bin 660 olduğunu, bunun 6 bin 880'inin imalatçı, 2 bin 644'ünün ihracatçı, 136'sının müteahhitlik, turizm ve nakliye firmaları olduğunu bildirdi. 
     Türk Eximbank'tan kredi kullanan firmaların toplam ihracat performansının ortalama olarak Türkiye ihracatının yüzde 55'ini oluşturduğunu vurgulayan Tüzmen, ''Türk Eximbank yılda ortalama 5-6 milyar dolar tutarında nakdi kredi ve sigorta garanti desteği vererek Türkiye ihracatının yüzde 15-20'sinin finansmanına katkıda bulunmaktadır'' diye konuştu. 
     Bu rakamlara ulaşılmasında Türk Eximbank'ın kaynaklarının neredeyse tamamını kredi olarak kullandırmasının önemli bir payı bulunduğunu ifade eden Tüzmen, bu oranın son yıllarda bankacılık sektöründe yüzde 23'ler düzeyine kadar gerilediğine dikkat çekti. 
     
</TEXT>
</DOC>
