<DOC>
<DOCNO> 159627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/spor/spo04.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
YATTARA İMZAYA GELDİ 
</HEADLINE>
<TEXT>

Trabzonspor ile anlaşan Anvers'in Gineli oyuncusu dün İstanbul'da karşılandı. Yönetici Ekrem İmamoğlu, "Devamı gelecek" diye konuştu 
     TRABZONSPOR Başkanı Özkan Sümer'in beğenip anlaştığı İbrahima Yattara dün İstanbul'a geldi, buradan Trabzon'a geçti. Gineli futbolcuyu, yönetici Ekrem İmamoğlu karşıladı. Sağ kanat oyuncusuna Trabzon'da imza attırılacağı belirtilirken, İmamoğlu, "Bunun devamı da gelecek. Çok kaliteli futbolcularla sezona başlayacağız" diye konuştu. 
     YATTARA, Türkiye'ye gelmeden önce, Gençlerbirliği'nin futbolcusu Youla'dan bilgi aldığını belirtti. Gineli oyuncu, "Buraya gelmemdeki amaç, oyun olarak Trabzonspor'a katkıda bulunmak ve takımın hedefe ulaşmasını sağlamaktır. Ayrıca Galatasaray, Beşiktaş ve Trabzonspor'u tanıyorum" ifadesini kullandı. Diğer yabancıların da hafta içinde geleceği öğrenildi. 
     
     Ömürlük sözleşme 
     TRABZONSPOR'UN bu yıl transferlerde en az üç yıllık imza attıracağı, genç isimlere de 5 yıllık sözleşme yaptıracağı belirtildi. Bu arada Gökdeniz ile birlikte bir basın toplantısı yapan Teknik Direktör Samet Aybaba ise, "Onsuz bir Trabzonspor düşünemiyorum" diye konuştu. Gökdeniz ise, "Para konusu sorun olmaz. Teklifler var. Ancak takımımdan ayrılmayı düşünmüyorum" dedi. 
     

</TEXT>
</DOC>
