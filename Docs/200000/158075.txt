<DOC>
<DOCNO> 158075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sontur02.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Şirketin parasıyla kral dairesinde kalan işçi yakalandı... 
</HEADLINE>
<TEXT>

     Kayseri'de, çalıştığı şirketin 21 milyar lirasını alarak kaçan ve 5 yıldızlı otelin kral dairesinde kalan işçi, yakalandı. 
     Efe Petrol ve Aspak Petrol Limited Şirketleri adına Erciyes Üniversitesi'nin akaryakıt ihalesine katılan Selçuk Topaloğlu ve Sadettin Toker, teminat olarak yanlarında götürdükleri 21 milyar liranın bulunduğu çantayı, şirket çalışanı Tarık Aydın'a teslim ettiler. 
     Şirket yetkililerinin evrak işlemleriyle uğraştığı sırada Aydın, para dolu çantayı alarak kaçtı. Genç bir kızın yardımıyla cep telefonundan sanığa ulaşan ve Antalya'da olduğunu öğrenen şirket yetkilileri, kızın Antalya'da sanıkla buluşmasını da istediler. 
     
     KARŞILAMAYA KIRMIZI GÜLLE GELDİ 

     Kayseri'den G.A. adlı genç kızla aynı otobüse binen 2 sivil polis, Antalya terminalinde, elinde kırmızı gül ve hediye etmek için aldığı 360 milyon liralık kolyenin bulunduğu paketle bekleyen Tarık Aydın'ı yakaladılar. 
     
     2 GÜN KRAL DAİRESİNDE KALDI 

     Ankara, İstanbul ve Antalya'ya uçakla seyahat ettiği, 1 milyar liralık kıyafet aldığı, Antalya'da, Sheraton Otel'in geceliği 978 milyon lira olan kral dairesinde 2 gün kaldığı belirlenen ve Kayseri'ye getirilen Aydın, çıkarıldığı mehkemece, ''emniyeti suistimal yoluyla hırsızlık'' suçundan tutuklanarak, cezaevine gönderildi. 
     Şirket yetkilileri, 4 yıldır tanıdıkları ve 2 aydan beri yanlarında çalıştırdıkları Tarık Aydın'ın böyle bir yola başvurabileceğine ihtimal vermediklerini söylediler. 
     Polis yetkilileri, sanığın çaldığı 21 milyar liranın harcamadığı 3,5 milyar lirasının şirkete teslim edildiğini bildirdiler. 

     
</TEXT>
</DOC>
