<DOC>
<DOCNO> 166782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/yazar/cemal.html </URL>
<DATE> 2003/07/02/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Sezer'in vetosuyla Avrupa yolu... 
</HEADLINE>
<TEXT>

     Bu ayrım bizde yıllarca yapılmadı. O yüzden düşünce cezalandırıldı, bazı düşünceleri açıklayanlar hapse atıldı. 
     Bu nihayet değişiyor. 
     Avrupa Birliği yolundaki Türkiye kendi demokrasisini ikinci sınıflıktan kurtarıcı adımları hızlandırmış durumda. Örneğin bu çerçevede AKP hükümeti, muhalefetle, CHP ile işbirliği içinde Terörle Mücadele Yasası'nın 8. maddesini kaldırdı. 
     Ama Sayın Sezer onaylamadı. 
     Veto etti bu değişikliği. 
     Yanlış yaptı Çankaya. 
     Düşünceden korkmak çıkış yolu değil çünkü. Bu ülkede çok uzun yıllar düşünceden korkuldu. Bir başka deyişle demokrasi korkusu yaşandı. 
     Ama Türkiye'nin önü açılmadı. 
     Aykırı fikir karşısında devletin sergilediği hoyratlık ve düşünce korkusu bu topraklarda yaratıcılığı köreltti. Ülkeyi kısırlık kapanına sıkıştırdı. 
     Cumhurbaşkanı Sezer keşke bu değişikliği veto etmeseydi. Anayasa Mahkemesi Başkanı Sezer olarak yaptığı bazı konuşmalarındaki demokrasi çizgisine keşke sadık kalabilseydi. 
     Geçelim 
     Çünkü değişen bir şey olmayacak. 
     Hükümet kararlılığını koruyor. Sekizinci maddeyi TBMM'de yine aynen kabul ederek Çankaya'nın vetosunu geçersiz kılacak. 
     Doğru olan da bu. 
     Türkiye'nin Avrupa Birliği yolunda kritik bir zaman dilimi yaşanıyor. Türkiye AB'ye bugüne kadar olmadığı kadar yaklaşmış durumda. Fırsatı kullanmak lazım. 
     Bir yandan Irak Savaşı, öte yandan hükümetin demokratikleşme kararlılığı, AB'nin doruklarında, özellikle Almanya'yla Fransa'da Türkiye'ye ilişkin bakış açısından değişikliğe yol açtı. Hatta stratejik bir değişimden söz edilebilir. 
     Şunlar akla geliyor 
     Avrupa, Türkiye'yi Amerika'ya bırakmak niyetinde değil. Türkiye'yi yanına çekerek güç dengelerinde kendi lehine düzeltmeler yapabileceğini düşünüyor. Örneğin, Ortadoğu'ya Türkiye üzerinden açılmanın Amerika'yı da dengelemek açısından doğru olacağı görüşünde... 
     Bu çerçevede AB'nin genişlemeden sorumlu direktörü Günter Verheugen'in Kudüs'te verdiği bir konferanstaki Türkiye değerlendirmesi ilginçti 
     "AB'nin komşularında istikrar sağlanması bakımından Slovenya, Bulgaristan ve Romanya'nın Balkanlar'da Bulgaristan ve Romanya'nın Karadeniz'de stratejik rolleri bulunmaktadır. Türkiye de denkleme dahil edildiğinde, bu durumu bir adım daha ileri götürebilir, Ortadoğu, Kafkaslar ve Orta Asya'da stratejik bir rol öngörebiliriz. 
     11 Eylül, Türkiye'yi hem Avrupa hem de ABD için daha önemli bir konuma getirmiştir. Türkiye'nin Batı demokrasileri ailesine sıkı biçimde bağlı olmasının Avrupa'nın çıkarına olduğunun farkına varmak için engin bir strateji vizyonuna sahip olmak gerekmez. 
     Türkiye'nin coğrafi büyüklüğü, konumu ve İslam dünyası içindeki özel durumu bu önemli rolü oynamasına imkan tanımaktadır. AB bakımından uzun vadeli bir ortak olarak istikrarlı bir Türkiye'ye ihtiyaç duyulduğunun kabul edilmesi anahtar bir faktördür. 
     Huntington'ın Uygarlıklar Çatışması tezini savunmamakla birlikte, yirmi birinci yüzyılda Batı demokrasileri ile İslam dünyası arasında bir çatışma yaşanabileceği ihtimalini de tamamen dışlayamayız. Bu durumda, demokrasi ve hukukun üstünlüğünün İslam'la mükemmel bir şekilde bağdaşabileceğini gösteren bir ülkenin bizim yanımızda olması avantajdır. Türkiye Akdeniz'de bu temel rolü oynayabilir." Kudüs, 15 Haziran 03, AB Genişlemesi ve İsrail konulu konferanstaki konuşmadan 
     Verheugen böyle diyor. 
     Bu sözler özellikle Irak Savaşı sonrasında AB'deki değişimin altını çiziyor. 
     Bunun içindir ki, AKP ile CHP'nin böyle bir konjonktürde işbirliğini elden bırakmadan treni hızlandırmaları Türkiye'nin çıkarınadır. Dışişleri Bakanı Gül'ün dünkü Meclis konuşmasında dediği gibi, AB projesi Cumhuriyet devriminden sonra Türkiye'nin en yaşamsal projesidir çünkü... 
     Yola devam 
     Unutmayın, bu milletin yüzde 75 - 80'i de AB'den yana... 
     
     

</TEXT>
</DOC>
