<DOC>
<DOCNO> 189451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/spor/spo05.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Neden olmasın ki 
</HEADLINE>
<TEXT>

   UEFA Kupası'nda ikinci tur kuraları çekildi. Gençlerbirliği, Sporting Lizbon ile eşleşirken, Gaziantepspor'a Lens çıktı. İlk karşılaşmalar 6 Kasım'da Ankara ve Antep'te oynanacak 
   
   Biz zoru severiz 
   AVRUPA'DAKİ temsilcilerimiz Gençlerbirliği ile Gaziantepspor'un UEFA Kupası 2. turundaki rakipleri dün Nyon'da çekilen kurayla belli oldu. İlk turda İngiltere'nin Blackburn Rovers takımını eleyen Gençlerbirliği, Portekiz'in Sporting Lizbon takımı ile eşleşti. Hapoel Tel - Aviv engelini aşan Gaziantepspor'a ise Fransa'nın ünlü ekiplerinden Lens çıktı. 
   
   İlk maçlar önemli 
   GÜÇLÜ rakipleriyle ilk maçlarını 6 Kasım'da Ankara ve Gaziantep'te oynayacak olan temsilcilerimiz, 27 Kasım'da rövanş için deplasmana gidecek. Gençlerbirliği ve Gaziantep'in ilk maçlarda gol yemeden kazanıp, rövanş için avantaj sağlaması gerekiyor. Bu arada ilk turda Trabzon'u eleyen Villarreal, Torpedo Moskova, Malatyaspor'u yıkan Basel ise Newcastle United ile eşleşti. 
   
   'Kolay rakip yok'    GENÇLERBİRLİĞİ Teknik Direktörü Ersun Yanal, Sporting Lizbon hakkında detaylı bir bilgiye sahip olmadıklarını açıkladı. Yanal, "Portekiz futbolunun, Türk futbolu gibi, yaratıcı bir oyun stili var. Bu aşamadan sonra, kolay rakip beklemek yanlış olur. Sporting Lizbon tehlikeli bir takım. Bir an önce Lizbon'un oyun tarzını, tehlikeli adamlarını analiz etmeye başlayacağız. Hedefimiz, ilk maçta iyi bir sonuç alıp, tur için avantaj yakalamak" dedi. 
   
   Sağlam temkinli    GAZİANTEPSPOR'UN hocası Nurullah Sağlam, Lens ile oynayacakları iki maçın da çok zor geçeceğini dile getirdi. Fransız futbolunun son yıllarda yeniden ayağa kalktığını belirten Sağlam, "Lens, ülkesinin en güçlü dört takımından birisi. Futbol yapısı olarak benzerliğimiz var. Farkları kadrolara bakıldığı zaman bizden güçlü gözükmeleri. İlk maçta gol yemeden alacağımız bir galibiyet bize tur kapısını açabilir. İnanırsak başarabiliriz" yorumunu yaptı. 
   
   RAKİPLERİ TANIYALIM 
   LENS    Taraftarı çok ateşli 
   Kadrosu güçlü 
   GAZİANTEP'iN rakibi Lens, tarihinde büyük başarılara imza atamamasına karşın bu yılki güçlü kadrosuyla dikkat çekiyor. Fransa'nın en ateşli taraftarlarına sahip olan Lens, ön elemede T.Kutaisi'yi 3 - 0 ve 2 - 0, ilk turda ise Cementarnica'yı 1 - 0 ve 5 - 0'la geçti. Geçen yıl Şampiyonlar Ligi'nde grubunda 3. sırayı alarak UEFA'ya katılan Lens, 3. turda Porta'ya elendi. 
   
   Yarı finale çıktı 
   FRANSA'DA 1998 yılında şampiyon olan Lens, 2000'de Pascal Nouma'lı kadrosuyla UEFA Kupası'nda yarı finale yükseldi ve tarihinin en büyük başarısına imza attı. Warmuz, Camara, Sibierskive ve Vairelles'i kaybeden Lens, Barul, N'Diaye ve Rodriguez'i aldı. Moeira'nın gollerine güvenen Fransız ekibi, bu sezona kötü başladı ve ligde 11. sıraya düştü. 
   
   KÜNYESİ 
   KURULUŞU 1906 
   RENKLERİ Sarı - Kırmızı 
   BAŞKANI Gervais Martel 
   TEKNİK DİREKTÖRÜ Joel Muller 
   STADI Felix Bollaert 41 bin 650 
   BAŞARILARI Lig Şampiyonu 1 kez , Lig Kupası 1 kez , UEFA Kupası yarı finalisti 2000 
   
   S. LİZBON    Portekiz'in süper gücü 
   Prates'in eski takımı 
   PORTEKİZ futbolunun köklü kulüpleri arasında yer alan Sporting Lizbon, ligde son 4 yılda 2 şampiyonluk yaşamayı başardı. Geçen sezonu üçüncü sırada tamamlayan Gençlerbirliği'nin rakibi, Quaresma'yı Barcelona'ya, Cristiano Ronaldo'yu da Manchester United'a kaptırınca büyük güç kaybetti. Sağ kanattaki önemli silahı Prates ise sezon başında Galatasaray'a geldi. 
   
   Malmö'yü elediler 
   GEÇEN sezon Jardel'i transfer eden Sporting, Brezilyalı yıldızdan yeterince yararlanamadı. Takımda Joao Pinto, Beto, Bento, Sa Pinto gibi yıldız isimleri dikkat çekiyor. Lizbon, Galatasaray'ın da istediği Clayton ve Silva'nın yanı sıra Barcelona'dan Rochemback'ı renklerine kattı. Ligde 6. sırada bulunan Portekiz ekibi, ilk turda Malmö'yü 2 - 0 ve 1 - 0'lık sonuçla eledi. 
   
   KÜNYESİ 
   KURULUŞU 1906 
   RENKLERİ Yeşil - Beyaz 
   BAŞKANI J.E.Bettencourt 
   TEKNİK DİREKTÖRÜ Fernando Santos 
   STADI Jose Alvalade 52 bin 
   BAŞARILARI Lig şampiyonluğu 18 kez , Portekiz Kupası 4 kez ve Avrupa Kupa Galipleri Şampiyonluğu 1 kez 
   
   Doping şüphesi    SPOTİNG Lizbon'a, Malmö ile oynadığı UEFA Kupası maçından sonra doping testi uygulandı. Futbolcuların kaldığı odalarda iki adet şırınganın bulunması Portekiz ekibini zan altında bıraktı. Test sonuçlarının iki hafta sonra açıklanacağı belirtildi. 
   
   UEFA Kupası'nda diğer eşleşmeler    Barcelona İsp - Panionios Yun 
   Valencia İsp - M.Hayfa İsr 
   Torpedo Rus - Villarreal İsp 
   Kopenhag Dan - Mallorca İsp 
   Aris Yun - Perugia İta 
   H.Split Hır - Roma İta 
   Parma İta - Salzburg Avu 
   S.Bükreş Rom - Liverpool İng 
   Basel İsv - Newcastle U. İng 
   Manchester City İng - Grodzisk Pol 
   B.Dortmund Alm - Sochaux Fransa 
   Brondby Dan - Schalke Alm 
   Bordeaux Fra - Midlothian İsk 
   Utrecht Hol - Auxerre Fra 
   Benfica Por - Molde Nor 
   Valerenga Nor - W.Krakow Pol 
   Rosenborg Nor - Kızılyıldız S.Kar 
   D.Zagreb Hır - Dnepropetrovsk Ukr 
   S.Prag Çek Cum - L.Sofya Bul 
   S.Moskova Rus - D.Bükreş Rom 
   PAOK Yun - Debreceni Mac 
   Feyenoord Hol - Teplice Çek Cum 
   
   
</TEXT>
</DOC>
