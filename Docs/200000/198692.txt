<DOC>
<DOCNO> 198692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sontur28.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Dönüş çilesi başladı 
</HEADLINE>
<TEXT>

     Bayram tatilinden dönen sürücüler, Ankara-İstanbul Karayolu'nun ''Abant'' gişelerinde uzun kuyruklar oluşturuyor. 
     Ramazan Bayramı tatilinden dönen sürücüler, E-80 Otoyolu'nun Abant gişelerinin İstanbul yönüne uzun araç kuyrukları oluşturdular. Gişelerde uzun kuyruklar oluşturan sürücüler, her tatil dönüşünde aynı görüntülerin yaşandığını belirterek, ''Bayram tatillerinde gişeler ücretsiz olsa, bu sıkıntıların hiçbiri yaşanmazdı'' diye konuştular. 
     Karayolları yetkilileri ise gişelerde kuyruk oluşmaması için her türlü önlemi aldıklarını belirterek, ''Ekiplerimiz gişelerde biletleri elden dağıtıyorlar. Buna rağmen zaman zaman kuyruklar oluşuyor. İstanbul yönüne 4 gişe açık'' dediler. Gişelerden dakikada ortalama 16 aracın geçiş yaptığı belirtiliyor. 
     Bolu Trafik Bölge Müdürü İlhan Gündoğan ise 9 günlük bayram tatili süresince alınan trafik önlemleri ve uyarıların etkili olduğunu anlatarak, ''Bayram tatili süresince Bolu'da 24 saat aralıksız radar, emniyet kemeri ve takometre uygulaması yapıldı. Tatil süresince yapılan uygulamalarda sürücülerin geçtiğimiz yıllara oranla kurallara daha fazla uyduğu gözlendi'' dedi. 
     
     GİŞE GÖREVLİSİNE ÇARPTI 

     Öte yandan, tatilden dönen bir sürücü, Abant gişelerinde tatilcilere gişe bileti dağıtan görevliye çarptı. 
     Ailesiyle bayram tatilinden dönen Cemil Buğdaycı, E-80 otoyolunun Abant gişelerinden geçerken, OGS'de Otomatik Geçiş Gişesi tatilcilere gişe bileti dağıtan karayolları görevlisi İzzet Cantürk'e çarptı. 
     Kazada yaralanan Cantürk, trafik polisleri ve karayolları görevlileri tarafından hastaneye kaldırıldı. Cantürk'ün hayati tehlikesinin bulunmadığı bildirildi. 
     Kazaya neden olan sürücü Buğdaycı ise gişe görevlisinin aniden karşıya geçmeye çalıştığını belirterek, ''Frene bastım ama mesafe yakın olduğu için kurtaramadım. Kazaya neden olduğum için üzgünüm. Bugün yaşadığım ikinci kaza. Yolda da karşımıza yabani hayvan çıktı, ona çarptık'' dedi. 
     Bolu Trafik Bölge Müdürlüğü yetkilileri, tatilden dönen sürücüleri aşırı hızla araç kullanmamaları konusunda uyararak, ''Yollarda ve gişelerde bayram tatili nedeniyle çok sayıda polis ve Karayolları ekibi görev yapıyor. Sürücüler, görevlilerin işaret ve uyarılarını dikkate alarak, hem onların güvenliğini, hem de kendi güvenliklerini sağlamış olurlar'' dediler. 

     
</TEXT>
</DOC>
