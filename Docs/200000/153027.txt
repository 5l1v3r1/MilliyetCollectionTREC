<DOC>
<DOCNO> 153027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sonspo10.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Gözler Play-off'a çevrildi... 
</HEADLINE>
<TEXT>

     Türkiye Kupası'nın ardından Türkiye Basketbol Ligi'nde gözler play-off maçlarına çevrildi. Play-off 1. tur maçları yarın yapılacak Darüşşafaka-Beşiktaş maçıyla başlıyor. 
     Serinin ilk maçı saat 18.00'de Darüşşafaka Ayhan Şahenk Spor Salonu'nda yapılacak. Normal lig sezonunda Darüşşafaka'yı 2 kez yenen Beşiktaş, seriye 1-0 önde başlayacak. 
     
     BEŞİKTAŞ İDDİALI 
     Beşiktaş Menajeri Zeki Can, Darüşşafaka karşısındaki 1-0'lık avantajlarını iyi kullanıp, tur atlayacaklarına inandığını söyledi. 
     Can, ligde normal sezonda zor günler yaşamalarına rağmen 10. olarak play-offa kalmayı başardıklarını belirterek, ''Sezon içinde takımda antrenörümüz ve bazı oyuncular değişti. Sakatlıklar yaşadık. 2. devrede Fenerbahçe'yi kendi sahamızda, Karşıyaka ve Darüşşafaka'yı deplasmanda yendik. Zor günler geçirdik ama play-offa kaldık. Amacımız şimdi play-off'da başarılı olmak'' diye konuştu. 
     Darüşşafaka'nın iyi bir takım olduğunu vurgulayan Zeki Can, ''Avantajlı başlıyoruz ama zor bir seri olacak. Eğer ilk maçı kazanıp, durumu 2-0 yaparsak, kendi sahamızda işi bitirir ve 2. tura çıkarız'' dedi. 
     Can, bu sezon siyah-beyazlı taraftarların basketbol takımına gereken ilgiyi göstermediğini ifade ederek, şöyle konuştu 
     ''Taraftarlarımız play-off maçlarında bizi yanlız bırakmasınlar. Yönetim kurulumuzun aldığı karar doğrultusunda zaten kendi sahamızdaki maçlarda taraftarlarımız ücret ödemeden salona giriyor. Gelsinler, bizi play-offda sonuna kadar desteklesinler. Darüşşafaka'yı geçersek ikinci turda büyük bir ihtimalle Efes Pilsen ile eşleşiriz. Rakip kim olursa olsun biz sonuna kadar savaşacağız ve elimizden geleni yapacağız.'' 
     
     KAHYAOĞLU ''EŞİTLİĞİ SAĞLAYACAĞIZ'' 
     Darüşşafaka Kulübü Başkanı Ali Kahyaoğlu, yarınki maçta Beşiktaş'ı yenerek seride eşitliği yakalamayı hedeflediklerini söyledi. 
     Kahyaoğlu, seriye 1-0 geride başlamalarının çok önemli olmadığını belirterek, ''Ligde son 5 hafta iyi bir performans sergiledik, formdayız. Beşiktaş ile kendi sahamızda yapacağımız ilk maçı kazanıp, seride eşitliği sağlayacağımıza inanıyorum'' dedi. 
     Yarınki maçta taraftar desteğinin de takımın arkasında olacağını belirten Ali Kahyaoğlu, ''Yarın okul günü. Öğrenciler okuldan sonra maça gelip, bizi destekleyecekler. Onların desteğiyle rakibimizi mağlup edeceğiz'' diye konuştu. 
     





</TEXT>
</DOC>
