<DOC>
<DOCNO> 174450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/sondun13.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da ''Yıldız Aranıyor'' yarışmasında Kesici finale kaldı 
</HEADLINE>
<TEXT>

     Alman özel televizyon kanalı SAT.1 tarafından düzenlenen ''Star Search'' Yıldız Aranıyor adlı yarışmada Martin Kesici 30 finale kalırken, Jennifer Şebnem Schaefer 19 ve Şenay Duzcu 31 elendi. 
     16 yaş üstü şarkı yarışması dalında Michael Wurst'a karşı yarışan Martin Kesici, jüriden Wurst ile aynı puanı aldı, ancak seyircilerden bir puan daha fazla alarak finale kaldı. 
     Fotomodellik dalında Daniela Domröse'ye karşı yarışan Şebnem Schaefer ise jüriden, rakibinden 1 puan fazla aldı, ancak seyirciler tarafından verilen puanlarda rakibinden 2 puan az alarak elendi. 
     Komedi dalında da, yarışmada heyecanını yenemeyen Şenay Duzcu, rakibi Amerikan asıllı John Doyle'e karşı jüriden ve seyircilerden daha az puan alarak yarışmadan elendi. 
     Yarışmadan sonra Şebnem ve Şenay çok üzgün olduklarını belirtirken, Martin finale kalmanın heyecanını yaşadı. 
     Babası Türk, annesi Alman olan Martin, A.A muhabirine yaptığı açıklamada, sahnede kendisini tamamen müziğe kaptırdığını belirterek, ''Bunu insanlar beğeniyor. En önemlisi de zaten bu'' dedi. 
     Bir insanın hayalini gerçekleştirmesi için çok çalışması gerektiğini söyleyen Martin, yakaladığı bu başarının kendisini şımartmayacağını belirtti. 
     Martin, bazı gazetelerde kendisi ile ilgili çıkan haberlerin abartılı olduğunu ifade ederek, ''Almanya'da evlenmeden önce bu tür şeyler yapılır. Ben arkadaşım Thomas'ın bekarlığa veda edişini kutladım'' dedi. 
     Martin'in babası Hayri Kesici 75 de, oğlunun finale kalmasının kendisi için sürpriz olduğunu ve çok sevindiğini belirterek, ''Ben de gençliğimde müzik ile uğraştım ve akordiyon çaldım. Önceleri oğlumun rock müziğine yönelmesine karşı çıktım. Ama o beni de ikna ederek yoluna devam etti ve başarılı oldu'' diye konuştu. 
     Almanya'ya 43 yıl önce geldiğini ve Türkçe'yi unuttuğunu ifade eden Kesici, kendisini artık bir Alman gibi hissettiğini söyledi. 
     
     MUSTAFA SANDAL'DAN ŞARKI 

     Bu arada, şarkıcı Mustafa Sandal da, yarışma arasında ''Aya Benzer'' adlı şarkısını seslendirdi. 
     Sandal, yarışmadan sonra yaptığı açıklamada, 11 Ağustos'ta çıkacak yeni albümü için Almanya'da tanıtım çalışmalarına hız verdiklerini söyledi. 
     Tanıtıma ''Star Search'' gibi önemli bir programla başladıklarını belirten Sandal, ''Ben Alman listelerinde de birinci olacağıma inanıyorum'' dedi. 
     Seyircilerin oryantal müzikten ayrı bir zevk aldıklarını ifade eden Sandal, ''Bu müzik bugüne kadar olanlardan farklı. Tüm Avrupa ülkelerinde 'Aya Benzer'i dinleyebilirsiniz. Yakında Avrupa'da da konserler başlayacak'' diye konuştu. 
     Sandal ayrıca, 10 Ağustos Pazar günü Alman 2. televizyon kanalında yayımlanacak ''Fersehgarten'' Televizyon Bahçesi adlı programa katılacak. 
     
</TEXT>
</DOC>
