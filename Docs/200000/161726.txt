<DOC>
<DOCNO> 161726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sontur18.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Terörle mücadele yasası değişecek 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, insan hakları alanında mevzuattaki eksiklikleri gidermeye hükümetçe kararlı olduklarını söyledi. 
     Gül, Liberal Düşünce Topluluğu'nun düzenlediği, düşünce ve ifade özgürlüğü konulu 2. Ulusal Sempozyum'da yaptığı konuşmada, insan hakları ve demokrasi normlarına ulaşma hedefi kapsamında gerekli anayasal değişiklikleri yapacaklarını, tüm çalışmalarının bu doğrultuda olduğunu belirtti. 
     Katılımcı demokrasi için, sivil toplum kuruluşlarının yanı sıra siyasi partiler olarak da gereken her şeyi yapacaklarını kaydeden Gül, ''Türkiye'yi özlediğimiz noktaya getireceğiz'' dedi. 
     Gül, gelecek yıl Avrupa Parlamentosu'nda yeni seçimlerin yapılacağına dikkati çekerek, bu açıdan AB yolunda Türkiye için kritik bir döneme girildiğini ve gelecek yıl sonunda müzakerelere başlamak için bu yıl içinde mevzuat değişikliklerini tamamlamaları gerektiğini ifade etti. 
     Dışişleri Bakanı Gül, Terörle Mücadele Yasası'nın 8. maddesiyle ilgili olarak da, bu maddenin şiddeti teşvik etmeyen düşünceyi de suç sayan unsurlar barındırdığını, bu nedenle değiştirilmesi gerektiğini kaydetti. 
     
</TEXT>
</DOC>
