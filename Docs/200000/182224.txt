<DOC>
<DOCNO> 182224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/yasam/yas00.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapkaç kalpten vurdu 
</HEADLINE>
<TEXT>

   İzmir'de cep telefonunu çalanların peşinden koşan bir genci, kapkaççı kalbinden bıçakladı. Kan kaybından ölen gencin katilini bulmak için üç ekip kuruldu... 
      TAYLAN YILDIRIM, ERTAN KORKMAZ İzmir DHA 
   
   İzmir'in Çankaya semtinde, bir genç, cep telefonunu alıp kaçan kapkaççıyı kovalayınca canından oldu. Kapkaççının kalbinden bıçakladığı genç, ambulansın 20 dakika gecikmesi üzerine kan kaybından öldü. 
   Dekim Otel'deki düğünlerde kameramanlık yapan Mehmet Ali Özdemir 22 , dün 01.00'de işinin bitmesinden sonra kendisine yardımcı olan yeğeni Gürkan Özdemir'le 17 Gaziemir'deki evlerine gitmek üzere yola çıktı. 
   
   Ambulans gecikti 
   Gaziosmanpaşa Durağı'nda otobüs beklerken Özdemir, yeğeninin cep telefonuyla oynamaya başladı. Bu sırada kimliği belirsiz bir kişi, Özdemir'in elindeki telefonunu alarak kaçmaya başladı. Özdemir de sokak arasına giren kapkaççıyı kovaladı. Özdemir, Gazi Bulvarı'nda yakaladığı kapkaççının kalbine sapladığı tek bıçak darbesiyle yere yığıldı. Devriye gezen polislerin can çekişirken bulduğu Özdemir, ambulansın gecikmesi üzerine kan kaybından öldü. 
   
   Paraları almadı 
   Kapkaççının Mehmet Ali Özdemir'in cüzdanındaki 130 milyon lirayla 10 doları almadığını belirten polis, 18 - 20 yaşlarında, 1.70 boylarında ve esmer tenli katili bulmak için 3 özel ekip kurdu. 
   
   
</TEXT>
</DOC>
