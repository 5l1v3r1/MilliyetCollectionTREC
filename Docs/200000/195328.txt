<DOC>
<DOCNO> 195328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sonspo29.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta ikinci istifa... 
</HEADLINE>
<TEXT>

     Beşiktaş'ta, Asbaşkan Yıldırım Demirören'in ardından, Asbaşkan Kıvanç Oktay da yönetim kurulundaki görevlerinden istifa ettiğini açıkladı. 
     Oktay yazılı açıklamasında, yönetim kurulunda Tesisler Komitesi Başkanlığı ve Futbol Komitesi Üyeliği görevlerini yürüttüğünü hatırlatarak, ''Bugün gelinen nokta dikkate alındığında, hem kulübümüzün, hem şahsımın yıpranmaması için, Ocak 2004'te yapılacak kongreye kadar yönetim kurulu üyeliğini muhafaza edeceğimi, yalnız Tesisler Komitesi Başkanlığı ve Futbol Komitesi Üyeliği'nden istifa ettiğimi kamuoyuna arz ederim'' dedi. 
     Kıvanç Oktay, ''son günlerde meydana gelen düşündürücü ve üzücü olaylar karşısında bugüne kadar suskunluğunu muhafaza etmesinin, aczinden kaynaklanmadığını'' vurgularken, ''Bu, başta çok değer verdiğim kulübümün ve yönetim kurulunun zaafa uğramamasına verdiğim önemin bir göstergesidir'' açıklamasını yaptı. 
     
</TEXT>
</DOC>
