<DOC>
<DOCNO> 159390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/spor/spo01.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'dan taviz yok 
</HEADLINE>
<TEXT>

Ligin son maçını İstanbul'da oynamak için Samsunspor'a teklif götüren Beşiktaş, Karadeniz ekibinin 1 trilyon lirada diretmesiyle geri adım attı 
     Hesaplar tutmadı 
     GALATASARAY derbisinden sonra şampiyonluk turunu ligin son haftasına erteleyen Beşiktaş'ın hesapları tutmadı. Samsunspor maçını İstanbul'a aldırmaya çalışan yönetim, Karadeniz ekibi ile anlaşma sağlayamadı. Samsunspor'a 250 milyar artı reklam gelirlerini teklif eden Siyah - Beyazlı kulüp, İsmail Uyanık'ın 1 trilyonda diretmesi üzerine görüşmeleri bitirdi. 
     
     Şölen hazırlığı 
     BEŞİKTAŞ'IN karşılaşmanın pazar gününe alınması için federasyona yaptığı başvuru reddedildi. Siyah-Beyazlılar'ın Samsunspor deplasmanına ise yedek ağırlıklı bir takımla gideceği öğrenildi. Bu arada Kartal pazar günü İnönü Stadı'nda özel bir şölen düzenleyecek. Futbolcular ile yönetim tur atacak. 
     
Cordoba daha iyi bilir      MEHMET ÇİFTÇİ 

     ARJANTİN'İN Ole gazetesine konuşan Cordoba, sezon sonunda Beşiktaş'tan ayrılacağını söyledi. Kolombiyalı kaleci, "Anladığım kadarıyla Boca Juniors'un istediği 2.5 milyon dolarlık bonservis ücretini ödemeyecekler. Bu hafta son maçıma çıkacağım. İsterdim ki Beşiktaş fedakarlık yapıp bonservisimi alsın. Büyük ihtimalle İspanya'ya gideceğim" dedi. 
     TÜRKİYE'DE futbolun çok fazla taktik üzerine kurulu olduğunu belirten Cordoba, "Ligin başlangıcında Lucescu çok fazla ofansif futbol oynatıyordu. Bu yüzden çok gol yiyordum. Hoca bunu görüp hemen taktiği değiştirdi. Göze hoş gelen bir futbol oynamadık ama fazla gol de yemiyorduk. Lucescu'nun geri adımı bize şampiyonluğu getirdi" diye konuştu. 
     
Sinan Engin'e 100 bin dolar      MENAJER Sinan Engin'e yönetimin 100 bin dolar şampiyonluk primi vereceği öğrenildi. Beşiktaş'ın 100. yılda zafere ulaşmasında büyük emeği geçen Engin ise "Başkan Serdar Bilgili olduğu sürece Beşiktaş'tayım" dedi. Bu arada Teknik Direktör Lucescu'nun tüm primler dahil Siyah - Beyazlı kulüpten bu yıl toplam 2 milyon dolara yakın para kazandığı öğrenildi. 
     
Yönetim start aldı      SEZONU şampiyonlukla kapatan Beşiktaş'ta Transfer Komitesi yeniden oluşturulacak, Samsunspor maçı öncesinde görev dağılımı yapılacak. İkinci başkan Hüsnü Güreli, "Şampiyon olmak çok güzel bir duygu. Ne var ki şimdi gerçeklerle karşı karşıyayız. Zorlu bir sezon hepimizi bekliyor. Güçlü bir kadro oluşturacağız, ardından İnönü Stadı projesini hayata geçireceğiz" dedi. 
     
İki günlük tatil bitti      GALATASARAY maçından sonra iki gün izin yapan Beşiktaşlı futbolcular bugün yeniden start alacak. Siyah - Beyazlılar, Nevzat Demir Tesisleri'nde PAF takımıyla özel bir maç yapacak. Teknik Direktör Mircea Lucescu'nun ligde fazla şans vermediği futbolcuları oynatacağı, ayrıca A takıma katmayı düşündüğü PAF takımından bazı oyuncuları da izleyeceği öğrenildi. 
     
Açık sözlü SERGEN      İBRAHİM Üzülmez ve Ahmet Yıldırım ile birlikte Acıbadem İstek Vakfı'nda düzenlenen panele katılan Sergen, "Ben yüzde yüz profesyonel değilim. Bu yüzden Avrupa'yı hiç düşünmedim" dedi. Yıldız oyuncu, "Futbolcu olabilmek için bize ne önerirsiniz" sorusuna ise "Benim yaptıklarımı yapmayın. Futbolcu olmasaydım, benden birşey olmazdı" yanıtını verdi. Sergen 2-3 yıl şampiyonluğu kimseye bırakmayacaklarını da söyledi. 
     ATTIĞI goller ve asistleriyle Beşiktaş'ı şampiyonluğa taşıyan Sergen Yalçın'a yeni sezonda zam yapılacak. Yıldız oyuncunun 30 milyarlık maç başı parası 50 milyara çıkarılacak. Sergen'in geleceğini garanti altına almak istediklerini söyleyen İkinci Başkan Hüsnü Güreli, "Ona sözüm var. Önce Sergen'e yakışan bir ev alacağım, ardından da hayat sigortası gibi kendisi için bankada hesap açtıracağım" diye konuştu. 
     

</TEXT>
</DOC>
