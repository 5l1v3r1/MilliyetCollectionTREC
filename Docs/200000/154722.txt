<DOC>
<DOCNO> 154722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/siyaset/siy06.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Şanslı hastanenin malları 
</HEADLINE>
<TEXT>
'Dağıt dağıt' bitmiyor 
Okuyan döneminde gereğinden fazla tıbbi malzeme gönderilen Yaşar Okuyan Hastanesi'nin malları, şimdi ihtiyacı olan yerlere aktarılıyor 
     ŞÜKRAN ÖZÇAKMAK İstanbul 

     Çalışma ve Sosyal Güvenlik eski Bakanı Yaşar Okuyan'ın adını taşıyan SSK Yalova Yaşar Okuyan Bölge Hastanesi'ndeki bazı malzemeler, ihtiyaç fazlası olduğu gerekçesiyle diğer hastanelere dağıtılıyor. Kimi hastane yatak talep ediyor, kimi de tıbbi malzeme. 
     SSK yetkilileri, Okuyan'ın bakanlığı döneminde hastaneye gereğinden fazla mal alındığını, hastane depolarında paketi açılmamış malzemelerin bulunduğunu ve hastanenin yüzde 50 kapasiteyle çalıştığını bildirdiler. 
     
     Sıkıntıya rağmen cihaz alamadılar 
     Okuyan Hastanesi'yle birlikte açılan 10 yeni hastanenin malzeme ihaleleri, SSK Genel Müdürlüğü Satın Alma Daire Başkanlığı yerine İstanbul, Göztepe ve Eskişehir SSK hastaneleri tarafından yapılmıştı. İhaleleri yapmakla görevli SSK İstanbul Eğitim ve Araştırma Hastanesi de Okuyan Hastanesi'nden cihaz talep eden hastaneler arasındaydı. SSK İstanbul Hastanesi, en yoğun hastanelerden biri olmasına rağmen üç yıl önce kurulan yoğun bakım ünitesini açamamıştı. Bu nedenle yoğun bakım hastalarını geceliği 1 milyar liradan anlaşmalı hastanelere gönderiyordu. Gerekli olan cihazlar üç yıldır satın alınamamıştı. SSK İstanbul bu sıkıntıları yaşarken, Okuyan Hastanesi'nin trilyonluk ihaleleri yapıldı. 
     
     Hükümet değişince istediler 
     Hükümet değiştikten sonra 17 Mart 2003'te SSK Genel Müdürlüğü'ne yazılan yazıyla Okuyan Hastanesi'nden 8'er adet monitör ve ventilatör cihazı talep ettiler. SSK Sağlık İşleri Genel Müdürlüğü Tıbbı Donanım, İlaç ve Eczacılık Dairesi Başkanlığı, bu talebi yerinde buldu. "8 adet monitör cihazı ile 8 adet vantilatör cihazının SSK İstanbul Eğitim Hastanesi'ne sevk edilmesi" istendi. 
     Hastanedeki iddialarla ilgili Yaşar Okuyan, şöyle konuştu "Böyle bir söylentiyi ben de duydum ama umarım doğru değildir. Hastanede fazla mal olur mu Orası, 300 yatak kapasiteli bir hastane ve donanımı da ona göre yapıldı. Ben istifa ettikten sonra, çevre il ve ilçelerden hastaneye yapılan sevkler durduruldu. Bu, benden sonra göreve gelen bakan Nejat Arseven'in döneminde yapıldı. Bizim ismimiz geçiyor diye böyle bir gayret, teşvik varsa Yalovalılara karşı haksızlık yapmış olurlar." 
     

</TEXT>
</DOC>
