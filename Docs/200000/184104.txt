<DOC>
<DOCNO> 184104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/soneko16.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Unakıtan TBMM lojmanlarının satışları bugün başladı 
</HEADLINE>
<TEXT>

     Maliye Bakanı Kemal Unakıtan, ticaret ve alışveriş merkezine dönüştürülen milletvekili lojmanlarının satışına bugünden itibaren resmi olarak başlandığını bildirdi. 
     Unakıtan, milletvekili lojmanlarına gelerek, show room ve alışveriş merkezi olarak düzenlenen örnek konutu gezdi. 
     Burada, lojmanların Mimarı Behruz Çinici ile satışı yapacak emlak şirketinin Başkanı Reha Medin'den bilgi alan Unakıtan, daha sonra çok katlı blokların en üst katındaki restoranda basın mensuplarına açıklamalarda bulundu. 
     Unakıtan, mimari dokuyu koruyarak, yeşil alanlara sahip çıkarak, çevreci bir anlayışla, lojmanların bulunduğu alanı yeniden düzenlediklerini ve ekonomik olarak en büyük geliri elde etmeyi hedeflediklerini ifade etti. 
     Lojman sahasında, villaların show room ve mağaza şekline dönüştürüldüğüne dikkati çeken Unakıtan, bugün itibariyle düğmeye basıldığını ve satışlara başlandığı anlattı. 
     Lojman alanında 400 mağaza ve 177 sektör ofisi bulunacağını belirten Maliye Bakanı, aynı şekilde buralarda kültür merkezi, kafeler, restoranlar yer alacağını, ortadaki alanda da bir yapı marketi ile hipermarket kurulacağını söyledi. 
     Bunların ayrı ayrı satılacağını ya da kiraya verileceğini bildiren Unakıtan, halen 360 araç kapasiteli otoparka ek olarak, yapı marketinin altında 3 bin araçlık yeni bir otopark inşa edileceğini de vurguladı. 
     Unakıtan, lojman sahasında ayrıca, sinema salonları, otel ve bir helikopter pistinin de yapılacağını kaydetti. 
     
     3-4 BİN KİŞİ ÇALIŞACAK 
     Maliye Bakanı Unakıtan, Ankara'yı ziyaret eden yabancı heyetler için yeni ticaret merkezinin bir bütün olacağını da belirterek, ''Ankara'ya gelen her yabancı mutlaka buraya gelecek. Bugüne kadar İstanbul, ticaret merkezi olarak anılıyordu. Bundan sonra Anadolu tüccarı da, artık buraya gelecek'' dedi. 
     Unakıtan, satışlardan bütçeye 300 trilyon lira dolayında bir kaynak sağlanacağını ve yeni ticaret merkezinde 3-4 bin kişiye istihdam yaratılacağını söyledi. 
     Unakıtan, satışlarla ilgili, Akbank'ın 10 yılı bulan bir kredilendirmesinin söz konusu olduğunu ifade etti. 
     
     48 KONUT BOŞALTILMADI 
     Daha sonra soruları yanıtlayan Maliye Bakanı, lojmanlar için şu ana kadar 150-200 civarında talepte bulunulduğunu söyledi. 
     Unakıtan, halen lojmanlarda 48 konutun boşaltılmadığını ve bunlarda eski parlamenterlerin oturmaya devam ettiğini belirtti. 
     Lojmanların boşaltılması konusunda artık anlayış beklediklerini belirten Unakıtan, bu kişilerin de bu dönem lojmanları boşaltacaklarına inandığını söyledi. 
     Unakıtan ''onlara gayri nazik davranmak istemiyoruz. Ama artık çıkma zamanı geldi'' diye konuştu. 
     
</TEXT>
</DOC>
