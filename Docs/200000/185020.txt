<DOC>
<DOCNO> 185020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/ekonomi/aeko.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK'nın avukatları batık davalarına ring servisle gidiyor 
</HEADLINE>
<TEXT>

   Batık bankalarla ilgili alacak davalarını takip eden TMSF avukatları, duruşmalara ring servisle, ayakta gidiyor. Evlerine gitmek için servis parasını cepten ödüyor 
      KADİFE ŞAHİN 
   
   Bankacılık Düzenleme ve Denetleme Kurumu BDDK avukatları, batık banka patronlarına karşı açılan davalara dördü ayakta 16 kişi taşıyabilen bir servisle gidip geliyor. 
   Bilindiği gibi devleti 22 milyar dolar zarara uğratan batık bankaların patronları, kısa süreli tutukluluklarından sonra işlerinin başına ve lüks yaşamlarına geri döndüler. Haklarındaki batık davalarını takip etmek için yüksek ücretler ödeyerek avukatlar tuttular. 
   TMSF de batık bankalarla ilgili 22 milyar dolarlık alacak konularını da içeren davalar için 100'den fazla avukat istihdam ediyor. Ancak, batık patronları ile hukuk savaşına giren TMSF'nin 100 avukatının durumu tam bir çile. 
   TMSF Hukuk Dairesi'nde çalışan avukatlar, araçsızlıktan batık banka patronlarına karşı açılan davalara ring sefer yapan bir servis aracı ile gidip geliyor. Davalar aynı gün ve saate denk geldiğinde serviste yer kalmıyor. Yer bulamayan avukatlar kendi imk nları ile mahkemeye gitmek zorunda kalıyor. 
   
   16 kişilik dolmuş kalkıyor 
   Saat 13.00'te BDDK önünden Sultanahmet Adliyesi'ne, 16.30'da da Adliye'den BDDK'ya ring sefer yapan servis aracı, 12'si oturarak, dördü ayakta toplam 16 kişi alabiliyor. Eğer duruşmaya gitmesi gereken avukat sayısı 16'yı geçerse, ring serviste yer kapamayan kendi parasıyla duruşmaya yetişmek durumunda. 
   
   Servis paralarını cepten ödüyorlar    TMSF avukatları, kamu adına üstlendikleri görevleri yerine getirirken karşılaştıkları güçlüklerin yanı sıra akşam evlerine giderken de servis için ceplerinden 110 milyon lira para ödüyorlar. Avukatlar fazla mesaiye kaldıklarında ise yine yemek ve yol harcamalarını kendileri karşılıyor. 
   BDDK çalışanları ile aynı statüde olmayan TMSF çalışanları ve avukatlar, özlük haklarına da sahip değil. BDDK çalışanları sosyal yardım yol, yakacak, kira yardımı vs. , yılda altı ikramiye ve özel sağlık sigortası gibi haklardan yararlandırılırken, TMSF çalışanları bu haklardan yoksun çalışıyor. 
   
   
</TEXT>
</DOC>
