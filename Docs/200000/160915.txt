<DOC>
<DOCNO> 160915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/spor/spo03.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
MENAJER OYUNU 
</HEADLINE>
<TEXT>

Hasan Şaş'a, "Monaco ile anlaştım" diyen Tarık Yalçın, futbolcunun kolundan tutup, Fransa'ya götürdü. Salı sözleşme imzalanacak denirken, arkasına bakıp geri döndü 
     HALİL ÖZER 

     Hasan Şaş, Monaco ile imza atacağını ilan ederek gittiği Fransa'dan elleri boş dönerken, hem Galatasaray, hem de kamuoyu önünde zor duruma düştü. 
     Aslında Hasan'ın, Monaco'ya nasıl imza atacağı bilmeceydi. Monaco'nun, Fransız Maliyesi ile başının derde girdiği ve borçlar nedeniyle ligden düşürüldüğü bir ortamda Hasan Şaş ile yıllık 2.5 milyon Euro'ya sözleşme imzalayacağı haberi, başlangıçta herkese garip gelmişti. Galatasaray ise Hasan, Monaco'ya giderken kendinden emin bir tavır ile böyle bir transferin söz konusu olmadığını açıklamıştı. Bir ayağı Monaco'da olan ve kulüp ile yakın ilişkileri olan Başkan Özhan Canaydın, önceki gün "Monaco mümkün değil. Belki komşu şehirler Nantes ve Lyon ile görüşecektir" diye konuşmuştu. Canaydın bunu söylerken Hasan Şaş cephesinden "Salı günü imza atılıyor" açıklaması geliyordu. 
     Ancak, sonunda Galatasaray'ın dediği oldu. Gülüp geçtikleri transfer hikayesi, onların dediği gibi son buldu. Nitekim dün Monaco Kulübü'nün en üst yetkililerinden biri, Galatasaraylılar'ı ilginç bir dille uyardı. Bu yetkili, "Hasan sizin futbolcunuz. Lütfen ona söyleyin, menajerlerin oyununa gelmesin. Onu kandırıyorlar. İki gündür gazeteciler beni Türkiye'den arıyorlar. Biz şu anda çok kritik dönemdeyiz. Hasan iyi futbolcu olabilir, ama asla transfer yapacak durumda değiliz. Basına konuşursam, bu çocuk zor durumda kalır" dedi. Bu işten sonradan haberleri olan resmi menajerleri de transferin olamayacağını biliyorlardı. Hasan ve menajer olduğunu iddia eden Tarık Yalçın, Monacolu yöneticilerle görüştüklerini belirtirken, Monaco Kulübü "Görüşmedik" diyordu. Ayrıca yine Yalçın'ın ismini verdiği Monacolu yetkilileri kimse tanımıyor, hatta ilk kez duyulduğu söyleniyor. 
     Belli ki Hasan, bir menajerin kıskacı altında. Boşta kalan, iş arayan futbolcular gibi çocuğu kapı kapı dolaştırıyor. Kariyerini ayaklar altına alıyor. 
     
Sınırı 2.5 milyon dolar      MONACO'DAN eli boş dönen Hasan Şaş, bundan sonra kendisine teklifte bulunan yerli kulüplerle ve Galatasaray'la görüşmelerini sürdüreceği belirtti. Yıldız futbolcu, Avrupa'da ise yıllık 2.5 milyon dolarlık bir teklifi sınır olarak belirledi ve bu fiyattan aşağıya yurtdışına gitmeme kararı aldı. 
     
Bütçe belirlenecek      ERHAN TELLİ 

     PORTEKİZ'DEKİ temasların ardından önceki gün Türkiye'ye dönen Galatasaray Teknik Direktörü Fatih Terim ile Başkan Özhan Canaydın ve yöneticiler bugün biraraya gelecek. Transfer bütçesinin de belirleneceği toplantıda Hasan Şaş'ın durumu da görüşülecek. Sarı - Kırmızılılar, Gençlerbirliği'nden almayı düşündüğü Deniz, Youla ve Serkan için de temaslarını sürdürürken, gelecek hafta iç transfer atağına geçilmesi bekleniyor. 
     
6 ülke, 9 maç      GALATASARAY'IN yeni sezon kamp çalışmalarında 6 ülke gezecek. 1 Temmuz'da sezonu açacak olan Sarı - Kırmızılılar, bir haftalık Florya çalışmasının ardından Seefeld'e geçecek. Burada iki hazırlık maçı yapacak olan Cim - Bom, 14-15 Temmuz'da da Innsburck Turnuvası'nda Nuremberg ve Feyenoord ile karşılaşacak. Daha sonra Kopenhag Turnuvası'nda 19-21 Temmuz tarihlerinde iki maç yapacak. 
     22 Temmuz'da Türkiye'ye dönecek olan Galatasaray, 27 Temmuz'da da Hertha Berlin'in sezon açılışına katılacak. Aslan, Berlin'de bir hazırlık maçı daha yapacak. 31 Temmuz'da Amsterdam'a geçecek olan Sarı - Kırmızılılar, Amsterdam Turnuvası'nda 1 Ağustos'ta Inter, 3 Ağustos'ta da Liverpool ile karşı karşıya gelecek. Galatasaray, buradan da Belçika'ya geçip, 5 Ağustos'ta Genk ile oynayacak. 
     
Cim - Bom gün sayıyor      ASLAN, Olympic Lyon'un Brezilyalı'sı Sonny Andersson'a imza attırmak için son aşamaya geldi. Sambacı ile parasal konularda anlaşmak üzere oldukları belirtilirken, bu oyuncuya tekliflerin fazla olmasının Galatasaray'ın işini zorlaştırdığı belirtildi. Kulübüyle bir yıl daha sözleşmesi bulunan futbolcunun, sözleşmesine göre bonservis bedeli ödemeden ayrılabileceği ifade edildi. 
     

</TEXT>
</DOC>
