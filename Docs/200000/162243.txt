<DOC>
<DOCNO> 162243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/soneko09.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Eximbank'tan sendikasyon kredisi yetkisi... 
</HEADLINE>
<TEXT>

     Eximbank Genel Müdürü Ahmet Kılıçoğlu, Türk Eximbank'ın euro-sendikasyon piyasasından borçlanmak üzere yabancı bankalardan oluşan bir konsorsiyuma yetki verdiğini bildirdi. 
     Kılıçoğlu, yaptığı yazılı açıklamada, söz konusu kredinin, Irak Savaşı öncesi ve sonrası uluslararası piyasalarda yaşanan dalgalanmaların akabinde bir Türk bankasının ilk borçlanması niteliğini taşıdığını ve Türk Eximbank'ın bu konuda öncülük ettiğini kaydetti. 
     Tutarı 100-125 milyon dolar civarında olması planlanan sendikasyon kredisinin sağlanmasının, Türkiye ekonomisinde yaşanan olumlu gelişmelerin bir uzantısı olduğunu belirten Kılıçoğlu, bu durumun bankanın mali yapısına ve performansına olan güvenin bir göstergesi olduğunu da ifade etti. 
     Genel Müdür Kılıçoğlu, temmuz ayında bankanın kullanımına hazır olacağı düşünülen sendikasyon kredisinin, ihracat artışındaki ivmeye katkıda bulunmak amacıyla süratle sektörün kullanımına tahsis edileceğini söyledi. 
     Eximbank'ın son 1.5 ayda TL. kredi faizlerinde dokuz puan indirime gittiğini hatırlatan Kılıçoğlu, bankanın kısa vadeli ihracat kredilerinde vadeyi 6 aydan 1 yıla uzatması ve KOBİ'lere yönelik 1 yıllık vadeli kredi programlarını başlatmasının akabinde artan döviz kredisi talebini karşılamaya yönelik kaynak arayışını, yurtdışında yoğun biçimde sürdürdüğünü belirtti. 
     Kılıçoğlu, gerek tahvil ihracı ve sendikasyon kredileri, gerekse bazı uluslararası ve bölgesel kalkınma bankaları ile yapılan ikili anlaşmalar yoluyla yurtdışından fon temin eden Eximbank'ın yılda iki kez sendikasyon piyasasına çıktığını ve yoğun taleple karşılaştığını söyledi. 
     Ahmet Kılıçoğlu bunda, bankanın uzun yıllardır uluslararası piyasalarda varolan istikrarlı görünümünün ve düzenli borçlanma stratejisinin etkili olduğunun altını çizdi. 
     
</TEXT>
</DOC>
