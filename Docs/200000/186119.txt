<DOC>
<DOCNO> 186119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/siyaset/asiy.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Gergin açılış 
</HEADLINE>
<TEXT>

   İstanbul Üniversitesi'nin akademik yılı açılış törenine askerler yoğun ilgi gösterdi. Törene katılmayan AKP'ye sert eleştiriler yönelten Alemdaroğlu "Bu ulusu geriye götürmek isteyenlere asla geçit vermeyeceğiz " dedi... 
      SERHAT OĞUZ 

   
   Cemil Bilsel Konferans Salonu'nda yapılan törene, İstanbul Valisi Muammer Güler, 1. Ordu Komutanı Org. Yaşar Büyükanıt, 3. Kolordu Komutanı Korg. Köksal Kara, Hava Harp Okulu Komutanı Tümg. Şevket Dingiloğlu, MGK eski Genel Sekreteri Emekli Org. Tuncer Kılınç, CHP milletvekilleri Ahmet Güryüz Ketenci, Nurettin Sözen, Ali Topuz, YTP Genel Başkanı İsmail Cem, İP Genel Başkanı Doğu Perinçek katılırken, AKP'den katılım olmadı. 
   
   ÖĞRENCİLER DURMADI 
   Rektör Prof. Dr. Kemal Alemdaroğlu'nun konuşmaya başlamasıyla sol görüşlü öğrenciler, "YÖK, YEK istemiyoruz", "Özgür üniversite" sloganları attı, pankartlar açtı. Alemdaroğlu, geçen yılların aksine polislerin salona girmesini istemediği için, öğrencilere sadece özel güvenlik görevlileri müdahale etti. Alemdaroğlu'nun AKP'ye yönelik sert eleştirilerinden satırbaşları şunlar "Bugünkü iktidarın üniversite yasa tasarısı, üniversiteleri siyasallaştırmaya, yasaklanan başörtünün serbest hale getirilmesine, imam hatip lisesi mezunlarının üniversitenin her bölümünde okumasına olanak sağlayan bir anlayışı yasalaştırma girişimidir. 3 Kasım seçimlerinde yüzde 34 oy alanların, parlamentoda yüzde 70 oranında temsil çarpıklığı sonucu iktidar kendisini olduğundan güçlü hissetmiş ve üniversiteler üzerinde baskıcı, kısıtlayıcı uygulamalara girişmiştir. Bazı yetkililerin bizlere saygı dışı sözler sarf ettiklerini izlemekten utanç duyuyorum. İktidarlar geçicidir... Bu ulusu, yüzyıllarca geriye, Ortaçağ karanlığına götürmek isteyenlere İstanbul Üniversitesi'nin geçit vermeyeceğinden hiç kimse kuşku duymasın." 
   
   Bu kez polis yoktu    ERCAN ARSLAN 
   AKP'lilerin katılmadığı açılış töreninde Orgeneral Yaşar Büyükanıt, Korgeneral Köksal Kara ve Tümgeneral Şevket Dingiloğlu hazır bulundu. İsmail Cem ve Doğu Perinçek de gelenler arasındaydı. Alemdaroğlu'nun konuşması sırasında slogan atan gençlere polis yerine özel güvenlik görevlileri müdahale etti. Görevlilerin tüm çabalarına rağmen durmayan öğrenciler tepki gördü. 
   
   'Herkese davetiye gönderdik'    Rektör Prof. Alemdaroğlu, Türk Diyanet Vakıf - Sen Konya Şube Başkanı Hüseyin Demirci'nin, din görevlilerine saldıranların cenazelerinin yıkanmayacağı yönündeki açıklamasının sorulması üzerine, "Öldüğüm zaman elbette ki yıkayacak biri bulunur" dedi. Salondaki olayların küçük bir topluluk tarafından yapıldığını, aynı görüşleri kendilerinin de dile getirdiğini belirten Alemdaroğlu, AKP'den katılım olmamasıyla ilgili "Bunu onlara sorarsınız. Biz bütün yetkililere davetiye gönderiyoruz. Ama ben kime davetiye gitti, gitmedi, bilemem" diye konuştu. 
   
   
   
   
</TEXT>
</DOC>
