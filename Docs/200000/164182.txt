<DOC>
<DOCNO> 164182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sonspo18.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da Romanya seferi... 
</HEADLINE>
<TEXT>

     Bursaspor'da, başkan adayı Fikret Üstenci'nin listesinde yer alan yönetici adayları Erkan Körüstan ve Yunus Egemenoğlu, teknik direktörlüğe getirilmesi beklenen Gheorghe Hagi'nin alınmasını istediği oyuncularla anlaşmak için cumartesi günü Romanya'ya gidiyor. 
     Erkan Körüstan, seçilmeleri halinde teknik direktör olarak takımın başına getirecekleri Hagi'nin görüşüp ''gelirim'' yanıtı aldığı oyuncularla temasa geçeceklerini söyledi. 
     Prensip anlaşmasına varmadan, görüşecekleri oyuncuların isimlerini açıklamayacaklarını ifade eden Körüstan, ''Cumartesi günü Romanya'ya gideceğiz. Belki hepsiyle anlaşırız, belki ikisiyle. Romanya dönüşü anlaştığımız oyuncuları açıklarız'' dedi. 
     
     ERMAN, SAĞLIK KONTROLÜNDEN GEÇTİ 
     Bu arada, Fikret Üstenci'nin başkanlığa seçilmesi halinde teknik direktörlüğe getireceği Rumen Gheorghe Hagi'nin mutlak alınmasını istediği ve prensip anlaşmasına varılan Trabzonsporlu futbolcu Erman Güraçar, sağlık kontrolünden geçirildi. 
     Uludağ Üniversitesi UÜ Tıp Fakültesi Spor Hekimliği Anabilim Dalı'nda Yrd. Doç. Bedrettin Akova tarafından muayene edilen Erman'ın, futbol oynamasına engel bir durumun olmadığı belirlendi. 
     Erman'ın menajeri Tamer Özcan, Bursaspor ile her konuda anlaştıklarını ve bugün ön protokol imzalayacaklarını söyledi. 
     Bursaspor'un kongre sürecinde olduğunu anımsatan Özcan, ''İmzalayacağımız protokol, Bursaspor'un 25 Haziran'da yapacağı kongreyi Fikret Üstenci'in kazanması halinde 26 Haziran tarihinden itibaren geçerli olacak'' dedi. 
     
</TEXT>
</DOC>
