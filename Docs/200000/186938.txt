<DOC>
<DOCNO> 186938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/spor/ydemirkol.html </URL>
<DATE> 2003/10/07/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Hakkını verelim 
</HEADLINE>
<TEXT>

   
   Futbol yazmak istiyorum. Bu hayati maça sadece futbol gözlüğünden bakmak istiyorum. Teknik bir analiz, oyuncu değerlendirmeleri vs. Ama olmuyor. İngiliz gazeteciler maç dışında her şeyi tartışıyorlar sayfalarında, ekranlarında. Bizi de içine çekiyorlar. Bizimle röportaj yapmaya geliyorlar, ama futbolla ilgili tek şey sormuyorlar. Onlarca soru, ama Allah rızası için yeşil çimen, meşin yuvarlakla ilgili soru yok. Çünkü bu onlar için bir maç değil. Ve bu anlayış sertleştikçe, bu hafta içinde maç başlayana kadar sinirlerimiz çok gerilecek, çok isyan edeceğiz. Ada basını kendi ürettiği kaosa bizi de çekiyor, daha da çekecek. Bununla mücadele etmek sizin işiniz değil. Bunu bizim medyanın yapması gerek. Bizim futbola konsantre olmamız herkesin gözlerini buraya çevirmesini sağlamak gerek. Ama sizlerin de yapacağı bir şeyler var. Sahaya bir şey atmamak, takımı desteklemekten bahsetmiyorum. Başka, sembolik, ama çok önemli bir konudan bahsim. Madem buraya çekildik bunun da altını çizelim, sonra hafta boyunca futboldan bahsederiz. 
   İlkokulda öğrendiklerimden çok fazla bir şey hatırlamıyorum. Tarih, coğrafya, matematik. Beynimize kazınmış farkında olmadan kullandığımız temel bilgi ve metotların dışında özel bir şey, bir olay, bir tarih yok aklımda. En yüksek dağ, en büyük göl, toplama, çıkarma. Tarih deyince özellikle de inkilap tarihi deyince de aklıma sadece bir tek olay, bir anektot geliyor. Belki tüm kurtuluş mücadelesini özetlemesinden. Hani Mustafa Kemal, İzmir'e girer. Vilayet binasının kapısından girmekteyken önüne kapı girişine bir Yunanistan Bayrağı sererler basıp geçsin diye. Durur "Kaldırın" der sertçe. "O bir ulusun haysiyetidir. Hiçbir ulus bunu hak etmez." 
   Bu kadar. Bu olay okuduğumuz, ezberlediğimiz onca savaştan, antlaşmadan, kongreden nutuktan vs. daha iyi özetler egemenliği, bağımsızlığı ve bir ulusun var oluşunu. Çocuklara sadece bunu öğretseniz, temel tarih bilgisi vermekten amacınız neyse ona ulaşırsınız. Yeterlidir. İşte aklımda hep bu olduğundan, ne Amerikan ve İsrail bayrağı yakanları anladım bugüne kadar, ne de ulusal marş ıslıklayan İngiliz seyircisini... Seneler önce Wembley'de, geçen sene Light Stadı'nda yaşanan o iğrenç duruma kafam hiç basmadı. Şimdi beni endişelendiren bizim seyircimizin bundan intikam almak isteğidir. Lütfen bunu yapmayalım. Oradaki maçta Fatih Akyel'in yaptığını değil, diğer 10 asil oyuncumuzun yolundan gidelim. Bir ulusun haysiyetinin önemini bilen bir millet gibi davranalım. Yani kısaca bugüne kadar yaptığımızı yapalım. Yoksa derdimizi ne başkalarına, ama daha önemlisi, ne de kendimize anlatabiliriz. Eğitimimizin hakkını verelim. 
   
      
   
</TEXT>
</DOC>
