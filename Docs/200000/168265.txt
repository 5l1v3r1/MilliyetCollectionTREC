<DOC>
<DOCNO> 168265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sondun27.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürcistan'da Türk İşadamı kaçırıldı 
</HEADLINE>
<TEXT>

     Yabancı işadamlarının kaçırılmasına sık rastlanan Gürcistan'da, son olarak bir Türk işadamı kaçırıldı. 
     Zugdidi kenti savcısı Murtaz Narmaniya, ''kentte yaklaşık 2 yıldır kereste ihracatıyla uğraşan 26 yaşındaki Türk vatandaşı Ayran Megidik'in bugün kaçırıldığını'' açıkladı. 
     Görgü tanıklarına göre, bir otomobile zorla bindirilen Megidik, daha sonra şehir dışına götürüldü. 
     Narmaniya, ''olayın fidye isteme amaçlı olabileceğini, ancak hiç kimsenin, Megidik'in ailesiyle temasa geçmediğini'' kaydetti. 
     Ülkedeki ulusal televizyonlarda da verilen habere göre, olayla ilgili soruşturma ve arama çalışmalarını başlattıklarını belirten Savcı Narmaniya, kaçırılan Türk işadamını bulmak için ellerinden geleni yapacaklarını söyledi. Narmaniya, ''Megidik'in, benzeri olaylarda gizlenme yeri olarak kullanılan bölgedeki iki köyden birine götürülmüş olabileceğini'' kaydetti. 
     
</TEXT>
</DOC>
