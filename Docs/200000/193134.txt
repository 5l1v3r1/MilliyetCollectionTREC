<DOC>
<DOCNO> 193134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/ekonomi/eko01.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
2005 enflasyon hedefi yüzde 8 
</HEADLINE>
<TEXT>

   2003 enflasyon beklentilerinin yüzde 20'lik hedefin altına düştüğünü belirten Bakan Babacan, 2005 yılı için planlanan enflasyon rakamının yüzde 8 olduğunu açıkladı 
      
   Devlet Bakanı Ali Babacan, 2005 yılı için enflasyonun yüzde 8 olarak planlandığını açıkladı. Babacan, 2003 yılı beklentilerinin de hedefin altına gerilediğini vurguladı. 
   Kanal D'de Teke Tek programında soruları yanıtlayan Babacan, Türkiye'de gelirler vergisinin yüzde 80'inin bordrolu çalışanlardan tahsil edildiğine de değindi ve bu yılki Kurumlar ve Gelir Vergisi'nin komik denecek kadar düşük olduğunu belirtti. Babacan, "Gerçek anlamda Gelir ve Kurumlar Vergisi toplanabilsin, iki yılda Türkiye borç stoku sorunu olmayan bir ülke haline gelir" dedi. 
   Babacan, İmar Bankası'na ilişkin olarak da "Bu bir batık değil, bir bankanın patronu ya da yöneticileri tarafından soygunudur" dedi. 
   
   İkinci ödeme 5 milyar 
   İmar Bankası mudilerinin sayısının 380 bin olduğunu, bunların 250 bininin hesabının ise 15 milyar ve altında bulunduğunu bildiren Babacan, "Mudilerin 10 milyarını hemen, 5 milyarını da üç ay içinde vereceğiz" dedi. 
   İmar Bankası faturasının bütçeye yük getirmeyeceğini, faiz dışı fazlayı olumsuz etkilemeyeceğini anlatan Babacan, ancak kamu borç stokunun biraz yükseleceğini dile getirdi. Bakan Babacan, Türk Lirası'ndan sıfır atılmasına ilişkin sorular üzerine de, "Yeni para birimini tekrar enflasyona uğratmamak gerekir" diye konuştu. 
   
   
</TEXT>
</DOC>
