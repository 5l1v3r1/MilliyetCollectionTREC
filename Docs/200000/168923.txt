<DOC>
<DOCNO> 168923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/yazar/cemal.html </URL>
<DATE> 2003/07/12/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Bozuk düzen ama... 
</HEADLINE>
<TEXT>

     Yoksa bilgi toplumu da lafta kalır, internet devrimi de, şu da bu da... 
     Türkiye çağını ıskalar 
     Bu yüzden, 12 Eylül askeri yönetimiyle yükseköğretime, üniversitelere tepeden inme giydirilmiş olan YÖK düzeni ile yirmi yıllık bir mücadele söz konusu. Çünkü bu düzen, üniversite gibi özgürlüğe en çok ihtiyaç gösteren bilim dünyasına ışığı fazla gören dogmatik bir anlayışın ürünü... 
     Ama buna rağmen reform bunca yıldır hala gerçekleşmiş değil. 
     Değişik nedenleri var. 
     YÖK düzeni bir uçsa, değişim talepleri öbür uçta yoğunlaşabiliyor. Bir aşırılıktan öteki aşırılığa gidilmek istenmesi, reform yolundaki engellerden biri sayılabilir. 
     Ayrıca, sanki bazı tabular yaratılmış durumda. Ya da reform tartışmalarını ipotek altına alan, kısıtlayan kırmızı çizgiler var. Bunların varlığı da üniversite reformuyla ilgili tartışmaların verimliliğini önlüyor. 
     Nedir bunlar 
     Türban, rektörlerin seçimi, paralı - parasız üniversite eğitimi ilk akla gelenler... 
     Türban konusundaki farklı yaklaşımlar, reform tartışmalarını kısırlık kapanına sokuyor. Bunun gibi, rektörlerin atamayla değil seçimle gelmeleri veya ille de parasız eğitim gibi popülist eğilimler de üniversite reformunun akılcı, makul bir raya oturmasını geciktiriyor. 
     Bir de 'siyasal güvensizlik'ten söz edilebilir. YÖK düzeninin bekçileri, bu düzeni değiştirmek isteyen herkese öteden beri büyük bir kuşkuyla yaklaşıyorlar. Slogancı tavırlarıyla reform isteyenleri gizli gündem sahibi olmakla suçlayabiliyorlar. 
     Böylece yaratılan cepheleşme ortamı üniversite reformunu rayından çıkartıcı rol oynuyor. 
     Oysa diyalog gerekiyor. 
     Yapıcı tartışma şart. 
     Çünkü üniversitede reform bu kez AKP hükümetinin gündeminde. Böylesine yaşamsal bir konunun yangından mal kaçırırcasına değil, her düzeyde diyaloglar örülerek, en geniş tartışma platformları oluşturarak ele alınmasıdır doğru olan. 
     Milli Eğitim Bakanlığı'nın hazırlamış olduğu taslakta, özellikle geçici maddelerde ciddi sakıncalar dikkati çekiyor. Hükümetin ağırlığı üstü örtülü biçimde artıyor. YÖK'ün oluşturulmasıyla, üniversite rektörlerinin seçimiyle ilgili yanlış tercihler söz konusu... 
     Milli Eğitim Bakanlığı başlangıçta, YÖK'e elini uzatmıştı diyalog için. Bunu reddeden YÖK oldu. Sonuç olarak sadece iki üniversite görüş bildirdi bakanlığa... 
     Bunun üzerine Bakanlık hazırlamış olduğu taslağı hükümete sevk edeceğini açıkladı. Bir uçtan öbür uca gidileceğinin, yangından mal kaçırma anlayışıyla hareket edileceğinin sinyallerini verdi. Zaten politize olan düzeni daha da politize kılacak niyet ve hazırlığın içinde görüldü. 
     Ama şimdi öyle anlaşılıyor ki bir yandan haklı tepkiler, öbür yandan Üniversitelerarası Kurul'un yerinde diyalog girişimiyle Milli Eğitim Bakanlığı frene basmış durumda... 
     Olumlu bir gelişme 
     Bozuk üniversite düzenini değiştirmek için önyargılardan arınmış diyaloglar örülmesi ve tartışma mekanları kurulması için tam zamanıdır. 
     
     

</TEXT>
</DOC>
