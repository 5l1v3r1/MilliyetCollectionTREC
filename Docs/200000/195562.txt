<DOC>
<DOCNO> 195562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sonspo20.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Potada derbi heyecanı... Beşiktaş-Fenerbahçe 
</HEADLINE>
<TEXT>

     Türkiye Basketbol Ligi'nin 6. haftasında ezeli rakipler Beşiktaş ile Fenerbahçe yarın karşı karşıya gelecek. 
     BJK Süleyman Seba Spor Salonu'nda saat 16.30 başlayacak karşılaşmayı Engin Kennarman, İsmail Aydın ve Serhat Büker hakem üçlüsü yönetecek. 
     Birinci Süper Futbol Ligi'nde maç olmaması nedeniyle basketbolseverlerin potadaki derbi maça büyük ilgi göstermeleri bekleniyor. 
     Ligde geride kalan 5 maçta, 4 galibiyet, 1 yenilgiyle 4. sırada bulunan Beşiktaş, Galatasaray'dan sonra Fenerbahçe'yi de yenmek istiyor. 
     Lige kötü bir başlangıç yapan, ancak son 2 maçını kazanarak çıkışa geçen 10. sıradaki Fenerbahçe ise ezeli rakibini yenerek, çıkışını sürdürmeyi hedefliyor. 
     
     BEŞİKTAŞ TEMKİNLİ 
     Beşiktaş Antrenörü İhsan Bayülken, Fenerbahçe'nin çıkışa geçtiğini, kolay bir maç olmayacağını söyledi. 
     Arka arkaya 2. derbi maçı oynayacaklarını kaydeden Bayülken, AA muhabirine yaptığı açıklamada, ''Her maçı tek tek düşünüyoruz. Devamlılığımızı sağlamak için kazanmamız gereken bir maç. Hiçbir şekilde kolay olmayacak. Kağıt üzerinde favori biziz, ama maç oynanmadan kazanılmıyor. Derbiler her zaman zevkli ve çekişmeli geçmiştir, yarın da böyle olacağına inanıyorum'' diye konuştu. 
     İhsan Bayülken, maçın iftar vaktinde olması nedeniyle seyircileri etkileyebileceğini, ancak taraftarlarının salonu dolduracağına inandığını sözlerine ekledi. 
     
     FENERBAHÇE SIKINTILI 
     Sakatlıklar ve ekonomik sıkıntılar yaşayan Fenerbahçe ise zorluklara rağmen derbiden galibiyet çıkarmayı hedefliyor. 
     Antrenör Murat Özgül, sakatlığı bulunan Erdal'ın oynayamayacağını belirterek, ''Sakatlıkları devam eden Emre ve İsmail'in de bugün antrenman yapıp yapamayacakları belli değil'' dedi. 
     Beşiktaş'ın basketbola yaptığı yatırımın karşılığını aldığını ifade eden Özgül, şöyle konuştu 
     ''Kaliteli 4 yabancı alıp, iyi bir takım kurdular. Çok tecrübeli oyuncuları var. Dirençli bir takım. Hedefleri büyük olduğu için kulüp de onlara karşı sorumluluklarını yerine getiriyor. Biz hem genç, hem de 2 yabancısı olan bir takımız. Sıkıntılarımız devam ediyor. Yarınki maç derbi ve deplasmana gidiyoruz. Üst üste 2-3 maç kazanmamıza rağmen, ekonomik olarak zor günler yaşadığımız bir dönemde, derbiden galibiyet çıkarmak istiyoruz.'' 
     
</TEXT>
</DOC>
