<DOC>
<DOCNO> 167141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sontur22.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurlar mendil açıp dilendi... 
</HEADLINE>
<TEXT>

     Eskişehir'de Memur-Sen üyesi bir grup memur, yüzde 5 olarak öngörülen maaş zammını sokakta mendil açıp dilenerek protesto etti. 
     Memur-Sen Bölge Başkanı Nail Uslu ve beraberindeki bir gurup üye, ellerindeki dövizlerle, Yediler Mahallesi Tayfun Sokak'taki sendika binası önünde oturarak mendil açtı. Sokaktan geçen insanlardan geçim sıkıntısı çeken kamu çalışanlarına sadaka vermelerini isteyen memurlara bazı vatandaşlar para yardımı yaptı. 
     Uslu, daha sonra yaptığı basın açıklamasında, kamu çalışanlarının Temmuz ayında açıklanacak 2003 yılı ikinci 6 aylık zamlarla ilgili hükümetin dile getirdiği yüzde 5'lik artışı kabul etmediklerini belirterek, memurların reel kayıplarının karşılanmasını ve enflasyon üzerinde refah payının dikkate alınmasını istediklerini söyledi. 
     Kamu çalışanlarının kendi aralarındaki uçurumu kapatacak bir sistemle zam oranının belirlenmesi gerektiğini anlatan Uslu, şöyle konuştu 
     ''Hükümetin yapacağı yüzdelik artışlara karşıyız. Yüzdelik zam, alt gelir gruplarındaki arkadaşlara az, üst gelir gurubuna ise fazla yansıyacak, böylece aradaki uçurum artacaktır. Bu nedenle Temmuz zammı, seyyanen 200 milyon lira olmalıdır. Yüzde 5 oranındaki zam, dilenciye verilen bozuk para gibidir. Bu zammı Hint fakirleri bile beğenmez. Eğer beklentilerimiz gerçekleşmezse, demokratik haklarımızı sonuna kadar kullanacağız.'' Vatandaşların meraklı bakışları arasında mendil açıp dilenerek basın açıklaması yapan memurlar, daha sonra dağıldı. 
     
</TEXT>
</DOC>
