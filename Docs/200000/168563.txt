<DOC>
<DOCNO> 168563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/sontur02.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Askelerimiz gizli kapaklı iş içinde değil" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye-ABD Ortak Komisyonu'ndaki görüşmelerin karşılıklı anlayış içinde devam ettiğini söyledi. 
     Gül, Kanal 7'de katıldığı bir programda, 4 Temmuz'da 11 Türk askerinin gözaltına alınması ve sonrasındaki gelişmelere ilişkin değerlendirmelerde bulundu. 
     Türk askerinin Irak'ta bulunuş nedeninin ''açık'' olduğunu, askerlerin sayısı ve silahlarının bilindiğini belirten Gül, ''Gerçekten yakışık almayan bir durum ortaya çıktı. Askerlerimiz orada gizli kapaklı bir iş içinde değiller. Orada görevlerini yapıyorlar. Spekülasyonlar geçerli olamaz, çünkü biz Irak'ı istikrara kavuşturmak için uğraşan bir ülkeyiz ''diye konuştu. 
     Türkiye ile ABD ilişkilerinin sıradan iki ülke ilişkileri gibi olmadığını, bu nedenle olayı araştırmak üzere üst düzeyde bir komisyon kurulduğunu ifade eden Gül, ''Görüşmeler karşılıklı anlayış içinde devam ediyor'' dedi. 
     Gül, komisyonun bir programı bulunduğunu ve çalışmaların bu program çerçevesinde devam edeceğini belirterek, ''Çalışmaların sonucunda gerçekler ortaya çıkacaktır. Gerçekler ortaya çıkınca ne gerekiyorsa o yapılacaktır. Her şeyi talep edeceğiz şüphesiz'' diye konuştu. 
     Gül, önce Irak'ta yapılması planlanan toplantıya katılım düzeyi düşük olduğu gerekçesiyle Türkiye'nin masadan çekildiği haberlerinin ''doğru olmadığını'' kaydederken, komisyon toplantısının Ankara'ya alınmasından ''memnuniyet'' duyduklarını, bunun ABD'nin konuya vermiş olduğu önemi ortaya koyduğunu belirtti. 
     
     SABOTAJ VE PROVOKASYON 
     Gözaltına alınma olayının, Türk askerlerinin Kerkük valisine suikast düzenleyeceği yönündeki istihbaratlar üzerine yapıldığına ilişkin iddiaların hatırlatılması üzerine Gül, ''Bizim açımızdan böyle bir ihtimal söz konusu değil. Bizim bundan bir çıkarımızın olması gerekir. Çıkarlarımız yok ki. Çıkarımız, Irak'ın bir an önce istikrara kavuşmasıdır'' diye konuştu. 
     Gül, Ankara'nın bilgisi dışında bölgede böyle bir gelişmenin olmuş olup olamayacağının sorulması üzerine de, ''Olamaz, TSK'ya mensup timlerin emir komuta zinciri dışında bir şey yapmaları mümkün değil. İki müttefikin arasını bozmak isteyen unsurlar her zaman vardır'' dedi. ''Sabotaj ve provokasyon olarak mı bakıyorsunuz bu olaya'' sorusuna da Gül, ''Evet'' yanıtını verdi. 
     ABD'den gelen, ''Türk askerinin rahatsız edici tavırları bulunduğuna'' dair iddiaların hatırlatılması üzerine de Gül, ''Böyle bir şey varsa bizim haberdar edilmemiz gerekirdi, o açıdan ortada bir yanlış var'' dedi. 
     ABD'nin önbilgi sunup sunmadığına ilişkin soruya da Gül, ''Hayır, böyle bir şey söz konusu değil'' yanıtını verdi Olayı yerel olarak gördüğünü ifade eden Gül, ''Böyle bir olay Washington'un onayı dahilinde olursa, o zaman olayın boyutu çok daha farklı bir yere gider. Türkiye'ye bir yanlış yapmaya hiç kimsenin hakkı yok'' dedi. 
     
     ''KİMSE GÖREVİNİ İHMAL ETMEDİ 
     Muhalefetin konuya ilişkin eleştirilerini de değerlendiren Gül, yapılması gereken her şeyin yapıldığını belirtirken, nota verilmesi durumunda ilişkilerin bitebileceğini kaydetti. Gül, ''savaş ilan edilmesini herhalde kimsenin arzu etmeyeceğini'' belirtti. Fırsattan istifade ederek hükümeti eleştirmenin yanlış olduğunu ifade eden Gül, ''Kimse görevini ihmal etmedi'' dedi. 
     Washington'a yapması gündemde olan ziyareti de ''değerlendirdiklerini'' söyleyen Gül, ortada bir problem olduğunu, ancak bundan uzaklaşarak sorunun çözülemeyeceğini ifade etti. 
     Gül, bir soru üzerine, Irak'taki otoritenin ABD ve İngiliz güçleri olduğunu hatırlatarak, her ikisinin de terör listesinde bulunan terör örgütüyle işbirliği yapmasının söz konusu olmadığını, onlardan terör örgütleriyle mücadele etmelerini beklediklerini ve terör örgütleriyle işbirliği yaptıklarına dair istihbarat bulunmadığını kaydetti. 
     Irak'taki son durumla ilgili olarak da ''Pandora'nın kutusu açıldı'' diyen Gül, bölgede daha çok istikrar olması gerekirken, istikrarsızlık bulunduğuna işaret etti. Gül, savaş sonrası Irak'ın bir bütün haline geldiğini kaydederken, Türkiye'nin Irak'ın bütününe yönelik bir politikasının söz konusu olduğunu söyledi. 
     İran'daki son gelişmeleri de değerlendiren Gül, İran'ın içişlerine karışmadan olayları takip ettiklerini ve İran'ın kendi tecrübeleriyle konuyu çözeceklerine inandıklarını söyledi. Güvenlik konularında İran ile işbirliğinin arttığını belirten Gül, son aylarda İran'ın PKK ile mücadele içinde olduğunu sözlerine ekledi. 
     
</TEXT>
</DOC>
