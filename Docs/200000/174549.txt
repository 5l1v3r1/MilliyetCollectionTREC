<DOC>
<DOCNO> 174549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/sontur18.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan'ın oğluna 4 nikah şahiti... 
</HEADLINE>
<TEXT>

     Başbakan Recep Tayyip Erdoğan, İtalya Başbakanı Silvio Berlusconi'nin, oğlu Bilal Erdoğan'ın nikah törenine katılacağını belirterek, konuk başbakan ile dar çerçevede bir de yemek yiyeceklerini söyledi. 
     Yılın düğünü'nün nikah şahitleri de belli oldu. Genel olarak iki şahitle evlenilirken, bu kez parti içi dengeler, uluslararı ilişkiler belirleyici oldu. Nikah masasında oturacak dört şahit ise şu isimlerden oluştu İtalya Başbakanı Berlusconi, TBMM Başkanı Bülent Arınç, Dışişleri Bakanı Abdullah Gül ve Nevzat Yalçıntaş. 
     Başbakan Erdoğan, Cuma namazını Üsküdar Emniyet Mahallesi'ndeki konutuna yaklaşık 200 metre uzaklıkta bulunan Polisevleri Camii'nde kıldı. Camiye yürüyerek giden Erdoğan'ın yanına Ticaret Bankası'nda çalıştığını belirten Şengül Akbaba adlı bir kadın gelerek, ''Bankadaki çalışanların işten çıkartılmasını durdurmasını'' isteyen bir dilekçe verdi. 
     Erdoğan, cuma namazı çıkışında da, basın mensuplarının oğlunun düğün hazırlıklarına ilişkin sorularını yanıtladı. 
     Bir gazetecinin ''İtalya Başbakanı Berlusconi'nin de düğüne katılacağı bildiriliyor. Davetinizi kabul etmiş. Bu konuda bilgilendirir misiniz '' sorusu üzerine Erdoğan, kendisiyle görüşmesi sırasında oğlunun düğününden bahsettiğini ve Berlusconi'yi düğüne davet ettiğini söyledi. 
     Erdoğan, Berlusconi'nin bu teklifi kabul ettiğini, programını yeniden düzenlediğini dile getirerek, ''Nikah için geleceğini bize haber verdi. Berlusconi gelecek. Nikaha katılacak. Ondan sonra da tekrar dönecek. O akşam beraber dar bir çerçevede yemek de yiyeceğiz'' dedi. 
     ''Nikaha başka yabancı siyasi liderin katılıp katılmayacağına'' ilişkin bir soru üzerine de Erdoğan, başka yabancı siyasi liderin katılmayacağını kaydetti. 
     ''Burak'ta mı daha çok heyecanlandınız, Bilal'de mi '' sorusu üzerine Başbakan Erdoğan, şu yanıtı verdi 
     ''Çocuklarımızın hepsiyle de aynı heyecanı yaşıyoruz. Bir farklılık var. O zaman farklı bir dönemdeydik. Bugün tabi üzerimizde Başbakanlık görevi var. Bunun getirdiği farklı bir atmosfer var. Bundan dolayı değişiklik oluyor ama evlatlarımızın hepsi de aynı heyecanı bize verecek. Onun için böyle bir ayrılık sözkonusu değil. Aynı heyecanı ailece yaşıyoruz. Temennimiz gelecekleri mutlu bir şekilde devam etsin. Asıl heyecan onların mutluluklarının devamıyla mümkündür.'' 
     
     NİKAH ŞAHİTLERİ 

     Başbakan Erdoğan, ''nikah şahitlerinin belli olup olmadığına'' ilişkin bir soru üzerine de , ''Şahitlerimiz, büyük ihtimalle bir tanesi Nevzat Yalçıntaş, bir tanesi TBMM Başkanı Bülent Arınç, bir tanesi misafir olan Berlusconi, bir tanesi de Dışişleri Bakanı Abdullah Gül olacak'' dedi. 
     Başbakan Erdoğan, ''nikahı kimin kıyacağına ilişkin kararın ise bugün verileceğini'' sözlerine ekledi. 
     Bu arada, camiden yürüyerek evine dönen Erdoğan'a vatandaşlar sevgi gösterisinde bulundu. Erdoğan da, yol boyunca mahalledeki esnafa hayırlı işler temennisinde bulundu. 

     
</TEXT>
</DOC>
