<DOC>
<DOCNO> 178850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/siyaset/siy01.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Davetiye ile 'ince ayar' 
</HEADLINE>
<TEXT>

   Genelkurmay Başkanı Özkök, 30 Ağustos resepsiyonu için davetiyelerle türban ayarı yaptı. Kimi davetiyelerde 'bay ve bayan' ibaresi yer alırken, bazılarında ise sadece isim belirtildi 
      BARKIN ŞIK, ELÇİN ERGÜN Ankara 

   
   Genelkurmay Başkanı Orgeneral Hilmi Özkök, Zafer Bayramı için vereceği resepsiyonda, 23 Nisan resepsiyonu öncesinde TBMM başkanı Bülent Arınç'ın türbanlı eşi nedeniyle devlet zirvesinde çıkan krizi dikkate aldı. Genelkurmay Başkanı, eşi Özenç Özkök'le birlikte yaptığı çağrıda milletvekillerini eşleriyle davet etmedi. 
   Özköklerin ev sahipliğinde yarın akşam Gazi Orduevi'nde gerçekleşecek resepsiyon için Ankara'daki adreslere farklı davetiyeler gönderildi. Bazı davetiyelerde "bay ve bayan" ibaresi bulunurken, bazılarında davetlinin ismi dahi yer almadı. Üst düzey bürokratlar, yabancı misyon şefleri, muazzaf ve emekli generallerle eski bakanlara resepsiyon için "eşli" çağrı yapılırken, halen TBMM çatısı altında grubu bulunan siyasi partilere farklı davetiye gitti. Bürokratlara gönderilen davetiyede, "bay ve bayan .... teşrifleri rica olunur" ibaresi yer alırken, katılımın hangi kıyafetlerle olacağı da belirtildi. 
   Aralarında TBMM Başkanlık Divanı üyelerinin de bulunduğu siyasilere ise sadece zarfların üstünde isimlerinin yer aldığı davetiyeler gitti. Bu davetiyelerde, "Genelkurmay Başkanı Orgeneral ve Bayan Hilmi Özkök, Zafer Bayramı'nın 81. yıldönümü münasebetiyle 30 Ağustos 2003 Cumartesi günü 20.00-22.00 saatleri arasında Gazi Orduevi'nde verecekleri resepsiyona teşriflerini rica ederler" denildi. 
   
   Şahsa münhasır davet 
   Hipodrom'daki kutlamalar için gönderilen davetiyelere de 29 Ekim törenlerinde yaşanan protokol sıkıntısı yansıdı. 29 Ekim'deki kutlamalar için protokol üyelerinin isimlerine gönderilen davetlere temsilen başka isimlerin gelmesi, 30 Ağustos davetiyelerinde "şahsa münhasır" ifadesinin yer almasına neden oldu. 29 Ekim'de protokoldeki bazı siyasilerin, müsteşar veya müsteşar yardımcılarını törenlere göndermelerinin bu gelişmeye yol açtığı belirtildi. 
   
   Alpkaya da mesaj verdi    ÜMİT BEKTAŞ ANKARA 

   Deniz Kuvvetleri Komutanı Ora. Bülent Alpkaya dün görevini Ora. Özden Örnek'e devretti. Alpkaya, iç ve dış kaynaklı irticai faaliyetlerin Cumhuriyet'in 80. yılında da devam ettiğini söyledi. Törene Cumhurbaşkanı Ahmet Necdet Sezer, TBMM Başkanı Bülent Arınç, Başbakan Tayyip Erdoğan, Milli Savunma Bakanı Vecdi Gönül, Genelkurmay Başkanı Org. Hilmi Özkök ve kuvvet komutanları katıldı. Alpkaya, veda konuşmasında aile fertlerine teşekkür ederken eşi Keriman üstte , çocukları Tuncay ve Güray Alpkaya gözyaşlarını tutamadı. Örnek de Cumhuriyet'in her şartta korunması gerektiğini kaydetti. 
   
   
</TEXT>
</DOC>
