<DOC>
<DOCNO> 189209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/yasam/ayas.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dönüşleri kanlı oldu 
</HEADLINE>
<TEXT>

   Tepebaşı'nda yanında kimliği olmadığı için bara alınmayan kadının erkek arkadaşları silahlarına sarıldı. Çıkan çatışmada 1 kişi öldü, 5 kişi de yaralandı 
      ŞAKİR AYDIN- ELVAN EZBER İstanbul 
   
   Beyoğlu'nda, yanında kimliği olmadığı gerekçesiyle bara alınmayan kadının, erkek arkadaşları silahlarını ateşledi. Bar çalışanlarının silahla karşılık vermesiyle çıkan çatışmada, bir kişi öldü, beş kişi yaralandı. 
   Tepebaşı Kuytu Sokak'taki Kazablanka Bar'da, dün sabaha karşı meydana gelen olay, iddiaya göre şöyle gelişti Bara gelen üç erkek ve üç kadın içeri girdi. Ancak, arkadaşları Seda Peköz geride kaldı. Peköz'ün merak eden üç erkek tekrar kapıya döndü. Peköz'ün üzerinde kimlik olmaması gerekçesiyle içeri alınmamasına sert üslupla karşılık verdi. 
   Bar görevlileri tarafından uyarılan üç arkadaş, buradan ayrıldı. Ancak, bir süre sonra geri dönüp bara ve çalışanlarına ateş açtı. Bardakilerin de silahla karşılık vermesi üzerine çıkan çatışmada, işyeri çalışanlarından elektrik tesisatçısı Metin Uğur Kişmir 32 olay yerinde öldü, Uğurtan Demiraksak 23 ise sağ bacağına ve diz altına isabet eden kurşunlarla yaralandı. 
   Barın iki ortağından biri olan ve Yeni Çağ Gazetesi'ne dışarıdan yazı yazan Abdullah Özdoğan da sırtına aldığı kurşunlarla yaralandı. Olay yerinden kaçmak için 34 TCT 12 plakalı taksiye binen Seda Peköz 22 kolundan, Pınar Özker 20 kafasından, Birsen Hatice Demir 20 ise omzundan yaralandı. 
   Olaydan sonra barda bulunan beş kişi, gözaltına alındı. Yara almadan kurtulan ve arkadaşlarını hastaneye kaldıran Gülsener Denizer de, ifadesi alınmak üzere emniyete götürüldü. 
   Barın bulunduğu sokağı araç ve yaya trafiğine kapatan polis ekipleri, içeride ve dışarıda geniş çaplı inceleme yaptı. Bar ve dışarıda toplam 40 boş mermi kovanı bulduklarını belirten emniyet yetkilileri, olayda üç - dört silah kullanıldığını kaydettiler. 
   
   
</TEXT>
</DOC>
