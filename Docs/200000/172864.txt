<DOC>
<DOCNO> 172864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/sontur29.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
9 yaşındaki çocuğunu çalıştıran anne tutuklandı... 
</HEADLINE>
<TEXT>

     Antalya'da, 9 yaşındaki çocuğunu çalıştırdığı tespit edilen bir anne tutuklanarak cezaevine konuldu. 
     Antalya'nın Habibler Mahallesi'nde, ''9 yaşındaki oğlu Sinan Alim'e tartıcılık yaptırarak, üzerinden para kazandığı'' tespit edilen Zehra Alim, çıkarıldığı mahkemece tutuklanarak cezaevine kondu. 
     Kocası Osman Alim'in 3 yıldır bel fıtığı rahatsızlığı nedeniyle çalışamadığı öğrenilen Zehra Alim'in, polise verdiği ifadede, ''Küçük yaşta çocuk çalıştırmanın suç olduğunu bilmiyordum'' dediği öğrenildi. 
     Alim, çıkarıldığı nöbetçi mahkemece ''küçük yaşta çocuk çalıştırma'' kanununa muhalefetten 3 ay hapis cezasına çarptırılırken, mahkeme Alim'in cezasını 381 milyon lira para cezasına çevirdi. Bu parayı ödeyecek durumda olmadığı bildirilen Zehra Alim'in, 11 gün cezaevinde yatacağı, ardından 381 milyon liralık para cezasının icra yoluyla kendisinden tahsil edileceği öğrenildi. 
     
</TEXT>
</DOC>
