<DOC>
<DOCNO> 184478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/spor/yersen.html </URL>
<DATE> 2003/09/25/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Hayal değil, gerçek 
</HEADLINE>
<TEXT>

   
   Gençlerbirliği'nin Blackburn'u böyle kötü bir gününde yakalaması, ortaya her iki tarafın aklının ucundan geçirmediği bir skor çıkardı. UEFA Kupası'ndaki temsilcimiz hani derler ya, İngiliz rakibini "evire - çevire" yendi. Hayalleri yıkık, umutları kırık evine yolladı. Premier Lig'de zor günler geçiren Blackburn, kötü performansını dün gece Başkent'te de sürdürürken, Gençlerbirliği'nin turu daha ilk maçta garantilemesi işten bile değildi. Savunması ağır, orta alanı pres karşısında çaresiz kalan, ayağında top tutamayan, hücumda üretkenliği olmayan bu takıma temsilcimiz üç değil, iki katı gol atabilirdi. Youla savunmacıları ile "kedi - fare" oyunu oynadı, sağından attı, solundan kaçtı. Yetmedi iki de gol bıraktı rakip kaleye. Serkan orta alanda aslanlar gibi savaştı. Skoko ve Flip beklenenin çok üstünde bir mücadele örneği verdi. Deniz hem defansına yardım etti, hem hücuma katkı sağladı. Savunma bloku goldeki hatası dışında zamanında müdahaleleri ile rakibe pozisyon vermedi. Kısacası dün gece üzerine Kırmızı - Siyahlı formayı kim giydiyse alkışı hak etti. 
   Kırmızı - Siyahlı forma dedik ya. Yıllardır Başkent'te maç izleriz, ilk kez bu stadın bu denli coşkulu, yürekten, takımına sevgisini esirgemeyen bir seyirci topluluğu ile dolduğunu gördük. Onların sağladığı motivasyon unsurunu dikkate almadan geçemedik. Bir alkış da onlara gönderdik. 
   Tur tünelin ucunda göründü diyebiliriz. Ancak temsilcimizin rövanştaki en önemli şanssızlığı ve dezavantajı, kaleci Gökhan'ın sakatlığı nedeniyle forma giyememesi olacak. Yaklaşık 1.5 yıldır yedek bekleyen Damir'den aynı performansı beklemek, ona haksızlık yapmak demek. Genç file bekçisi bu maça kadar ne kadar yol alır, o eski güvenini ne zaman kazanır bilemeyiz ama, Ersun Yanal ve ekibinin üzerinde durması gereken en önemli konu bu olacak sanırız. 
   
      
   
</TEXT>
</DOC>
