<DOC>
<DOCNO> 160065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/ekonomi/eko02.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar son bir yılın en düşük değerinde 
</HEADLINE>
<TEXT>

Babacan, kur taahhütlerinin bulunmadığını söylerken, dolar 22 bin lira gerileyerek 1 milyon 420 bin lira ile son bir yılın en düşük değerine indi 
     EBRU SUNGUR 

     Euro karşısında hızla kan kaybeden dolar, içerde Merkez Bankası'nın alım yapmasına ve zaman zaman müdahale etmesine rağmen TL karşısında da değer kaybetmeye devam ediyor. Dolar dün de 22 bin lira daha gerileyerek 1 milyon 420 bin lira ile bir yıl önceki seviyesine indi. 
     Irak savaşı nedeniyle 24 Mart'ta 1 milyon 776 bin liraya kadar fırlayan dolar, o tarihten bu yana soluksuz bir düşüş gösterdi ve 24 Mart - 30 Mayıs tarihleri arasında geçen 66 günde yaklaşık yüzde 20 değer kaybetti. 
     
     Dövize alıcı yok 
     IMF ile beşinci gözden geçirme sürecinde olumlu mesajların gelmesi ve hükümetin yasal düzenlemeleri Meclis'ten geçireceğine ilişkin açıklamalar dolarda var olan satışları hızlandırdı. Düşüşte, ay sonunun yaklaşması, Emlak ve Çevre vergilerinin bu hafta sonuna kadar ödenecek olması da etkili oldu. 
     Dolardaki hızlı düşüşe rağmen, Merkez Bankası satış yönünde müdahele etmedi. Liradaki değerlenme, mevsimsel olarak beklenen arz fazlasının yanı sıra, TL enstrümanlar üzerindeki reel getirinin yüksekliği ve piyasada Merkez Bankası dışında döviz alıcısının bulunmamasından kaynaklanıyor. 
     Piyasalarda Merkez Bankası'nın mayıs ayı enflasyon rakamlarının açıklanmasından sonra kısa vadeli faizlerde bir indirime gideceği bekleniyor. Merkez Bankası, kısa vadeli faizleri en son 25 Nisan'da üçer puan indirmiş ve gecelik fonlama maliyetlerini yüzde 50.65'e çekmişti. 
     
Euro, rakibini ezdi geçti      Dolar, Avrupa para birimi euro karşısında euronun piyasaya çıktığı 4 yıldan bu yana en düşük seviyesine geriledi. Önceki gün 1.1932 dolardan işlem gören euronun bu zaferi, aslında AB'deki ekonomik gelişme ile ilgili değil, tersine ABD ekonomisindeki negatif gelişmelerin ve bütçe açığının giderek artmasının etkisi yüksek. Ayrıca ABD'deki ekonomi yönetiminin güçlü dolar politikasını yavaş yavaş terk ederek, ihracatı artırma politikası izlemesinin de önemli bir etkisi bulunuyor. Euronun yükseliş nedeni olarak ise euro ülkelerinin hazine bonolarına giderek artan ilginin etkisi ve Avrupa Merkez Bankası'nın bu duruma itiraz etmemesi gösteriliyor. 
     

</TEXT>
</DOC>
