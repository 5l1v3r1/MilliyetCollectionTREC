<DOC>
<DOCNO> 169267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sondun02.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın gölgesi Beyaz Saray üzerinde... 
</HEADLINE>
<TEXT>

     Amerikan Newsweek dergisi, ''Saddam'ın gölgesinin Beyaz Saray üzerine düştüğünü'' ve yaptırdığı son nabız yoklamasına göre Amerikan kamuoyunun Bush'a desteğinin yüzde 74'ten 'e gerilediğini yazdı. 
     Derginin haberinde, Irak'taki Amerikan askerlerine yönelik saldırıların sayısının, günde 20'ye yükseldiği de belirtildi. 
     Dergi, Irak gizli polisinin, ''Saddam devrildiği takdirde koalisyon güçlerine yönelik olarak yapılacak sabotajlarla ilgili bir liste hazırladığını'' öne sürdü. İddiaya göre, 11 maddelik listede ''Hükümet kurumları ve binalarını yağmalayın ve yakın, enerji santrallarına sabotaj düzenleyin, imamları öldürün, vatandaşların çaldıkları silahları satın alın, karmaşa çıkarın'' gibi eylem talimatları yer alıyor. 
     Newsweek, ''söz konusu belgenin gerçekliğinin resmen doğrulanamadığını ancak Pentagon yetkililerinin belgenin gerçek olması ihtimalinin yüksek olduğunu belirttiklerini'' yazdı. 
     
     ''PAUL BREMER'İN HATASI'' 
     Başkan Bush'un Irak'ı yönetmek üzere atadığı Paul Bremmer'in ''hataları bulunduğu'' ifade edilen dergide, Bremmer'in emriyle Irak ordusu ve Baas partisinin dağıtılmasının yanlışlığına dikkat çekildi. Maddi olanakları ellerinden alınan ordu ve parti üyelerinin, ''Saddam gerillaları'' haline dönüştüklerine değinen Newsweek, ''Bremmer'in hatasını anlayarak bundan döndüğünü ve askerleri küçük bir maaş karşılığında yeniden orduya dahil ettiğini'' belirtti. 
     Haberde, ''Baas partililerin birçoğu Saddam'ı desteklemiyor ve Amerikalılarla çalışmak istiyor. Ancak Bremmer 'yeni Irak yönetiminde Baas partililere yer yok' deyince, bunların birçoğu umutsuzluğa kapıldı'' görüşüne yer verildi. 
     Dergiye açıklamada bulunan ''Mustafa'' adlı Iraklı, ''Iraklıların paraya ihtiyaç duyduklarını, Saddam'da para olduğunun bilindiğini ve birçok kişinin '100 dolara yeniden Saddam için dövüşürüm' dediğini'' ifade etti. 
     
</TEXT>
</DOC>
