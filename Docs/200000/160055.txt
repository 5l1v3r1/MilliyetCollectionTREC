<DOC>
<DOCNO> 160055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sontur27.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kültür ve Turizm Bakanı "Eurovisionmania yaratmak doğru değil" 
</HEADLINE>
<TEXT>

     Kültür ve Turizm Bakanı Erkan Mumcu, Eurovision Şarkı Yarışması'nın, ''sadece bir yarışma'' olduğunu belirterek, ''Eurovisionmania yaratmak çok doğru değil. Bunu dünya savaşına dönüştürmeyelim. Sonuç itibariyle bu bir müzik yarışmasıdır'' dedi. 
     Bakan Mumcu, Türkiye'yi ziyaret etmekte olan Malezya Kültür, Sanat ve Turizm Bakanı Abdülkadir Şeyh Fadzir ile birlikte Kundu Bölgesi'ndeki oteller ve Aspendos Antik Tiyatrosu ile Side Ören Yeri'ni gezdi. 
     Bakan Mumcu, Kundu'da bir gazetecinin, ''Eurovision Şarkı Yarışması'nın gelecek yıl Aspendos Antik Tiyatrosu'nda yapılması önerisini nasıl karşıladığına'' ilişkin sorusuna şu yanıtı verdi 
     ''Bu EBU'nun Europen Broadcasting Union ve TRT'nin bileceği iş. Eurovisionmania yaratmak çok doğru değil. Bunu dünya savaşına dönüştürmeyelim. Sonuç itibarıyla bu bir müzik yarışması. Türkiye katıldı, başarılı sonuçlar aldı. Ama olduğundan daha fazla anlamlar yüklersek, hayal kırıklığı yaşayabiliriz. Sağduyulu, soğukkanlı olalım.'' 
     
     15 MİLYON TURİST HEDEFİ 
     Bakan Mumcu, başka bir gazetecinin ''Bu yıl 15 milyon turist hedefininin tutturulup tutturulamayacağına ilişkin sorusuna, Türkiye'nin kurulu kapasitesiyle hazirandan kasım ayına kadar olan sürede bu rakamı üretmesinin mümkün olmadığı cevabını verdi. Mumcu, ''Yani aynı odada iki ayrı aileyi konuk edemeyeceğimize göre, bu mümkün değil. Dünya Irak krizinden etkilendi. Onbinlerce mil uzaktaki ülkeler de bundan etkilendiler. Ama dönemin sonunda göreceğiz ki, en az etkilenen, Irak'ın yanıbaşındaki Türkiye olacak'' diye konuştu. 
     
     KONUK BAKANIN SÖZLERİ 
     Antalya Havalimanı'nda Vali Alaaddin Yüksel tarafından karşılanan bakanlar, VIP Salonu'nda dinlenirlerken gazetecilere açıklamada bulundular. Konuk Bakan Şeyh Fadzir, Türkiye ve Malezya arasında turizm açısından büyük bir potansiyel olduğunu söyledi. Bakan Fadzir, ''Malezya'yı da Türkiye gibi popüler bir destinasyon yapmak için ortak çalışmalar yapacağız'' dedi. 
     Fadzir, Türkiye'nin Malezya'da çok iyi bilinen bir ülke olduğunu belirterek, ''Malezyalıların Türkiye'ye karşı doğal bir ilgisi var. Bundan yararlanılarak, bu bölgeye çok rahat turist getirilebilir'' diye konuştu. 
     Her iki bakan, daha sonra Kundu Bölgesi'ndeki Venezia, Topkapı ve Kremlin Palace otellerini gezdiler. Bakan Mumcu, konuk bakanı golf sahalarında kullanılan bir golf aracıyla gezdirdi. Bakanlar, daha sonra Aspendos Antik Tiyatrosu ile Side Ören Yeri'nde incelemelerde bulundular. 
     
</TEXT>
</DOC>
