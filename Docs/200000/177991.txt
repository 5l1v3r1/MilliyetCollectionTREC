<DOC>
<DOCNO> 177991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sondun25.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk heyeti Bağdat'ta... 
</HEADLINE>
<TEXT>

     Irak'ta temaslarda bulunan AK Parti milletvekilleri Turhan Çömez ve Cevdet Erdöl'ün de aralarında bulunduğu Türk heyeti, Irak'ın yeniden yapılandırılmasından sorumlu Polonyalı koordinatör Marek Delka ile bir araya geldi. 
     Bağdat'taki Konferanslar Salonu'ndaki görüşmeden önce Polonya'da bir dönem başbakanlık ve maliye bakanlığı yapmış olan Delka, milletvekillerinin ve Türkiye'nin Bağdat Büyükelçisi Osman Paksüt'ün de aralarında bulunduğu topluluğa brifing verdi. 
     Turhan Çömez, görüşmenin ardından gazetecilere yaptığı açıklamada, Irak'ta Türkiye'nin yapacağı hastanelerle ilgili projelendirme çalışmalarını tamamlayarak mesafe almasının, buradaki koordinatörlük ve yetkililer tarafından büyük memnuniyetle karşılandığını söyledi. 
     Irak halkının sağlık alanında çok gerilerde kaldığını gözlemlediğini söyleyen Çömez'e göre, brifingde, şu ana kadar Irak'ın yeniden yapılandırılması sürecinde hastane yapımıyla ilgili somut adım atan Türkiye'den başka ülke bulunmadığı vurgulandı. 
     
     SAĞLIK BAKANLIĞI YETKİLİLERİYLE GÖRÜŞME 
     Bu arada Türk heyeti, sabah saatlerinde Irak Sağlık Bakanlığı yetkilileriyle de bir araya geldi. 
     Turhan Çömez, bu görüşmeyle ilgili olarak da, hastane projeleriyle ilgili son durumu gözden geçirdiklerini, hastane yapımıyla ilgili prosedürleri tamamladıklarını ve gelecek günlerde arsa teslimatının ardından vakit geçmeden inşaata başlanacağını söyledi. 
     Çömez, Irak Sağlık Bakanlığı'nın yetkilerini elinde bulunduran Iraklı Saad İsmail Hakkı ve Amerikalı Jim Haveman ile yardımcısı Albay David Adam ile yapılan görüşmede, bu üç yetkilinin Irak'taki sağlık sektörünün rehabilite edilmesiyle ilgili en önemli ilişkiyi Türkiye ile kurabileceklerini ifade ettiklerini söyledi. 
     Çömez, yetkililerin 14-16 Eylül'de Türkiye'ye gelerek temaslarda bulunmayı planladıklarını da kaydetti. 
     Milletvekili Çömez, görüşmede kendilerine iletilen en önemli talebin, Irak'taki sağlık yetkililerinin Türkiye'de eğitimi konusunda yardım olduğunu belirterek, ''Ümit ediyorum, Türkiye olarak süratle attığımız adımlar, hem Türkiye'nin bölgesel güç olma noktasındaki iddiası, hem de iki ülke arasındaki kardeşliğin gelişmesi adına önemli adım olacaktır'' dedi. 
     Çömez, görüşmede kendilerine birtakım istatistiki bilgiler de verildiğini söyledi. 
     Çömez, Irak'ta 100 bin sağlık personelinin görev yaptığı, 29 bin yatağın yarısının kullanılamadığını, 22 bin doktorun çalıştığını, sağlık hizmetlerinde kullanılan ekipmanın yüzde 15'nin yağmalanmış vaziyette olduğunu, mevcut yatakların ve cihazların da yüzde 50'sinden fazlasının kullanılamaz vaziyette olduğunu belirtti. 
     Çömez, ''Irak'taki sağlık sektörü felç durumda. En süratli rehabilite edilmesi gereken sektör, sağlık sektörü'' dedi. 
     AK Parti Trabzon Milletvekili Cevdet Erdöl de, iki toplumun daha mutlu olmasına vesile olmaktan ve sıkıntıda olan Irak halkına yardım etmekten mutlu olduklarını belirtti. 
     
</TEXT>
</DOC>
