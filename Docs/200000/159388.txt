<DOC>
<DOCNO> 159388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/spor/bnba.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA’ye yakın plan 
</HEADLINE>
<TEXT>
ÇEKİRGE ZIPLAYAMADI 
Detroit Pistons, Orlando ve Philadelphia serilerinde 3 - 1 geriye düşmesine rağmen galibiyete ulaşırken, New Jersey Nets duvarına toslayıp, 4 - 0’lık skorla havlu attı 
     METE AKTAŞ 

     "Ah Mehmet 1. maçta son saniyede o basketi atabilseydi, ah 2. maçta hakem son saniyede faulü çalsaydı, ah Chauncey Billups’ın sakatlığı olmasaydı, Detroit bu turu geçerdi" diyenler varsa, bir an önce bu düşüncelerini terketmelerini öneririm. Açık konuşursak, şampiyonluk için kenetlenmiş ve hedefe kilitlenmiş Nets karşısında Pistons’ın şansı olmadığı en başından gün gibi ortadaydı. Çekirge, 3 - 1 geriye düşülen Orlando ve Philadelphia serilerinde iki kez zıplamayı başardıysa da, konferans finalinde New Jersey Nets karşısında duvara toslayıp 4 - 0 yenilmekten kurtulamadı. Jason Kidd gibi gerçek bir lidere sahip olan New Jersey, Orlando ve Philadelphia’nın yapamadığını yapıp, Pistons’ın yumuşak karnı olan bölgelerine saldırarak, işini bitirdi. 
     
     Sorun belliydi 
     Detroit için serinin anahtarının, Jason Kidd’in organize ettiği hızlı hücumları minimuma indirgeyip, ribaundlarda ezilmemek olacağını söylemiştik. 4 maç sonunda oluşan rakamlara baktığımızda ise bu iki kategoride Pistons’ın hezimete uğradığını görüyoruz. İlk turda Orlando karşısında rakibinden maç başına 10.7 hızlı hücum sayısı yiyen Detroit, Nets serisinde potasında maç başına 23.5 hızlı hücum sayısı gördü. Nets’in 4 maçta attığı 94 hızlı hücum sayısına karşı Pistons sadece 15 sayı ile cevap verebildi. 
     Pistons’ın sezon boyunca ribaundlarda çektiği sıkıntı, Nets serisinde daha da belirginleşti. Nets 4 maçta ortalama 47.7 ribaund alırken, Pistons sadece 34.2 ribaundda kaldı. Ribaund sorununun ne kadar vahim olduğunu daha iyi vurgulamak için 1.92 boyundaki Nets point guardı Jason Kidd’in seride 10 ribaund ortalamasıyla oynayıp, Pistons’ın ribaund lideri Ben Wallace 17.3 dışındaki uzunları olan Cliff Robinson, Mehmet Okur ve Corliss Williamson’ın toplam ribaund ortalamalarının sadece 9.6 olduğunu belirtmek yeterli olacaktır. Ligin en iyi savunması olarak nitelendirilen Pistons’ın etkisiz savunmasına yine sezon başından beri sürekli belirttiğimiz kötü hücum organizasyonu eklenince hezimet kaçınılmaz oldu. 
     
     Destek nerde 
     Her ne kadar sağlıklı bir Chauncey Billups’la, Pistons’ın bu seriyi geçme şansı çok düşük olsa da, bu oyuncunun sakat sakat ligin en iyi point guardı karşısında mücadele etmek zorunda kalması Pistons için şüphesiz büyük dezavantajdı. Doğu yarı finali 1. maçında sol ayak bileğini burkan ve bu yüzden 3 maç kaçıran Billups, sakatlanana kadar oynadığı 8 play - off maçında 22.7 sayı ile oynarken, geri döndükten sonra sayı ortalaması 11.7’ye düştü. Nets serisinde ise bu ortalama 9.8’e kadar geriledi. Billups’ın formundaki düşüş yüzünden büyük yük doğal olarak Richard Hamilton’ın zayıf omuzlarına çöktü. Hamilton elinden geleni yapıp Nets karşısında 22.3 sayı ile oynasa da kendisine diğer oyunculardan yeterli destek çıkmadı. Rick Carlisle baskılara dayanamayıp hücumdaki kısırlığı çözmek için çok sevdiği Michael Curry’nin yerine genç Tayshaun Prince’i monte etti etmesine ama, bu kez de Prince beklentilerin altında kaldı ve seride ancak 5.3 sayı ortalaması tutturabildi. 
     
     Mehmet çekingendi 
     Ve tabii Mehmet Okur. Milli yıldızımız New Jersey’a karşı 4 maçta maç başına 19 dakika sahada kalıp 6.3 sayı 3.0 ribaund 1 blok ile oynadı. Detroit’teki oynanan ilk iki maçta 8.5 sayı 40 şut isabeti ile oynayan Memo, New Jersey’de ki 3 ve 4. maçta ise vasatın altında bir performans sergiledi 4 sayı, 18 şut isabeti . Savunmada gayretli, ancak hücumda çekingendi. 11 - 6 gibi yüksek bir 3 sayı isabetine rağmen özellikle 3 ve 4. maçlarda çok uygun anlarda üç sayı mesafesinden potaya bakmaya çekindi. Yine de genel olarak baktığımızda Mehmet Okur’un play - off’daki performansının bir çaylak oyuncu için oldukça başarılı olduğunu söylememiz gerekir. 
     Bu seride bir kez daha gördük ki, Mayıs ve Haziran aylarında maç kazanmasını bilen takımlar arasına girmek için hücumda da en az savunmada ki kadar başarılı bir takım olmak gerekiyor. Detroit’in bu yaz yapması gereken takımı gençleştirip yapılacak 1-2 takviye ile hücumdaki tıkanıklığı açmak olmalı. Yoksa Pistons Ocak ve şubat aylarında maç kazanıp Merkez Grubu şampiyonluğu gibi suni ve tatsız başarılarla tatmin olmaya devam eder. 
     
     New Jersey’den teselli 
     New Jersey Nets, Detroit Pistons’ı eleyen takım olurken, New Jersey ise Detroit’in geleceğe güvenle bakmasını sağlayan şehir oldu. Geçtiğimiz Perşembe akşamı Secaucus New Jersey’de düzenlenen 18. NBA Draft Kurası’nda Pistons, 22 Haziran’da düzenlenecek NBA Draft’ında 2. sıradaki oyuncu seçme hakkını elde ederek büyük bir fırsatı ele geçirdi. Pistons’ın seçeceği oyuncu ya 2.13 boyundaki 17 yaşındaki Sırbistan -Karadağlı pivot Darko Milicic ya da Syracuse Üniversitesi’ni 2003 NCAA şampiyonluğuna taşıyan 2.03 boyundaki forvet Carmelo Anthony olacak. Pistons’ın en büyük ihtiyacının 5 numara da olduğunu ve Pistons GM’i Joe Dumars’ın da Milicic’in yeteneklerine hayran olduğunu düşünürsek, genç pivotun büyük olasılıkla 2003 - 04 sezonunda Detroit forması giyeceğini söylemek yanlış olmaz. Peki Mehmet Okur, Milicic’in gelişinden nasıl etkilenir Bunu da daha sonra değerlendiririz. 
     
     HAFTANIN TAKIMI 
     Cleveland Cavaliers 
     Play - off'un uzağından bile geçemeyen, ligin en kötü takımı olan Cleveland Cavaliers nasıl oluyor da haftanın takımı oluyor diyeceksiniz. Yanıtı çok basit. Çünkü Cavaliers, geçtiğimiz hafta çekilen NBA Draft kurasında 1. sıradan oyuncu seçme hakkını elde etti. Böylece Cavaliers, Magic Johnson ve Kobe Bryant'ın basketbol yeteneklerine sahip olduğu söylenen ve daha tek bir NBA maçı oynamadan efsane statüsü kazanmış olan 18 yaşında ve 2.03 boyundaki LeBron James'i 22 Haziran'daki NBA Draftı'nda seçme şansını elde etti. Kimbilir bakarsınız ileride Cavaliers'a sadece "haftanın takımı" değil "yüzyılın takımı" ünvanını da veririz 
     
     HAFTANIN OYUNCUSU 
     Jason Kidd New Jersey Nets 
     New Jersey Nets point guardı Jason Kidd, Magic Johnson'dan bu yana lige gelmiş en "dominant" point guard olduğunu Detroit serisindeki performansıyla herkese kanıtladı. Geçen yıl şampiyonluğu Lakers'a kaptıran Kidd, bu sene ne yapıp edip hedefine ulaşmak istiyor. All - Star oyuncu geçtiğimiz hafta 30 sayı 50 şut isabeti 12 ribaund 6.5 asist 3 top çalma ile oynadı ve haftanın oyuncusu oldu. 
     
     HAFTANIN OLAYI 
     1 - Cleveland Cavaliers'ın NBA Draft kurasında 1.seçme hakkını kazanması. 
     2 - Houston Rockets coachu Rudy Tomjanovich'in sağlık nedenlerinden ötürü, Philadelphia coachu Larry Brown'ın ise "değişikliğe ihtiyaç duyması" yüzünden görevlerinden ayrılmaları. 
     
     NE DEDiN, NE DEDiN 
     "Bay Gund bundan sonra istediği zaman arabasıyla salona gidip, LeBron James'in basketbolunu izleyebilecek." 2003 NBA Draft kurasını canlı olarak yayınlayan ABC televizyonunun sunucusu Mike Tirico, draftta LeBron James'i seçmesi garanti olan Cleveland'ın sahibi Gordon Gund için söyledikleri. Galiba birileri Tirico'ya Gordon Gund'ın 30 yıl önce her iki gözünün de "görme yeteneğini kaybettiğini" hatırlatmayı unutmuş 
     

</TEXT>
</DOC>
