<DOC>
<DOCNO> 150420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sondun20.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ''Türkiye AB'nin politikalarında kilit rol oynayabilir'' 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, eşsiz bir coğrafi konuma sahip olan Türkiye'nin, AB'nin yeni komşuluk politikasında kilit rol oynayabileceğini söyledi. 
     Gül, Avrupa Konferansı toplantısında yaptığı konuşmada, Konferansın geniş bir foruma dönüşmesinden memnuniyet duyduğunu belirtti ve konferansın aynı değerleri paylaşan Avrupa halklarını biraraya getiren bir platforma dönüştüğünü kaydetti. 
     Genişlemenin Avrupa'da bölünme çizgilerinin ortadan kaldırılmasına yönelik önemli bir adım olduğunu ifade eden Gül, bu hareketin aynı zamanda AB'ye sorumluluklar da yüklediğini belirtti. 
     Gül, ''AB, genişlemeyle birlikte komşuları arasında güven bağı yaratacak bir vizyonla hareket etmeli'' diye konuştu. 
     Gül, Birliğin halen tüm komşularıyla iyi ilişkileri bulunduğunu kaydederek, Türkiye'nin coğrafi konumuyla yeni komşuluk ilişkilerinde kilit rol oynayarak AB'ye katkıda bulunabileceğini söyledi. 
     Türkiye'nin hem AB adaylığı hem de AB'nin komşularıyla tarihi, coğrafi ve kültürel nedenlerden kaynaklanan bağları bulunduğunu ifade eden Gül, Türkiye'nin daha geniş bir Avrupa'nın istikrar, refah ve güvenliğine katkıda bulunmaya kararlı olduğunu belirtti. 
     Gül, Kuzey Irak'ta ''fırsattan istifade tavrı içine girip bazı oldu bittilerle hareket edilmesine Türkiye'nin müsaade etmeyeceğini'' söyledi. 
     Avrupa Konferansı'na katılmak üzere dün Atina'ya gelen Gül, havaalanına hareketinden önce Türkiye'nin Atina Büyükelçiliği'nde ağırladığı gazetecilerin sorularını yanıtladı. 
     Gül, Irak Kürdistan Demokrat Partisi IKDP lideri Mesud Barzani'nin son dönemde yaptığı açıklamaların hatırlatılması üzerine, şu anda herkesin Irak'ın bir an önce yeniden düzene kavuşması konusuna dikkat etmesi gerektiğini söyledi. 
     Irak'ın toprak bütünlüğünü zedelemeden Irak'taki tüm unsurların temsil edileceği düzenin kurulması gerektiğine işaret eden Gül, ''Kim üstünlük sağlamaya kalkarsa bu istikrar değil, tam tersini getirir'' diye konuştu. 
     Bölgenin en büyük ülkesinin Türkiye olduğunu ve Türkiye'nin bugüne kadar bölge için sürdürdüğü hassasiyeti bundan sonra da devam ettireceğini ifade eden Gül, ''bir oldu bitti, böyle fırsattan istifade tavrı içine girilirse bunu kabul etmeyeceğimizi herkes biliyor. Türkiye'nin Kuzey Irak'taki soğukkanlı ve dikkatli davranışı da dünya tarafından takdir ediliyor'' dedi. 
     Irak'taki yaralıların Türkiye'ye getirilip tedavi edilmeleri konusuna büyük önem verdiklerine işaret eden Gül, hastaların karayoluyla getirilmelerinin zor olduğunu ve havaalanlarına hala uçakların inmesinin mümkün olmadığını belirtti. 
     -GÜL-POWELL GÖRÜŞMESİ- Gül, ABD'nin Irak'ta kurulacak çok uluslu bir güç için Türkiye'den asker talep ettiği yönündeki haberlerin hatırlatılması üzerine, kendilerine böyle bir talebin ulaşmadığını belirterek, ''Böyle bir şey söz konusu olursa değerlendireceğiz'' dedi. 
     Türkiye-AB Ortaklık Konseyi toplantıları için iki gün önce Lüksemburg'dayken ABD Dışişleri Bakanı Colin Powell'ın kendisini aradığını belirten Gül, bu görüşmede Powell'ın kendisinden herhangi bir asker talebinde bulunmadığını belirtti. 
     Powell'ın kendisine Ankara ziyaretinin ardından Washington'da oluşan olumlu havadan ve Türkiye'nin insani yardım alanındaki çalışmalarından duyduğu memnuniyetten söz ettiğini kaydeden Gül, kendisinin de Powell'a Türkiye'nin Musul ve Kerkük ile ilgili hassasiyetlerini bir kez daha aktarma fırsatı bulduğunu söyledi. 
     





</TEXT>
</DOC>
