<DOC>
<DOCNO> 158019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/soneko14.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Özilhan 5. gözden geçirmenin eksiksiz tamamlanması önemli 
</HEADLINE>
<TEXT>

     Türk Sanayici ve İşadamları Derneği TÜSİAD Yönetim Kurulu Başkanı Tuncay Özilhan, IMF'nin gerçekleştireceği 5. gözden geçirmenin eksiksiz tamamlanmasının hem 59. hükümet için önemli siyasi irade göstergesi olacağını hem de makro ekonomik dengeler açısından son derece mukavemetli bir zemin oluşturacağını bildirdi. 
     Özilhan, TÜSİAD tarafından Ankara Hilton Oteli'nde düzenlenen ''Bağımsız Düzenleyici Kurumlar'' konulu seminerde yaptığı konuşmada, Türkiye'deki bağımsız düzenleyici kurulların oluşumu stratejik ve bütüncül bir yaklaşım içerisinde gerçekleşmediğinden, bu kurumların görevleri, yetkileri, idari yapılanmaları, bağımsızlık ve hesap verilebilirlik konularında yoğun tartışmalar yaşandığını ifade etti. 
     Yanlızcı son aylarda yaşanan bazı gelişmelerin bile bağımsız düzenleyici kuruluşların bağımsızlıklarını azaltmadan, kuruluşları, yapılanmaları, yetkileri ve işleyişleri hususunda bazı standartlar geliştirmenin, önemli önceliğini gösterdiğini anlatan Özilhan, ''Bu konularda gerekli standart düzenlemeler yapılmaz ise zaten parçalı ve dağınık bir yapı içinde olan bağımsız düzenleyici kurumlar sistemi mevcut ve muhtemel parçalı düzenlemeler ile daha da bozulacak ve bağımsız düzenleyici kurumlar, kendilerinden beklenen işlevleri hakkıyla yerine getiremiyeceklerdir'' diye konuştu. 
     
     ''KURULLAR, ÖNEMLİ KATKI SAĞLAYABİLİR'' 

     Ulusal programdaki taahhütler çerçevesinde, çeşitli sektörlerini AB direktiflerini uygun olarak dönüştürmek zorunda olan Türkiye'nin, AB süreçinden kopmak istemiyorsa, bağımsız düzenleyici kurullar üzerinde önemle durmak zorunda olduğunu vurgulayan Özilhan, ''AB'ye uyum süreci bir tarafa, eğer doğru bir şekilde tasarlanır ve işletilirlerse, bağımsız düzenleyici kurullar, ciddi bir reform ihtiyacında olan Türkiye kamu yönetiminin modern ve yönetişim nosyonlarını içselleştirmesine önemli katkısı olabilecek yapılardır'' dedi. 
     Bu tür kurumların kuruluş amaçlarını yerine getirebilmesi için, hukukun üstünlüğü ilkesinin yerleşmiş olması ve yargı sisteminin iyi çalışıyor olması gerektiğine işaret eden Özilhan, yargı reformunun gerçekleştirilmesinin, bu kurumların başarıyla çalışmaları için önem arzettiğini vurguladı. 
     Devletin düzenleyici rolü ve kapasitesi, anlamı ve önemi konusunda ortak bir anlayış oluşturması gerektiğini belirten Özilhan, bu kapsamda bağımsız düzenleyici kurulların bağımsızlığının niteliği ve ölçüsü konusunda, anlayış birliğine varılması gerektiğini vurguladı. 
     Siyaset, bürokrasi ve özel çıkar gruplarının baskısına direnebilmeleri ve bunlardan etkilenmemeleri için, bu kurumların da bağımsızlığın sorumluluğunu yerine getirmesi gerektiğini anlatan Özilhan, ''Bağımsız düzenleyici kurullar, siyasi iktidarların kısa vadeli ve popilist politikalarından etkilenmeden, faaliyet alanlarında bağımsız bir şekilde kararlarını alabilmelidirler'' diye konuştu. 
     
     IMF İLE İLİŞKİLER 

     Bu arada önümüzdeki günlerde başlayacak IMF anlaşmasının 5. gözden geçirme sürecine değinen Özilhan, Niyet Mektubu'nun programın amacını tarif ederken, ''istikrarlı bir makro ekonomik ortam sağlayarak temel yapısal reformlar uygulayarak, Türkiye'nin kalkınma potansiyelini harekete geçirmektir'' ifadesine yer verildiğini, aynı zamanda reform programının kuvvetlendirilerek uygulamasında kararlı olunduğunun belirtildiğini anlatan Özilhan, bu çerçeve içerisinde hükümetin iradesini hayata geçirmesini beklediklerini belirtti. 
     5. gözden geçirme sürecinin, AK Parti hükümetleri döneminde tespiti yapılmış ve Irak sorunu gibi problemlerin olmadığı bir dönemde taahhüt altına alındığını kaydeden Özilhan, şöyle devam etti 
     ''Bu nedenle 5. gözden geçirmenin eksiksiz tamamlanması hem 59. hükümet için önemlidir, siyasi irade göstergesi olacak. Hem de makro ekonomik dengeler açısından son derece mukavemetli bir zemin oluşturacaktır. Bu şansı çok dikkatli kullanmalıyız ve en ufak bir şüpheye mahal vermeyecek şekilde koşulları tamamlamalıyız.'' 
     
     ''İKİ AÇIDAN TÜRKİYE'YE FAYDASI VAR'' 

     Bu irade gerçekleştiği takdirde, özellikle iki açıdan Türkiye'ye çok büyük fayda getireceğini anlatan Özilhan, öncelikle ''mali piyasalarda güvenin pekişeceğini, reel faizlerin hızla düşmesi ile birlikte kamu maliyesinin rahatlayacağını'' vurguladı. 
     İkinci olarak ise ''Türkiye'de sürdürülebilir büyümeyi sağlayacak yapısal reformların yolunun açılacağını, piyasa ekonomisinin kurumsallaşması, kamu maliyesi ve kamu yönetimi gibi reformların hayata geçirilmesi için toplumsal moralin elde edileceğini'' kaydetti. 
     5. gözden geçirme çerçevesinde ''faiz dışı fazla, vergi reformu, atıl istihdam, harcama yönetimi reformu, kamu ihale yasasının mevcut şekliyle uygulanması ve sosyal güvenlik kuruluşlarının etkin çalışabilmesi için gerekli idari düzenlemeler'' konularına dikkatle eğilinmesi gerektiğini vurgulayan Özilhan, ''Kamu borç yönetimini yakından ilgilendiren mali sektör reformunun da, hem şirketlere hem bankalara yönelik olan yasal düzenlemeleri hızla hayata geçirilmelidir. Bu alanlarda ortaya çıkan gecikmenin telafi edilebilmesi için, hükümetimizin Temmuz ayında Meclis'i çalıştırma yaklaşımı bizi memnun etmiştir'' diye konuştu. 
     
</TEXT>
</DOC>
