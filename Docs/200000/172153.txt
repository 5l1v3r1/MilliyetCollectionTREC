<DOC>
<DOCNO> 172153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/sonspo06.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hidayet meydan okudu Bildiğim gibi oynamaya devam edeceğim 
</HEADLINE>
<TEXT>

     A Milli Basketbol Takımı'nın NBA patentli oyuncusu Hidayet Türkoğlu, kendisine yönelik yapılan eleştirilerin önemli olmadığını belirterek, ''Her zaman eleştirilere açığım, ama basketbolu kendi bildiğim gibi oynamaya devam edeceğim'' dedi. 
     Hidayet, olumlu eleştirileri her zaman dikkate aldığını vurgulayarak, ''Ancak kişiliğime yönelik eleştirileri önemsemiyorum. Bu konuda eleştiriler olsa da basketbol anlayışımı değiştirmem. Karakter olarak ve oyun anlayışı bakımından bazı şeyleri kafamda oturtmuş biriyim. Ne yapmam gerektiğini gayet iyi biliyorum'' diye konuştu. 
     Dünya Şampiyonası'nda bireysel oynadığı yönünde yapılan eleştirilere de yanıt veren Hidayet, ''Dünya Şampiyonası'nda da elimden geleni yaptım. İyi bir performans ortaya koyduğumu düşünüyorum. Avrupa Şampiyonası'nda da aynı şekilde oynamayı amaçlıyorum'' dedi. 
     
     TAKIMDA LİDERLİK KAVGASI YOK 

     Milli takımda liderlik kavgası olduğu yönünde iddiaları yanıtlayan Hidayet Türkoğlu, ''Takımda liderlik kavgası yaşanmıyor. Takımın lideri antrenörümüz Aydın Örs'tür. Saha içinde de kim oyun kurucu pozisyonunda oynuyorsa, o takımın lideridir'' şeklinde konuştu. 
     Yaptıkları çeşitli mücadeleler boyunca böyle bir sıkıntı yaşamadıklarını kaydeden Hidayet, şunları söyledi 
     ''Dünya Şampiyonası'nda da böyle bir durum yaşanmadı. Ben liderim , O lider diye birşey yok. Takımda oyun kurucu bizim liderimizdir. Şampiyonada benim performansım tabiki takım için önemli. Ama hedeflerimize takım olarak ulaşabiliriz.'' 
     
     NBA'DE NE YAPACAĞIMI BİLİYORUM 

     Milli oyuncu, NBA'deki yeni takımı San Antonio Spurs'a transfer olmaktan dolayı da mutlu olduğunu ve profesyonel bir oyuncu olarak burada neler yapması gerektiğini bildiğini söyledi. 
     Geçen sezon Sacremento Kings forması altında istediği süreleri alamadığını dile getiren Hidayet, yeni takımında başarılı olmaya çalışacağını sözlerine ekledi. 
     
</TEXT>
</DOC>
