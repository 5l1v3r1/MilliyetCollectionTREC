<DOC>
<DOCNO> 197223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/yazar/kohen.html </URL>
<DATE> 2003/11/22/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Terörizmin 'mantığı'... 
</HEADLINE>
<TEXT>

   
   TERÖRİZMİN kendine göre inançları, amaçları, planları, yöntemleri, organizasyonu, teknolojisi var. Peki, "mantığı" var mı 
   Konuya tamamen akılcı biçimde - yani mantıkla - yaklaşanlara göre yok... 
   Masum insanların hayatını söndüren ve halk kitlelerinin lanetini üstüne çeken terörizmi, mantıkla izah etmek mümkün değil. 
   Örneğin Türkiye'ye karşı yönelen son terör eylemlerini ele alalım. Bunun küresel terörizmin, yerel unsurların aktif katılımı ile yürüttüğü bir "yeni savaş" olduğu varsayımından hareket ettiğimizde, önümüze normal olarak iki hedef ortaya çıkıyor Ön plandaki hedef, sinagoglar, İngiliz Başkonsolosluğu, İngiliz sermayeli banka... İkinci ve belki de asıl hedef, Türkiye'nin iç yapısı, düzeni, dış politikası... 
   Bu tür saldırıları gerçekleştirenler ve onları yönlendirenler, herhalde bu yoldan hedeflerine ulaşabileceklerini hesaplıyorlardır. Ama yaşanan olaylar ne kadar korkutucu ve sarsıcı olursa olsun toplumun tepkileri ve yöneticilerin kararlılığı, çoğu zaman terörizmin bu hesaplarını daha uzun vadede de olsa yanlış çıkartıyor. Yani son analizde terörizm ters tepiyor. 
   
   O halde terörizm, bu kadar mantıktan yoksun mu 
   Terörizmi esas besleyen mantıktan çok, birtakım duygular ve inançlardır. 
   Son zamanlarda çok kullanılan bir argüman şudur "El Kaide" ve benzeri örgütlerin ve de Bin Ladin gibi elebaşılarının ortaya çıkmasında, çeşitli siyasal, sosyal nedenler var Küreselleşme hareketleri, kapitalizmin hükmetmesi, ABD'nin Afganistan'ı, Irak'ı işgal etmesi, Arap ülkelerindeki hanedanların keyfi yönetimleri, İsrail'in Filistin halkını ezmesi gibi faktörler, artık bu düzenin değişmesi gerektiğine inananları eyleme zorluyor... 
   Kuşkusuz bu sorunların çözümlenmesi ve daha adil bir dünya düzeninin kurulması arzusunda "mantık" var. Ancak aynı mantığı, terörizmin uyguladığı yöntemlerde ve empoze etmeye kalkıştığı şartlarda bulmak mümkün değil. 
   Çoğu zaman teröristlerin birikmiş öfke ve kinlerini boşaltmak ve intikam almak için eyleme geçtikleri de unutulmamalıdır... 
   
   İSTANBUL'daki son saldırıların küresel terörizmin bir parçası olduğu noktasından hareket edersek, elbet bütün bu gerçekleri dikkate almalıyız. Ama çok önemli olan nokta, bu hususların - sanki haklılığını gösterircesine - bir "gerekçe" olarak gösterilmemesi gerektiğidir. 
   Türkiye'nin laik düzeni, ABD ve diğer ülkelerle ilişkileri ve dış meselelerdeki tutumu, bazı çevrelerin inanç veya düşüncelerine ters düşebilir. Bunlar tartışılabilir. Ama bu faktörleri intihar saldırılarının - yani düpedüz terörizmin - nedenleri olarak sayıp "gerekçelendirmek", son derece yanlış ve tehlikelidir. 
   Zaman, hiçbir mantığa ve vicdana sığmayan terörizme gerekçe arayıp gereksiz münakaşa ve ayrılıklara yol açmak değil, bu belaya son vermenin yollarını el ele vererek bulmak zamanıdır... 
   
      
   
</TEXT>
</DOC>
