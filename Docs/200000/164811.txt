<DOC>
<DOCNO> 164811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/ekonomi/eko03.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ciner ve Bilgin’e yatırımcı protestosu 
</HEADLINE>
<TEXT>

     GÜRKAN AKGÜNEŞ İstanbul 

     Etibank’a el konulmasıyla birlikte İstanbul Menkul Kıymetler Borsası’nda işleme kapatılan Sabah Yayıncılık, Medya Holding ve Sabah Pazarlama’nın hisse senetleri elinde bulunan bir grup küçük yatırımcı, dün Sabah Gazetesi önüne gelerek Dinç Bilgin ve Turgay Ciner hakkında pankart açıp basın açıklaması yaptı. 
     Ellerinde, Küçük yatırımcı sahipsiz’, SPK uyuma, yatırımcıya sahip çık’ ve Hortumcu Dinç Bilgin, işbirlikçi Ciner’ yazılı dövizler taşıyan beş kişi, Beşiktaş Balmumcu’daki Sabah Gazetesi binasına geldi. Burada grup adına basın açıklaması yapan Nedim Işık, hortumlanan Etibank yüzünden sadece devlet değil 38 bin 189 küçük yatırımcının da mağdur olduğunu belirterek, "Bu mağdur kitlesi 3 yıldır, Dinç Bilgin ve Turgay Ciner’den Etibank için devlete söz verdikleri ödeme planını açıklamalarını bekliyor" dedi. 
     Işık açıklamasına şöyle devam etti "Sabah Yayıncılık, Medya Holding ve Sabah Pazarlama’nın mağdur hissedarları devletin ve sorumlu bürokratların tüm olanlara nasıl göz yumduklarını merak ediyor. Devletin gözü önünde, hacizli şirketler yok pahasına Merkez Yayıncılık’a kiralanıyor. Baklava çalanlar hapiste yatarken alenen götürenler el üstünde tutuluyor. Protesto eylemlerimiz düzenli aralıklarla devam edecek." 
     

</TEXT>
</DOC>
