<DOC>
<DOCNO> 160542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/soneko23.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF, 2002 yılı faaliyet raporunu açıkladı... 
</HEADLINE>
<TEXT>

     Tasarruf Mevduatı Sigorta Fonu TMSF , Türkiye ekonomisinde sürekli ve istikrarlı büyümenin sağlanması ve korunması açısından en önemli faktör olma özelliğini taşıyan tasarrufun artırılması ve yatırıma dönüştürülmesinin ön şartlarından birinin, güvenli bir bankacılık sistemi olduğunu bildirdi. 
     TMSF'nin 2002 yılına ilişkin Faaliyet Raporu yayınlandı. Raporda, banka kaynakları içinde mevduatın ve toplam kaynaklar içinde de tasarruf mevduatının sahip olduğu ağırlık nedeniyle, tasarruf mevduatının bankacılık sistemi içerisinde kalmasının büyük önem taşıdığı belirtildi. 
     Raporda, mevduatın sigortalanmasının, birikim sahiplerinin bankacılık sistemine güvenlerini sağlayarak ve artırarak, tasarrufların sistem dışında kalmasını ya da sistem dışına çıkmasını önlemek gibi bir işlevi yerine getirdiği kaydedildi. 
     Tasarrufların mevduat güvencesi altında olmasının, birikim sahiplerinin fon arzını artırmak yoluyla, makro ekonomik dengeler üzerinde de olumlu etkiler yaratacağı bildirilen raporda, mevduat sigortası uygulamasının, bankacılık sistemini, tasarruf sahiplerinin fonlarını herhangi bir bankadan toplu halde ve ani olarak çekmeleri durumunda ortaya çıkacak bunalımlardan korumak suretiyle, muhtemel sistemik krizlerin de önlenmesi amacına hizmet ettiği kaydedildi Bankalar üzerinde artan denetim ve gözetimlere karşın, sistem içinde bazı bankaların yükümlülüklerini karşılayamaz duruma düşmelerini tamamen engellemenin mümkün olamadığı belirtilen raporda, mevduat sigortası uygulamasının günümüzde mevduatın korunması konusunda oluşturulan kurumların en gelişmişi olduğu ifade edildi. 
     Bankacılık sisteminin katkıları ile oluşturulan sigorta fonlarının sistematik boyuttaki bankacılık krizlerinin yarattığı tahribatı karşılamasının beklenmemesi gerektiği kaydedilen raporda, bu kapsamda Türkiye ekonomisi için hayati öneme sahip bankacılık sisteminin istikrarının temini amacıyla TMSF'nin kurulduğu hatırlatıldı. 
     
     DİBS YÖNTEMİ 
     Raporda, Türkiye bankacılık sisteminde 1994 yılında yaşanan sorunların TMSF'nin birikimleri üzerinde yarattığı tahribat tam anlamıyla giderilemeden, 1998 ve müteakip yıllarda yaşanan krizler sonucu TMSF'ye devredilen bankaların rehabilite edilmesi, satılması veya tasfiyesi için ihtiyaç duyulan kaynakların temelde Hazine Müsteşarlığı'ndan ikrazen Devlet İç Borçlanma Senedi DİBS temini yoluyla karşılandığı hatırlatıldı. 
     TMSF tarafından bu süreçte devralınan bankaların devralındıkları tarihler itibariyle toplam aktiflerinin bankacılık sektörünün toplam aktiflerinin yaklaşık yüzde 25'ni oluşturduğu dikkate alındığında, sistemik bir sektör sorununun Fon'un imkanları ile karşılanamayacağının açıkça görüldüğü belirtilen raporda, şöyle denildi 
     ''Nitekim, bu dönemde TMSF tarafından devralınan bankaların satış veya tasfiyesinin çabuklaştırılması amacıyla, devralınan bankaların sabit kıymetleri, iştirak ve bağlı ortaklıklarının önemli bir bölümü ile takibe intikal etmiş alacakları TMSF tarafından devralınmak zorunda kalınmış, bu suretle TMSF asli görevi olan tasarruf mevduatının sigortalanması işlevinden çok farklı konularda, sabit kıymet satışı ve alacak takibi alanlarında işlemler gerçekleştirmeye başlamıştır.'' 
     
     ALACAK TAKİBİ 
     Raporda, esas işlevi bankalardaki mevduatları sigorta etmek olan TMSF'nin bankacılık sektörünün yeniden yapılandırılması esnasında önemli bir tecrübeye sahip olmadığı bir alan olan alacakların takip ve tasfiyesi hususunda önemli görevler üstlendiği belirtildi. 
     Bu görevlerin en iyi şekilde yerine getirilmesine yönelik olarak Fon'un yasal boşlukların giderilmesi ve takip hukukunun etkin bir şekilde işletilmesi için gerekli tedbirleri almaya başladığı kaydedilen raporda, TMSF'nin kamu alacağı niteliğine dönüşen alacaklarının tahsili için önemli gayret sarf ettiği belirtildi. 
     Raporda, ''Ancak, gerek takip mevzuatının bankalarca kullandırılan kredilerin tahsili hususundaki yetersizlikleri, gerekse TMSF'nin sınırlı sayıda personel ve kaynakla üstlendiği büyük sorunlar, bugüne kadar yapılan tahsilatların arzulanan düzeye erişmesini engellemiştir'' denildi. 
     Yaşanan hukuki problemlerin bertaraf edilmesi yönünde TMSF'nin yetkili merciiler nezdinde gerekli girişimlerde bulunduğu, bu suretle ve alacak takibinin etkinleştirilmesi yönünde alınan tedbirlerle kamu zararının asgariye indirilmesi yönünde çalışmalarda önemli gelişmeler kaydedildiği belirtilen raporda, bu süreç dahilinde, TMSF bilançosu bir sigorta kuruluşunun bilançosuna göre önemli değişikliklere uğradığı ve varlıklarla yükümlülüklerini teknik olarak karşılayamaz duruma geldiği belirtildi. 
     Ancak, TMSF'nin üstlendiği tasarruf mevduatının sigortalanması görevi karşısında, yasa koyucu Hazine tarafından Fon'a ikrazen verilen DİBS'den kaynaklanan TMSF borcunun tasfiyesi hususunda Bakanlar Kurulunu yetkili kıldığı bildirilen raporda, makul bir süre dahilinde TMSF'nin asli işlevine, sağlıklı bir bilanço yapısı ile dönebilmesine imkan sağlayan hukuki alt yapıyı kurmuş bulunduğu kaydedildi. 
     Raporda, şöyle denildi 
     ''TMSF'nin bankacılık sektörünün yeniden yapılandırılmasına ilişkin giderlerden oluşan borcunun, bu kapsamda edinilen varlıkların satışı ve devralınan alacakların tahsili suretiyle edineceği gelirlerinin Hazine'ye aktarılması kaydıyla tasfiye edilmesine yönelik hazırladığı teklif Hükümete ve Hazine'ye iletildi. 
     TMSF faaliyetlerinin sağlıklı bir şekilde takip edilebilmesi, TMSF'nin performansının daha iyi ölçülebilmesi ve en önemlisi tasarruf mevduatına sınırlı garanti uygulamasına geçişle birlikte TMSF tarafından sağlanan sigorta güvencesine olan inancın sağlanabilmesi için TMSF'nin Hazine'ye olan ikraz borcunun kamu zararını asgariye indirecek şekilde tasfiye edilmesi için çalışmalara devam edilmektedir.'' Raporda, bankacılık sektörünün yeniden yapılandırılmasına paralel olarak TMSF'nin, hiç arzulanmasa da olası sorunlara karşı hazır durumda bulunmak için gerekli çalışmalarını büyük ölçüde tamamladığı belirtilerek, ''Geçmişten aldığı dersleri gelecekte en iyi şekilde kullanabilmek bakımından kurumsallaşmaya büyük önem verildi'' ifadelerine yer verildi. 
     
</TEXT>
</DOC>
