<DOC>
<DOCNO> 150259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sonspo29.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Volkan Eşinden azar işiten taraftarlar bize küfür ediyor... 
</HEADLINE>
<TEXT>

     Galatasaraylı bazı futbolcular, İhlas Koleji'nin düzenlediği ''Sporda Şiddet'' konulu panele katıldılar. 
     Okulun Yenibosna'daki binasında gerçekleştirilen panelde futbolculardan Hakan Ünsal, Volkan Arslan ve genç Sedat, sporda şiddet ve kötü tezahüratlar hakkında düşüncelerini açıklarken, öğrencilerin sorularını da yanıtladı. 
     Hakan Ünsal, son yıllarda taraftarlar arasında yaşanan olayların kendilerini olumsuz etkilediğini belirterek, ''Bunların tedbirlerini yetkililer en sert şekilde almalıdır. Şu ana kadar bir ölüm olayı olmadı, ama gidişat çok kötü. Bu olaylar bizi de olumsuz olarak etkiliyor'' dedi. 
     Maçlarda taraftarların küfürlü tezahürat yapmalarını istemediklerini de anlatan Hakan, bunun futbollarını olumsuz etkilediğini, taraftarlardan sadece Avrupa kulüplerinin seyircileri gibi, takımlarına destek vermelerini istedi. 
     
     MALATYASPOR MAÇINDAKİ OLAY 
     Hakan, bir öğrencinin, ''Sana yapılan faullerden sonra rakibine yumruk atıyorsun, bu geçmişte yaşadığın önemli sakatlıklardan mı kaynaklanıyor'' sorusunu şöyle yanıtladı 
     ''Zannediyorum ki Malatyaspor maçında Duro ile yaşananları anlatıyorsunuz. Orada bana yaptığı müdahalede çok korktum. Yaptığımın doğru olduğunu söylemiyorum, affedilir yanı yok. Ancak, sakatlıktan korktuğum da doğru.'' 
     
     ''EŞİNDEN AZAR İŞİTEN BİZE KÜFÜR EDİYOR'' 
     Sarı-kırmızılıların son haftalardaki formda oyuncusu Volkan Arslan ise kötü tezahüratlara ilginç bir yorumda bulunarak, ''Eşinden azar işiten erkekler bize küfür ediyor'' dedi. 
     Taraftarların kötü tezahüratlarından olumsuz etkilendiklerini kaydeden Volkan, medyanın yaptığı haberlerin de üzerlerinde baskı yarattığını söyledi. 
     Volkan, bir öğrencinin, ''Neden gol attıktan sonra şortunu yukarı çekiyorsun'' sorusu üzerine de ''Diyarbakırspor maçında gol attıktan sonra şortumu çektim. Daha sonra takım arkadaşlarım hafta boyunca bununla alay ettiler. Altay maçında da gol atmam halinde hep birlikte böyle yapma kararı aldık'' diye konuştu. 
     Volkan, futbol hayatında hiçbir futbolcuyu kendisine örnek almadığını, ancak Türk futboluna katkıları nedeniyle Hagi'ye saygı duyduğunu dile getirdi. 
     Genç futbolcu Sedat da Galatasaray altyapısından yetiştiğini ve uzun yıllar kulübüne hizmet verip, başarılı olduktan sonra Avrupa'ya transfer olmayı istediğini anlattı. 
     





</TEXT>
</DOC>
