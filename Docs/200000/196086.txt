<DOC>
<DOCNO> 196086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sondun29.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Harry Potter'ın dünya satışı 250 milyona ulaştı .. 
</HEADLINE>
<TEXT>

     J.K Rowling'in yarattığı dünyanın en ünlü kitap kahramanı, büyücü Harry Potter'ın maceraları, 250 milyon satışa ulaşarak yeni bir rekor kırdı. 
     Kitapların yazarı Rowling'in temsilcisi Christopher Little, aralarında antik Yunancanın da bulunduğu 60 dile çevrilerek, 200'ün üzerinde ülkede yayınlanan Harry Potter serisinin şimdiye kadar yayınlanan 5 kitabının dünya çapındaki satışının 250 milyon kopyaya ulaştığını söyledi. 
     Little, ''Rowling'in kitapları çocukların kitap okuma heveslerini artırmada devrim yaparak, yeni kuşak çocuk kitabı yazarları için yol açtı'' dedi. 
     Harry Potter hayranlarına, J.K Rowling'in genç büyücünün yeni macerasını anlatacağı 6. kitap üzerinde çalışmaya başladığını müjdeleyen Little, 6. cildin piyasaya çıkacağı tarihin henüz belli olmadığını belirtti. 
     Serinin Haziran'da piyasaya çıkan 5. kitabı ''Harry Potter ve Zümrüdü Anka Yoldaşlığı'', ilk gün sadece İngiltere'de 1.78 milyon satmıştı. 
     Yazar Rowling, bir Edinburg kafesinde yazmaya başladığı kitapları sayesinde multi-milyoner olarak dünyanın en çok kazanan yazarı haline geldi. 
     Son kitabındaki tek sözcüğün yazara 388 pound kazandıracağını hesaplayan Sunday Times gazetesi ise son yıllardaki kazancı 125 milyon pound olan yazarın ''para makinesi''ne benzediği ve tarihteki ilk trilyoner yazar olabileceği yorumunu yaptı. 
     
</TEXT>
</DOC>
