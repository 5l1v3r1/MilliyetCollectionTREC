<DOC>
<DOCNO> 193941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/yazar/altan.html </URL>
<DATE> 2003/11/07/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Kazığı atanlar ve yiyenler... 
</HEADLINE>
<TEXT>

   
   Saat sabahın 7'si... Hava sisli puslu ve yağmurlu... Isı dışarıda 15 derece... Galatasaray da, Atina'da Olympiakos'a 3 - 0 yenildi. 
   AB ise, Türkiye'nin üyelik müzakerelerinin başlayabilmesi doğrultusundaki çabalarını değerlendiren İlerleme Raporu'nda, yasalardaki değişikliklerin, uygulamalara pek yansımadığını belirtti ve önemli bir noktaya çekti dikkati 
   "Kıbrıs'ta çözüm konusunda gelecek yıla kadar ilerleme sağlanamaması, Türkiye'nin görüşmelere başlama umudu için ciddi bir engel teşkil edebilir." 
   Bir de bunlara, Türkiye'deki rüşvet, vurgun, yolsuzlukların vardığı boyutları eklerseniz... 
   Ne yapacağız, enseyi mi karartacağız yani 
   
   Önce arınmak gerekir yerel ve güncel koşullanmalardan... Çünkü bu koşullanmalardan kendilerine olağanüstü yararlar sağlayanların kesimi ile aynı koşullanmalardan ötürü yaşamları pesperişan olmuşların kesimi - AB'nin de kibarcı işaret ettiği gibi - birbirinden uçurumlarla ayrılmış durumda... 
   
   Örnek mi 
   Hazine'den geçinenlerin üst kesimine bakın, bir kullandıkları resmi arabalara, uçaklara, kırmızı halılara bir de, daha ilk kar yağışında Erzurum ve çevresinde yolları kapanan ve dış dünya ile ilişkisi kesilen 1000 köye ve oralarda yaşayanlara... 
   Kimbilir kaç yüzyıldan bu yana, hep böyle bu... 
   
   Önce arınmak, yerel ve güncel koşullanmalardan... 
   Nasıl mı 
   Yüz yıl sonraki gazete manşetleri, bugünkülere benzeyecek mi 
   Elbette hayır. 
   
   Ya peki, yüz yıl önceki daha doğrusu II. Abdülhamit'in tahta çıktığı 1876 yılındaki gazete manşetleri nasıldı acaba 
   Acaba o zaman da bir Kıbrıs sorunu var mıydı 
   
   Evet, o zaman da yine Avrupa, bizim dünyamızdaki egemenlerin siyasal baskıları üstünde duruyor ne bir anayasamızın, ne bir Millet Meclisi'mizin, ne de - Balkanlar'daki Hıristiyanlar dahil - azınlık haklarını güvence altında tutan bir hukuk sistematiğimizin, bulunmadığını ön plana çıkarıyordu. 
   İstanbul'da uluslararası bir konferans toplanıyor, "Kanun - i Esasi" ve "I. Meşrutiyet" ilan ediliyordu. 
   O sırada Bulgaristan'daki siyasal hareketlenmelerin, yalnız Filibe'de günde 60'ı bulan idam cezalarıyla bastırılmak istenmesi Bulgarlara destek veren Romanov'ların, Osmanlı'ya savaş ilan etmesine neden oldu. Ünlü "93 Muharebesi" 1876 - 1877 
   
   İslimye'deki Hacıgözüm ailesi de dahil, 500 bin Müslüman, göç yollarına düştü İstanbul'a doğru. Bendenizin, o tarihte 7 yaşında olan babaannesi de, o göçle geldi İslimye'den İstanbul'a ve ailesiyle Bergama'ya iskan edildi. 
   
   O tarihlerde acaba İstanbul basını ne yazıyordu 
   Birkaç haftaya kadar Osmanlı ordularının Rusya başkentini zaptedeceğini yazıyordu. 
   Ve Rus orduları 10 ayda Yeşilköy'e indiler. 
   İngiliz donanması da, Marmara'ya girdi. 
   Ve İngiltere, zaten işgal etmiş bulunduğu Kıbrıs'ın, geçici olarak kendisine verilmesi karşılığında, Osmanlılarla bir dayanışma antlaşması imzaladı. 
   
   Geldik 2003 yılının sonuna... 
   Önce vatan, önce bayrak, önce bağımsızlık hepsi tamam da... 
   Bir de ekonomik açıdan bakmak gerekmiyor mu duruma 
   Birleşmiş Milletler'in "İnsani Gelişme Raporu"na göre Türkiye "insani gelişmişlik sıralaması"nda 175 ülke arasında 96. sıraya düşmüş. 
   Yunanistan 25. sırada... Nasıl oldu da 70 basamak altına düştük Yunanistan'ın Nedense pek tartışan yok bunu... 
   
   Ya Güney Kıbrıs Rum Devleti ile KKTC arasındaki ekonomik tablo nasıl 
   Bizde de, yönetenlerin durumu süper... Ekonomik duruma hiç değinmeyen, volkanik hamasi demeçler de süper... 
   Ama bir de yönetilenler var, öyle değil mi 
   
   "Vatanı ve milletiyle devletin bölünmez bütünlüğü" ve daha ilk karda, yolları kapanan 1000 köy... 
   Bugün de AB insan haklarını, bireyin haklarını, KKTC'nin durumunu çıkarıyor ortaya... 
   
   Enseyi karartmayın... Türkiye, kendini yöneten egemenlerin insan haklarını da, ekonomik tabloları da, hukuku da - Yargıtay başkanlarının, "vicdanımızla cüzdanımız arasında sıkıştık kaldık" demesine varacak kadar - kefenlemesi sonucu, 20. yüzyılı da ıskalamasına karşın bu kez dış dinamikler, 21. yüzyılı ıskalatmayacaklar Türkiye'ye... 
   
   Ne var ki AB üyeliği gerçekleşinceye dek, bazı çalkantılar yaşanabilir kolay değil onca saltanatı, damıtıp çağdaşlaştırmak... 
   Eğer eğlenmek istiyorsanız, "Yüz yıllık siyasetçi yalanları" diye sevimli bir ansiklopedi yapabilirsiniz. Hani aklınızda bulunsun... 
   
      
   
</TEXT>
</DOC>
