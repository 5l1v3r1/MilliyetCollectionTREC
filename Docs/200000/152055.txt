<DOC>
<DOCNO> 152055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sondun21.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı çocuklar salkım bombalarının kurbanı olmaya devam ediyor 
</HEADLINE>
<TEXT>

     Irak'ta patlamamış salkım bombalarının, çocukları kurban almaya devam ettiği bildirildi. 
     Bağdat hastanelerinde bir hafta görev yapan Fransız doktor Daniel Roux, dönüşünde AFP muhabiriyle konuşurken, patlamamış bombaların, özellikle de salkım ya da misket bombası olarak adlandırılanların çocuklar için felaket olmaya devam ettiğini belirtti. 
     ''Umut Zinciri'' adlı yardım örgütünde çalışan doktor, ''Üç gün önce 3 ve 6 yaşlarında iki çocuk gördüm. Birinin eli kopmuş, öyle derinin ucunda sallanıyordu. Diğerinin iki gözü mahvolmuştu. Yavru kör kalacak'' dedi. 
     Doktor, çocukların salkım bombalarının kurbanı olduğunun kendisine anlatıldığını aktardı. 
     Salkım bombaları, insan hakları örgütlerince kınanıyor. Son olarak eski Beatles grubunun üyesi Paul McCartney, Irak'ta salkım bombalarının kullanılmasını kınamıştı. 
     Salkım bombası patladığında çevreye çok sayıda minik bomba saçılıyor, bunlar da hedefe çarpınca infilak ediyor, ancak birçoğu patlamadan kalıyor ve savaştan sonra siviller için büyük risk oluşturuyor. 
     İnsan Hakları İzleme Örgütü'ne göre, 1991 Körfez savaşından sonra 4 binden fazla Iraklı, salkım bombaları yüzünden öldü ya da yaralandı. 
     





</TEXT>
</DOC>
