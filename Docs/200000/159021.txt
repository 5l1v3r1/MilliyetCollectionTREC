<DOC>
<DOCNO> 159021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/soneko12.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam, milyarlarca doları yabancı bankalara kaçırmış 
</HEADLINE>
<TEXT>

     Irak'ın eski yönetiminin, yasadışı yollardan yabancı banklarada milyarlarca dolar sakladığı ortaya çıktı. 
     Irak bankacılık kaynakları, Saddam Hüseyin yönetiminin devrilmeden önce nakit ihtiyacını gücvenceye almak için yurtdışı hesaplarda sakladığı bu paranın bir bölümünün, özel kişilere ait hesaplarda toplandığını ve bunların artık Irak hazinesine geri dönmesinin imkansız olduğunu belirtiyor. 
     Aynı kaynaklar, ABD işgali öncesinde Saddam Hüseyin'in oğlu Kusay'ın Merkez Bankası'dan 1 milyar dolar çaldığına ilişkin basında çıkan haberlerin ise doğru olmadığını bildiriyor. 
     Kaynaklar, 1996 yılında yürürlüğe giren ve Irak'ın temel insani ihtiyaçlarını karşılamak için gereken malları temin edebilmek için sınırlı miktarda petrol satmasına izin veren ''gıda karşılığı petrol'' anlaşmasının Irak yönetimi tarafından nakit para kaynağı olarak kullanıldığını söylüyorlar. 
     Anlaşma karşılığında sattığı petrolün karşılığını para olarak deği mal olarak alması gereken Irak'ın, alım sözleşmesi yaptığı firmaları sözleşme değerinin yüzde 10'una varan bir miktarda parayı yabancı bankalara yatırmaya zorladığı belirtiliyor. 
     Birleşmiş Milletler gözetimini atlatarak özellikle Lübnan ve Ürdün bankalarına yapılan bu yasadışı transferlerin kesin miktarının belirlenmesine olanak bulunmadığını vurgulayan kaynaklar, toplamın ''milyarlarca doları'' bulabileceğini bildiriyorlar. 
     Aktarılan paraların bir kısmının Irak bakanlık ve kamu kuruluşları adına açılan hesaplara yattığı ve bunların Irak'a transferinin mümkün olacağını belirten kaynaklar, özel kişiler adına açılan hesapların ise belirlenemeyeceğini ve Irak'a ait bu paraların tahsiline imkan bulunmadığını vurguluyor. 
     
     UKUSAY PARA ÇALMAMIŞ 
     Irak bankacılık kaynakları, Saddam Hüseyin'in oğlu ve güvenliğinden sorumlu özel kuvvetlerin başı Kusay Hüseyin'in, ABD işgalinin hemen öncesinde Irak Merkez Bankası'nın kasasını boşalttığı yolundaki haberleri ise yalanladılar. 
     Kaynaklar, 1 milyar dolara yakın döviz ve bilinmeyen miktarda altından oluşan söz konusu miktarın işgal öncesinde güvenlek amacıyla ve Saddam Hüseyin'in talimatıyla maliye bakanı ve Baas partisi yetkililerince bankadan alındığını ve çeşitli yerlerde saklandığını söylüyor. 
     Söz konusu paranın en az 400 milyon dolarlık bölümünün, Bağdat'ın düşüşünden sonra yağmalanan iki banka şubesinde bulunduğu kaydediliyor. 
     
</TEXT>
</DOC>
