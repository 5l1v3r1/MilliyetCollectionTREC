<DOC>
<DOCNO> 198898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/dunya/adun.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Koalisyonun en acı günü 
</HEADLINE>
<TEXT>

   Irak'ta savaş başladığından bu yana en kanlı ay, 7 İspanyol istihbaratçı, 2 Japon diplomat ve 2 ABD askerinin öldürülmesiyle bitti. Ölümler, Japonya ve İspanya'da siyasi deprem yarattı 
      DIŞ HABERLER SERVİSİ 

   
   Irak'ta ABD önderliğindeki koalisyon güçleri, önceki gün düzenlenen 3 ayrı saldırıda, 7 İspanyol askeri istihbarat görevlisi, 2 Japon diplomat ve 2 Amerikan askerinin öldürülmesiyle ağır darbe aldı. Koalisyon üyesi 3 ülkeden 11 kişinin yaşamını yitirdiği saldırılar, Irak'ta savaşın başlangıcından beri en fazla koalisyon askerinin öldürüldüğü, en kanlı ay olan kasımın 29'unda gerçekleşti. 
   Japon ve İspanyolların hedef alınması, Irak'ta ABD'ye destek veren bu ülkelere "açık tehdit" olarak yorumlanırken, saldırılar her iki ülkede de siyasi deprem yarattı. Koalisyona yönelik şiddet dalgası, dün de Tikrit'te 2 Güney Koreli elektrik teknisyeninin öldürülmesiyle sürdü. Önceki gün Beled'de vurulan Kolombiyalı bir müteahhidin de dün öldüğü açıklandı. 
   
   Askerlerimiz dönsün 
   İspanyol askeri istihbaratından, Irak'taki istihbarat operasyonları şefinin de aralarında bulunduğu 7 görevlinin, Bağdat'ın güneyinde araçlarına kurulan pusuda ölmesi, Madrid'de bomba etkisi yarattı. Tüm ülke öldürülen İspanyollar için yas tutarken, muhalefetteki Birleşik Sol Koalisyon, Irak'taki 1300 İspanyol askerin ülkeye dönmesi çağrısında bulundu. El Pais gazetesi, "İspanya ağır bedel ödüyor" manşetini atarken, El Mundo gazetesinin anketine katılanların yüzde 70'ten fazlası, "Askerlerimiz dönsün" dedi. İspanya Başbakanı Jose Maria Aznar ise, askerleri geri çekmeyeceğini açıkladı, "Terörün sınırı yok. İstanbul'da, Kazablanka'da, Bağdat'taki saldırılar özgürlüğümüze karşı yapılmıştır" diye konuştu. 
   Tikrit yakınlarında, önceki gece 2 Japon diplomatın yol kenarındaki bir dükk ndan yiyecek alırken öldürülmesi de, Japon muhalefetinin, Başbakan Juniçiro Koizumi'ye, "Irak'a asker gönderme planından vazgeçelim" çağrısı yapmasına neden oldu. Irak'ta Japonları hedef alan ilk saldırıda, Japonya'nın Londra Büyükelçiliği Kültürel İşler Bölümü'nün Şefi ile Bağdat'taki Japon misyonunda görev yapan İkinci K tip öldürüldü, diplomatların Iraklı şoförü de hayatını kaybetti. Muhalefetteki Demokratik Parti, Irak'a asker gönderme planının ertelenmesini talep etti, Başbakan Koizumi ise, "Teröre boyun eğmeyiz" dedi. Önceki gece, 2 ABD askeri de, Suriye sınırı yakınlarındaki Hüseybe kentinde, kurulan pusuda hayatlarını kaybetti. 
   
   '46 direnişçiyi öldürdük' 
   Samara'da dün Amerikan askeri konvoyuna pusu kurmaya çalışan 46 Iraklı direnişçi öldürüldü, 8'i de yakalandı. ABD 4. Piyade Tümeni, 5 Amerikan askerinin, 1 sivilin ve 18 saldırganın da yaralandığını duyurdu. 
   
   
   
   
   
</TEXT>
</DOC>
