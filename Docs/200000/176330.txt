<DOC>
<DOCNO> 176330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/sontur07.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yes stres, no seks 
</HEADLINE>
<TEXT>

     Aşırı titiz, kuruntulu, her şeyin kontrolü altında olmasını isteyen erkek tiplerinde ereksiyon sorununun daha çok görüldüğü bildirildi. 
     Selçuk Üniversitesi Meram Tıp Fakültesi Üroloji Ana Bilim Dalı Üyesi Prof. Dr. Talat Yurdakul, diyabet, hipertansiyon, damar hastalıklarının yanı sıra erkeklerin stres nedeniyle de ereksiyon sorunu yaşayabildiklerini söyledi. 
     Diğer hastalıkların yanında ereksiyon sorunlarına neden olan stresin, günlük yoğun iş yükü altında çalışan, ekonomik sorunlarla mücadele eden erkeklerde etkili olduğunu belirten Yurdakul, strese bağlı ereksiyon sorununun, erkek tipleri ile de yakından ilgili olduğunu vurguladı. 
     Özellikle aşırı titiz, kuruntulu veya her şeyin kontrolünde olmasını isteyen hırslı erkek tiplerinde daha fazla ereksiyon problemi görüldüğünü anlatan Yurdakul, ''Evde de stresin devam etmesi, bu bozukluğu kalıcı hale getirebilir. İktidarsızlık riski 50 yaşını geçen erkeklerde daha yüksek oranda görülüyor. Buna bir de stresli yaşam eklenirse cinsel yaşam ve işyeri başarısı birbirine bağlı olarak bozuluyor'' dedi. 
     Yurdakul, aşırı sempatik ve heyecanlı erkek tiplerinde de bu sorununun sıklıkla görülebildiğine işaret ederek, iş yaşamında başarısızlığı ve sonuçlarını kabullenemeyen erişkin olamamış erkeklerde sürekli iniş-çıkış gösteren duygusal ruh halinin, iktidarsızlığı doğuran nedenler arasında olduğunu kaydetti. 
     Prof. Dr. Yurdakul, borsa gibi strese açık meslekler ile ekonomik belirsizliğin hakim olduğu iş kollarında çalışan erkeklerin de her yaşta bu riski taşıdıklarını dile getirdi. 
     Bu tür nedenlerle yaşanan olumsuz bir tek deneyimin bile erkekleri sürekli baskı altına alarak iktidarsızlık sorununu kalıcı hale dönüştürebileceğini anlatan Yurdakul, ''Yaşanan stresle bir kez başarısız olan erkek, özgüven sorunu yaşayarak kalıcı performans sıkıntısı çekmeye başlıyor. Güven sorunu eşten yardım istenerek ve karşılıklı konuşarak aşılabilir. Ancak, Türk erkeği bu yönteme başvurmak yerine, stresi büyüterek genellikle sorunla yalnız boğuşuyor'' dedi. 
     
     EŞLE İLETİŞİM 

     Stres yüklü mesleklerde görevli erkeklerin eşleri ile tatile çıkarak stresin kaynağından uzaklaşmasının sorunla mücadelede etkili olacağını ifade eden Yurdakul, şöyle konuştu 
     ''Bu konuda eşiyle birlikte uzman bir doktora giderek yardım isteyen erkek sayısı da çok az. Avrupa ve ABD'de de psikolojik nedenlerle iktidarsızlığını gizleyen erkeklerin sayısı oldukça fazla. Bu tür ereksiyon bozukluklarının çok çeşitli psikolojik nedeni olabiliyor. Doktora başvurulması durumunda sorunu tüm boyutları ile açıklıkla tartışmak, yaşanan döngünün kırılmasını ve normal cinsel yaşama dönülmesini sağlayacaktır. Erkeklerin böyle dönemlerde kesinlikle kendilerini çok iyi anlayacak, duygusal ve cinsel uyarıcı desteği verecek birisine ihtiyacı vardır.'' 
     
</TEXT>
</DOC>
