<DOC>
<DOCNO> 185874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/ekonomi/eko05.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Lisede bile kaynağı reel sektörün ürettiği öğretiliyor 
</HEADLINE>
<TEXT>

   TİM Başkanı Oğuz Satıcı, gerçek kaynağı reel sektörün yarattığının lise hatta ortaokulda öğretildiğini belirterek Merkez Bankası Başkanı'na mesaj verdi 
   EKONOMİ SERVİSİ 
   
   Kur zirvesinde Merkez Bankası Başkanı Süreyya Serdengeçti'nin ders verir gibi yaptığı açıklamalara Türkiye İhracatçılar Meclisi TİM Başkanı Oğuz Satıcı yanıt verdi "Gerçek kaynağın reel sektör tarafından yaratıldığı lise hatta ortaokulda bile öğretiliyor." 
   Satıcı, hafta başında yapılan ve kur tartışmasına dönen Ekonomik Sorunları Değerlendirme Kurulu ESDK toplantısında Serdengeçti'nin tavrını dün yazılı bir açıklama yaparak ağır dille eleştirdi. Merkez Bankası'nın ihracatçıları anlamamakta ısrar ettiğini söyleyen Satıcı, Serdengeçti ve ekibinin kur zirvesinde geçmişte neler yaptığını ve ne kadar haklı olduğunu kanıtlamak gibi son derece gereksiz ve kırıcı bir üslup kullandığını kaydetti. 
   
   Merkez paranın otoritesi oldu 
   Merkez Bankası'nın bir para otoritesi olmaktan çok paranın otoritesi altına girdiğinin ortada olduğunu söyleyen Satıcı şöyle konuştu "Bu nedenle yapması gerekenleri ve elindeki araçları reel üretimin emrine seferber etme zorunluluğu yokmuş gibi davranarak, sadece finansal sektörün varlığına inanmakta olduğunu kanıtladı. Halbuki değil üniversitede, ortaokul ve lisede bile gerçek kaynağı reel sektörün yarattığı öğretiliyor. Merkez Bankası bu basit gerçekten bile ne kadar uzakta olduğunu ESDK toplantısında açıkça ortaya koydu." 
   Bu arada TİM, eylül rakamlarını açıkladı. Buna göre, eylülde ihracat 2002'nin aynı dönemine göre yüzde 28 artarak 4 milyar 244 milyon dolara çıktı. İhracat ilk dokuz ayda 34 milyar dolar, son bir yılda ise 44.6 milyar dolar olarak gerçekleşti. 
   
   
</TEXT>
</DOC>
