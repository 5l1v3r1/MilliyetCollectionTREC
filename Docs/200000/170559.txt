<DOC>
<DOCNO> 170559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/sondun21.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Papadopulos Rum kesimini karıştırdı... Herkes konuşuyor... 
</HEADLINE>
<TEXT>

     Rum yönetimi lideri Tasos Papadopulos'un, ''BM Genel Sekreteri Kofi Annan'ın sunduğu planı olduğu gibi kabul etmesinin 'işgalin' oldu-bittilerini kabul etmek anlamına geleceği'' yönündeki sözleri, Rum kesiminde yoğun olarak tartışılmaya devam ediliyor. 
     Rum Demokratik Seferberlik Partisi DİSİ İkinci Başkanı ve Rum yönetiminin eski lideri Glafkos Klerides'in kızı Keti Klerides, Papadopulos'un, Annan planı temelinde çözüm arzu ettiği konusunda inandırıcı olmadığını söyledi. 
     Keti Klerides, Mahi gazetesine açıklamasında, Papadopulos'u net olmamakla suçladı. Rum liderin ''bir yandan Annan planını müzakerelere zemin kabul etmeye hazır olduğunu söylerken, diğer taraftan pek çok kuyruk eklediğini, bu kuyrukların, önce söylediklerini çürüten şeyler olduğunu'' ifade eden Keti Klerides, ''Bu çifte dillilikle uluslararası camiada inandırıcı olamayız'' dedi. 
     ''Bu sözlerimin siyasi bedelleri olacağından çok, çözüme yönelik bir fırsatı daha kaybetmemiz olasılığı beni endişelendiriyor'' diyen Klerides, ''Kıbrıs sorununun çözülmemesinin taksim anlamına geldiğini'' söyledi. 
     Rum yönetiminden, hiçbir şart koşmadan Kıbrıs müzakerelerine oturmasını isteyen Keti Klerides, şunları kaydetti 
     ''Annan planını olduğu şekliyle kabul edelim demiyorum. Planın bazı noktalarının zaman aşımına uğradığını net şekilde ortaya koyduk. Üyelik nedeniyle bazı noktaların da değiştirilmeye ihtiyacı olabilir. Müzakerelere başlayabilmek için Annan planını zemin kabul etmeliyiz. Bizim taraf, müzakere masasına şartlar koymamalıdır. Müzakereler başladığı andan itibaren, istediğimiz konuları gündeme getirebiliriz.'' İki toplumdan çeşitli örgüt ve grupların yeniden yakınlaşma inisiyatiflerinin gelişme halinde olduğunu, dolaşıma getirilen rahatlama ile durumun artık daha kolay olduğunu anlatan Keti Klerides, DİSİ içinde, Kıbrıs Türk siyasi partileriyle bir dizi yoğunlaştırılmış temas programladıklarını ve bu partilerin değişim çabalarını ''müdahale etmeden'' desteklemek istediklerini söyledi. 
     
     DENKTAŞ'IN DAVRANIŞI DAHA ONURLU 
     Politis gazetesinde ''Bir cumhurbaşkanının cüreti'' başlığıyla yayımlanan analiz yazıda ise Tasos Papadopulos'un Annan planıyla ilgili son söylemleri sert şekilde eleştirilerek, ''Hoşumuza gitmese de KKTC Cumhurbaşkanı Rauf Denktaş'ın siyasi davranışı bizim başkanımızınkinden daha onurludur'' ifadesine yer verildi. 
     Yazıda, Papadopulos'un son söylemlerinin her türlü cüretkarlığı aştığı ifade edilerek, şöyle denildi 
     ''Lahey'de kabul ettiği varsayılan Annan planının, ' istila ve işgal oldu bittilerinin kabulü olduğunu' söylüyor. Annan'ın, bu aşağılayıcı demeci duyduğunda ne düşüneceğini bir hayal edin. Ciddi bir cumhurbaşkanı ne halkına, ne de BM Genel Sekreteri'ne böyle davranır. Papadopulos, Annan planı 'istilanın' yasallaşmasını öngörüyorsa bunu başından söylemeliydi. Lahey'e ne yapmaya gitti 
     Hoşumuza gitmese de Denktaş'ın siyasi davranışı bizim başkanımızınkinden daha onurludur. O siyasi cüretini, cesaretini başından itibaren tutarlı şekilde gösterdi. 'Annan planını kabul etmiyorum. Lahey'e gelsem de sana bunu söylemek için geleceğim' dedi ve öyle de yaptı. 
     Cumhurbaşkanımız şimdi Genel Sekreteri, 'istila ve işgali' yasallaştırmak istemekle suçluyor. 
     Bu durumda Papadopulos'un Denktaş'ın tavrından farkı ne '' 
     
</TEXT>
</DOC>
