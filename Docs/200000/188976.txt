<DOC>
<DOCNO> 188976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/yazar/yilmaz.html </URL>
<DATE> 2003/10/16/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Primakov BTC siyasi proje 
</HEADLINE>
<TEXT>

   
   Tartışma yoksulluk üzerinde odaklandı, oysa konu başlığı "Avrasya Nereye Gidiyor " olarak belirlenmişti. Avrasya'nın gideceği yer, ülkelerin bölüşüm stratejilerini belirliyordu kavga da bu nedenle çıktı. 
   Taraflar, 9. Cumhurbaşkanı Süleyman Demirel ile Rusya eski Başbakanı ve Rusya Federasyonu Sanayi ve Ticaret Odası Başkanı Yevgeni Primakov'du. Demirel'in yoksulluğu besleyen en önemli damarın yolsuzluk olduğu tezine, Primakov itiraz ediyordu. Dış Ekonomik İlişkiler Kurulu Türk - Avrasya İş Konseyi'nin geçtiğimiz gün düzenlenen paneline, Demirel ve Primakov ile birlikte katılan yazar ve Kırgızistan Benelüks ülkeleri Büyükelçisi Cengiz Aytmatov da yoksulluğu terörizmin nedeni olarak görüyordu. 
   Aytmatov'un Demirel ile aynı görüşü paylaşıp, eski SSCB Komünist Parti Merkez Komitesi üyesi Primakov'un karşısında yer alması ilginç bir karşıtlık yarattı. 
   Uluslararası terörizme karşı savaşta Müslüman ülkeler ile birlikte olunması halinde başarı sağlanacağını vurgulayan Primakov, Rusya - İran - Türkiye ittifakının önemine değindi. Aytmatov, Avrasya'nın merkezine Rusya ile Türkiye'yi koydu. Avrasya sınırlarında başlayan tartışma, Bakü - Tiflis - Ceyhan BTC petrol boru hattı projesinde somutlaştı. 
   Primakov, BTC'yi ekonomik değil, siyasi bir proje olarak değerlendirdi. 
   Kazak petrollerinin BTC hattından geçmemesi durumunda, projenin ekonomik olmayacağı tezi, tanıdık bir yaklaşımdı. Ne var ki boru hattının geçtiği Gürcistan, Azerbaycan ve Türkiye 4 milyar dolarlık uluslararası finansmana imza atmışlardı. Demirel BTC projesini net bir ifadeye indirgedi. "Azerbaycan ve Gürcistan karaya sıkışmış iki ülke. Akdeniz'e açılmaları gerekiyor. Akdenize açılma Kafkasya'nın istikrar paktını oluşturur." 
   
   Amerika istemedi 
   Tartışmanın yorumunu Şarık Tara'dan aldım. Tara, "BTC, Rusya'yı içine almayan bir proje. Amerikalılar, Rusları bu projede istemedi" dedi. 
   Demirel BTC'yi savunurken, terörizme vurgu yaptı. Petrol kaynaklarına sahip bölge ülkelerinin, dağıtımdan pay alarak ekonomilerini geliştirebileceğini vurguladı. Primakov, terör örgütü El Kaide'nin dolar milyoneri lideri Bin Ladin'den örnek verdi. "Bin Ladin'e yalnızca babasından 250 milyon dolar kaldı. Kendi ülkenizde de terör var, onlara da bakın hiçbiri fakir değil." Demirel'in yanıtı "Terörizm yoksulluğu kullanır." 
   Tartışmaya son noktayı Enerji Bakanı Hilmi Güler koydu. Güler sorunu "1 trilyon varil petrol ile 30 trilyon dolar gelir aynı noktalar rastalamıyor" diye özetledi. Türkiye'yi enerji köprüsü olarak tanımlayan Güler "Gelişmişlik düzeyinde askeri güç bilim, teknoloji ve ekonominin arkasından geliyor. Yabancı yatırımcılara sesleniyorum, bu bölgenin enerji ve su kaynakları ile ilgili yatırımlarına ortak olun." 
   Güler açısından mesele bitmiştir Rusya BTC'yi eleştirmek yerine, geliştirilen çeşitlilik içinde enerji ve su projelerine ortak olsun.Turusgaz'da yaptıkları gibi .. 
   
      
   
</TEXT>
</DOC>
