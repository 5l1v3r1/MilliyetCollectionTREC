<DOC>
<DOCNO> 162710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/soneko31.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TEDAŞ Antalya Bölge Müdürü Kepez Elektrik'i yönetmeye başladık 
</HEADLINE>
<TEXT>

     TEDAŞ Antalya Müessese Müdürü Abdullah Uyar, Kepez Elektrik'in saat 13.30 itibarıyla TEDAŞ tarafından yönetilmeye başlandığını bildirdi. 
     Kepez Elektrik T.A.Ş.'nin sözleşmesinin iptal edilmesi üzerine, Kepez Elektrik'e gelen TEDAŞ Müessese Müdürü Uyar, A.A muhabirine yaptığı açıklamada, Kepez Elektrik T.A.Ş'yi saat 12.30 civarında teslim aldıklarını ve işletmeyi yönetmeye başladıklarını söyledi. 
     Uyar, ''Yöneticiler hariç, tüm işçiler bizim yönetimimizdeler ve bizimle beraber çalışıyorlar. Enerji ve Tabii Kaynaklar Bakanlığı elemanları geldi. TEAŞ ve TEDAŞ ile diğer kurumların görevlileri geldiler. Yönetimi devraldık. Protokoller imzalandı. Tebligatlar yapıldı. Şu saatten itibaren Kepez Elektrik'i yönetmeye başladık'' dedi. 
     
     ŞİRKETLERİN YÖNETİCİLERİ VALİLİĞE DİLEKÇE YAZDILAR 

     Öte yandan Kepez ve Çukurova Elektrik'in sözleşmelerini feshetmesinin ardından Adana'da, polis tarafından dışarı çıkarılan şirketin üst düzey yöneticileri, Valilik, Cumhuriyet Savcılığı ve Emniyet Müdürlüğü'ne vermek üzere dilekçe hazırladılar. 
     Çukurova Elektrik Genel Müdürü Zafer Savrun, tüzel kişilikleri devam etmesine rağmen tesislerden zorla atıldıklarını belgeleyebilmek için Sulh Hukuk Mahkemesi'nde tespit davası açacaklarını bildirdi. 
     Savrun, genel müdür yardımcıları ve avukatları ile ayrıca Valilik, Cumhuriyet Savcılığı ve Emniyet Müdürlüğü'ne verilmek üzere ayrı ayrı dilekçe yazarak imzaladıklarını ifade ederek, ''Dilekçelerimizi bugün ilgili birimlere ulaştıracağız. Yasal olmayan bu davranışa son verilmesi için gereği yapılıncaya kadar da buradan ayrılmayacağız'' dedi. 
     Savrun, Adana, Antakya, Mersin ve Osmaniye'de Çukurova Elektrik bünyesinde bin 200 personelin görev yaptığını belirterek, şöyle konuştu 
     ''Seyhan, Sır, Berke ve Kadıncık Barajları'nı çalıştıran Çukurova Elektrik, 2002 yılında 4 milyar kilovatsaat elektrik üretimi yaptı. Bölgenin 7.6 milyar kilovatsaat olan elektrik enerjisi ihtiyacının yüzde 53'ünü Çukurova Elektrik karşılıyor.'' 
     
</TEXT>
</DOC>
