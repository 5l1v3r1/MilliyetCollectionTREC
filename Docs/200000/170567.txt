<DOC>
<DOCNO> 170567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/soneko06.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yangın söndürme uçağı dönüşüm projesi rafa kalktı 
</HEADLINE>
<TEXT>

     Çıkan yangınlarda her yıl binlerce hektar orman alanı yanıp kül olurken, orman yangınlarıyla mücadelede kullanılmaya dönük, bir dönem umut olan yangın söndürme uçağı dönüşüm projesi rafa kaldırıldı. 
     Deniz Kuvvetleri Komutanlığı'nın yangın söndürme uçağına dönüştürülmesi amacıyla bir süredir beklettiği, ekonomik ömrünü tamamlayan 10 deniz karakol uçağından 9'u, Makine Kimya Endüstrisi Kurumu'na MKEK hurda olarak satıldı. Bir adet uçak ise ise Hava Kuvvetleri Komutanlığı'nın Yeşilyurt'taki Hava Müzesi'ne gönderildi. 
     MKEK Genel Müdürlüğü'ne bağlı Ankara'daki Hurda İşletmeleri tarafından hurda olarak alınan uçaklar, parçalanarak sanayinin çeşitli dallarında değişik amaçla kullanılacak. 
     
     YANGIN SÖNDÜRME UÇAK FİLOSU KURULACAKTI 
     Orman yangınları ile mücadele amacı ile Türk Havacılık ve Uzay Sanayii'nin TAI önderliğinde modifikasyon çalışmaları gündeme alınan ve kurulması öngörülen 15 adetlik ''yangın söndürme uçağı'' projesi de böylece tarihe karışmış olacak. Geçtiğimiz günlerde Bodrum, Marmaris ve Dalaman'da meydana gelen orman yangınlarında eksikliği büyük ölçüde hisedilen yangın söndürme uçaklarına dönüştürülen ''Tema'' adlı ilk uçak da ABD'ye satılacak. 
     Halen TAI hangarlarında bekletilen uçak, resmi işlemlerin tamamlanmasının ardından bu ülkeye satılacak. Bu uçak 1999 yılında ilk olarak Antalya orman yangını, daha sonra Marmara depreminde İzmit Rafinerisi'nde meydana gelen yangında başırılı bir sınav vermişti. Projenin iptal edilmesi üzerine Türkiye'nin ilk yangın söndürme uçağı bundan böyle gönderileceği ABD'de orman yangınları ile mücadelede hizmet verecek. 
     Toplam 15 adetlik bir yangın söndürme uçağı filosu kurulmasından yola çıkan TAI binbir güçlüklerle ilk uçağı yangın söndürme uçağına dönüştürmüş bu dönüşüm için de başta TEMA olmak üzere çeşitli sivil toplum kuruluşlarından finansman desteği almıştı. 
     
     İTHAL MALİYETLERİ ÇOK BÜYÜK 
     Gerekli finansman ve işletici kuruluş bulunması halinde Türkiye yurtdışından 24 milyon dolar tutarında satın alacağı uçakla söz konusu 15 adetlik dönüşüm projesinin maliyetini karşılıyabilecekti. TAI'nin Ankara'daki tesislerinde modernize edilerek yangın söndürme uçağına dönüştürülen uçak için yaklaşık 1 milyon dolarlık bir harcama yapılmıştı. Finansmanın büyük bölümü TAI tarafından karşılanırken, dönüşüm için gerekli yatırıma Türkiye Erozyonla Mücadele Vakfı TEMA ile bazı sivil toplum örgütleri de katkı sağlamışlardı. 
     
</TEXT>
</DOC>
