<DOC>
<DOCNO> 196156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sonspo19.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba Adanaspor ligden düşerse bir daha uzun süre çıkamaz 
</HEADLINE>
<TEXT>

     Trabzonspor Teknik Direktörü Samet Aybaba, Adana'da meslektaşları ve dostlarını ziyaret etti, birlikte iftar açtı. 
     Adanaspor Teknik Direktörü Yılmaz Vural ile bir süre görüşen Samet Aybaba, Turuncu-Beyazlı ekibin ligde kalması için herkesin takıma sahip çıkması gerektiğini belirterek, ''Adanaspor ligden düşerse bir daha uzun yıllar çıkamaz. Bu nedenle gerekli önlemler şimdiden alınmalı. Yarın geç olabilir'' dedi. 
     Aybaba, daha sonra Türkiye Futbol Antrenörleri Derneği TÜFAD Adana Şubesi Başkanı Ali Hoşfikirer ile yöneticileri ziyaret etti. 
     TÜFAD Şube Başkanı Ali Hoşfikirer, Türk antrenörlerinin Avrupalı meslektaşlarıyla yarışır duruma geldiğini belirterek, şunları söyledi 
     ''Başta Fatih Terim ve Samet Aybaba olmak üzere Türk antrenörleriyle iftihar ediyoruz. Yabancı antrenörlere verilen transfer ücretleri ve gösterilen ilginin Türk antrenörlerine yönelmesi halinde, inanıyorum ki başarıları ikiye katlanacaktır. 
     Kulüp başkanları da eski yıllara oranla yabancıdan vazgeçerek, kendilerini geliştiren Türk antrenörlerinden yana tercihlerini kullanmaya başladılar.'' Daha sonra Samet Aybaba, iftarını TÜFAD'ta, meslektaşlarıyla açtı. 
     
</TEXT>
</DOC>
