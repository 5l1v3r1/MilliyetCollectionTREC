<DOC>
<DOCNO> 161460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/soneko08.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Akaryakıtta ÖTV tutarları artırıldı... 
</HEADLINE>
<TEXT>

     Bakanlar Kurulu, akaryakıt ürünlerinin özel tüketim vergisi ÖTV tutarlarını yeniden düzenledi. 
     Resmi Gazete'nin bugünkü sayısında yayımlanan Bakanlar Kurulu Kararına göre, kurşunsuz süper benzinin ÖTV tutarı, 6 Mayıs 2003 itibariyle litrede 1 milyon 100 bin liraya yükseltildi. Bu tutar, 4 Mayıs 2003 tarihi itibariyle 1 milyon 65 bin lira olarak belirlendi. 
     Kurşunsuz ve kurşunlu normal benzinin litresindeki ÖTV tutarı, 9 Nisan itibariyle 1 milyon 10 bin lira olarak uygulanıyordu. 
     Yapılan düzenlemeyle ÖTV miktarları 1 Mayıs'tan geçerli olmak üzere motorinde 759 bin lira, marine diselde 764 bin 129 lira olarak belirlendi. 
     ÖTV tutarı, 3 Mayıs'tan geçerli olmak üzere sıvılaştırılmış petrol gazı LPG , propan ve bütanda 585 bin 750 lira, otogazda 711 bin lira oldu. 
     4 Mayıs'tan geçerli olmak üzere yapılan düzenlemeye göre ise ÖTV kurşunsuz süper benzinde 1 milyon 65 bin, normal benzinde 1 milyon 10 bin lira, kükürt oranı yüzde 1'i geçmeyen fueloilde 133 bin 400, yüzde 1-2 arasında olanlarda 361 bin lira, yüzde 2'nin üzerindekilerde 107 bin 500 lira, madeni yağlarda 255 bin lira, motorlu araçlarda kullanılacak sıkıştırılmış doğalgazda 508 bin 3 lira uygulanacak. 
     Bakanlar Kurulu Kararı uyarınca 6 Mayıs'tan geçerli olmak üzere uygulanacak ÖTV tutarları da, kurşunsuz süper benzinde 1 milyon 100 bin lira, kurşunlu süper benzinde 1 milyon 115 bin 500 lira olarak belirlendi. 
     
</TEXT>
</DOC>
