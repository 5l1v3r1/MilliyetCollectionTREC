<DOC>
<DOCNO> 153237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/soneko06.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
DPT 200 milyon dolar krediye sıcak bakmıyor... 
</HEADLINE>
<TEXT>

     Devlet Planlama Teşkilatı DPT , 2007 yılına kadar arz fazlası olduğu gerekçesiyle yeni bir kapasite ve yükümlülüğe ihtiyaç olmadığı görüşünden hareketle, yenilenebilir enerji kaynakları için kullanılacak 200 milyon dolarlık Dünya Bankası kredisine sıcak bakmıyor. 
     Hidrolik, rüzgar, jeo-termal gibi yenilenebilir enerji kaynaklarına yapılacak yatırımlara kullandırılması planlanan 200 milyon dolarlık kredi için Dünya Bankası, Hazine garantisi istiyor. 
     DPT ise bu kredinin Dünya Bankası'nın şirketlere ticari kredi şeklinde kullandırmasını talep ederken, IMF'ye de verilen taahhütler çerçevesinde bu isteği yersiz buluyor ve Hazine'nin yeni bir taahhüt altına girmemesi görüşünü savunuyor. 
     Konuya ilişkin DPT tarafından Hazine'ye gönderilen yazıda, 2007 yılına kadar talep yönünden bir sorun olmadığı ve arz fazlası olduğu belirtiliyor. 
     Bu hesaplamaların yıllık ortalama yüzde 5-5.5'luk büyümeye göre hazırlandığını hatırlatan DPT yetkilileri, dolayısıyla yeni bir kapasiteye ve yükümlülüğe ihtiyaç olmadığını vurguluyor. 
     Kurulacak enerji tesislerinin çok küçük çaplı olduğu, dolayısıyla kısa bir sürede tamamlanabileceği hatırlatılırken, burada üretilecek enerjinin maliyetinin düşük olması nedeniyle bu kuruluşların enterkonnekte sistem dışına çıkarak şirketlerle anlaşma yapabileceği belirtiliyor. 
     Bunun ise sistemdeki maliyeti yüksek enerjinin maliyetinin daha da artmasına neden olacağı, dolayısıyla yükün daha da artacağı gerekçesi ortaya konuyor. 
     




</TEXT>
</DOC>
