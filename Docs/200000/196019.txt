<DOC>
<DOCNO> 196019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/spor/spo02.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İki arada, bir derede 
</HEADLINE>
<TEXT>

   Christoph Daum, ne serden, ne yardan vazgeçebiliyor. Alman hoca, Alex ve Fabiano'yu transfer etmek istiyor ancak eldeki yabancılardan da kimseyi göndermek istemiyor. Bu nedenle de kontenjan sıkıntısı yaşanıyor 
      YALÇIN TÜRK 

   
   Çıkış yolu arıyor 
   ARA transfer yaklaştı, Fenerbahçe'de işler karıştı. Kadroya mutlaka takviye düşünen Teknik Direktör Christoph Daum, yerli - yabancı futbolcu tercihi arasında sıkışıp kaldı. Alman teknik adamın anlaştığı Alex ile Fabiano'nun transferi durumunda yabancı kontenjanında karışıklık yaşanacak. Yönetmelikte yabancı kontenjanının 5 sahada, bir kenarda olması nedeniyle iki yabancısını tribünde tutmak istemeyen Daum, formül arıyor. 
   
   Tek kurtuluş yerli 
   ÜSTELİK takıma bu sezon gelen Tomas, Luciano, Van Hooijdonk, Aurelio ve Petkov ile geçen yıldan elde bulunan Rebrov gibi isimlerden ayrılmak istemeyen Daum'un, kontenjan açması da olanaksız gözüküyor. Orta sahaya Leverkusen'den Yıldıray'ı, sağ kanata ise Gökdeniz ile Mehmet Yozgatlı'yı düşünen Fenerbahçe Teknik Direktörü, bu oyuncuların transferi durumunda sorunu aşacak. Daum, bunların alınması durumunda yabancı transfer etmeyecek. 
   
   Karadenizli korkutuyor    SARI-Lacivertliler'i yine Karadeniz korkusu bastı. Son üç haftadır bir türlü isteneni yapamayan Fenerbahçe, Akçaabat Sebat'a boyun eğmiş, geçen hafta olaylı maçta ise Rize ile berabere kalmış ancak maçın tekrarıyla rahat bir nefes almıştı. Şimdi de başka bir Karadeniz takımı Samsunspor ile oynayacak olan Sarı - Lacivertli futbolcular bu kez şeytanın bacağını kırmak istiyor. 
   
   1907'den barış çubuğu    BAŞKAN Aziz Yıldırım'ın bir süredir eleştirdiği 1907 Derneği Başkanı Necdet Ersoy, eski başkanlardan Emin Cankurtaran ile bir görüşme yaptı. Cankurtaran, Ersoy'dan, yakınlaşma istedi. Bu konuşmanın ardından 1907 Derneği ile Fenerbahçe Yönetimi arasında yumuşama oldu. Taraflar, genel kurul öncesinde gerginliği önlemek için ateşkes ilan etti. 
   
   Tatil bitti, işbaşı bugün    FENERBAHÇELİ futbolcular, iki günlük iznin ardından Samsunspor maçının çalışmalarına bugün başlıyor. 11 eksikle hazırlıklarını sürdüren Sarı - Lacivertli ekipte, Ümit Milli Takımı'nın Almanya ve A Milli Takım'ın da Letonya maçlarını izlemek üzere Riga'ya giden Teknik Direktör Christoph Daum, bugün takımının başında olacak. 
   
   Recep temiz çıktı    İyileştiğini belirten genç kaleci, Samsunspor karşılaşmasında oynayabileceğini söyledi 
   'Hocamın tercihi' 
   BU sezon Fenerbahçe kalesini parselleyen, ancak Ümit Milli Takımı'nda kaleyi Volkan'a kaptıran Recep, sakat olmadığını belirtti. Almanya maçı öncesinde de oynayabilecek durumda olduğunu vurgulayan Sarı - Lacivertli file bekçisi, "Ancak hocamız Raşit Çetiner, Volkan'a şans tanıdı" ifadesini kullandı. 
   
   'Sorunum ciddi değildi' 
   ADANA maçından beri sorun yaşadığını belirten Recep, "Ancak kontroller temiz çıktı. Oynamama engel bir durum yok" dedi. Genç kaleci konuşmasını şöyle sürdürdü "Fenerbahçe'nin Samsun maçında kaleye geçmek istiyorum. Sakatlığım geçti, ağrılarım tamamen dindi. Zaten problemim ciddi değildi." 
   
   Herkesi bıktırdı    Ortega, sadece Fener'i değil, Arjantin Futbol Federasyonu'nu da isyan ettirdi 
   YUSUF KOBAL 

   Ortega'ya ultimatom 
   ARİEL Ortega, Arjantin Futbol Federasyonu Başkanı Julio Grondona'yı da çileden çıkardı. Yapılan transfer tekliflerini beğenmeyen yıldız futbolcuya adeta ultimatom veren Grondona, gelen önerileri değenlendirmesini, çalışıp, Fenerbahçe'ye olan borcunu ödemesini, milli takıma da hazır hale gelmesini söyledi. 
   
   Arabistan'a yakın 
   KATAR ve Suudi Arabistan'tan gelen yüksek ücretli, peşin para ödemeli tekliflere olumlu yaklaşıp, Ortega'nın futbola başlamasını isteyen Grandona, "Milli Takımımız'ın sana ihtiyacı var" dedi. Ortega'nın, bu çıkış karşısında Arabistan'a transfer olabileceği belirlendi. 
   
   
</TEXT>
</DOC>
