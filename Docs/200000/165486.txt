<DOC>
<DOCNO> 165486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/guncel/gun20.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Eylemciye ceza indirimi var, yöneticiye af yok      ANKARA Milliyet 

     Bakanlar Kurulu, kamuoyunda pişmanlık yasası olarak bilinen "Topluma Kazandırma Yasası"nın üst düzey örgüt yöneticilerini kapsamaması konusunda prensipte anlaştı. Kabine, örgütün üst düzey yöneticilerinin yasadan faydalanmamasını benimsedi. Örgüt üyesi olup hiçbir eylemde bulunmayanların cezaları tamamen kaldırılacak, eylemde bulunanlara da ceza indirimi sağlanacak. İçişleri Bakanlığı da, bugün MGK toplantısında değerlendirilecek yasayı kamuoyuna açıklayacak. Toplantı sonrası açıklama yapan Hükümet Sözcüsü Cemil Çiçek, "Devletimiz, barışın temini için tam bir görüş birliği içinde önemli bir adım atmaya karar verdi. Bu adım da Topluma Kazandırma Yasası'dır" diye konuştu. 
     
Akdağ, hastaneleri vakıflara kapatıyor      ANKARA Milliyet 

     Sağlık Bakanı Recep Akdağ, hastaneler bünyesinde çalışan vakıfların faaliyetlerine derhal son verilmesini istedi. Bakanlığa bağlı hastanelerde faaliyet gösteren vakıfların hastane dışındaki faaliyetleri ve sağlık hizmetleri için hiçbir ad altında para tahsil etmemeleri hakkında daha önce çeşitli genelgeler yayımlandığını belirten Akdağ, buna uymayan vakıflar bulunduğunun tespit edildiğini kaydetti. Bu nedenle tüm illere yeni bir genelge gönderen Akdağ, hastaneler bünyesinde faaliyet gösteren vakıfların derhal hastane bünyesindeki faaliyetlerine son vermelerini istedi. Genelgede, vakıfların istemeleri halinde mevcut makine ve cihazlarını hastane idaresine ayniyat karşılığı devredebilecekleri de kaydedildi. 
     
Özel okullar için son başvuru yarın      Milli Eğitim Bakanlığı'nın özel okullara yerleştirilecek yoksul öğrencileri belirlemek amacıyla düzenlediği "Özel Okullarda Okutulacak Öğrencileri Seçme Sınavı"na başvurular yarın sona eriyor. Sınava, Devlet Parasız Yatılılık ve Bursluluk Sınavı'na başvurma koşullarını taşıyan ilköğretim 8. sınıf öğrencileri katılabilecek. Buna göre, adayların maddi imk nlardan yoksun olması ve ailenin yıllık gelir toplamından fert başına düşen net miktarın 2003 mali yılı için belirlenen 2 milyar 240 milyon lirayı geçmemesi gerekiyor. 
     

</TEXT>
</DOC>
