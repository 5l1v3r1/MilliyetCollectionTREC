<DOC>
<DOCNO> 163017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur24.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Emine Erdoğan ilk kez resmi törende 
</HEADLINE>
<TEXT>

     Başbakan Recep Tayyip Erdoğan, resmi temaslarda bulunmak üzere geldiği Malezya'nın Başkenti Kuala Lumpur'da Başbakan Mahathir Mohamad ile biraraya geldi. Başbakan Recep Tayyip Erdoğan ve eşi Emine Erdoğan resmi törenle karşılandı. Böylece Emine Erdoğan ilk kez resmi karşılama töreninde bulundu. 
     Başbakan Erdoğan Kuala Lumpur'a geldikten sonra ikametine ayrılan Rönesans Oteli'nde bir süre dinlendi. Erdoğan, daha sonra beraberindeki heyetle Kualalumpur'a yaklaşık 40 kilometre uzaklıktaki Malezya'nın idari başkenti Tataran Perdana Putrajaya'ya geçti. 
     Erdoğan burada Başbakanlık Binası'nın bulunduğu kompleks içindeki camide cuma namazını kıldıktan sonra yine aynı kompleks içinde öğlen yemeği yedi. 
     Daha sonra Erdoğan için resmi karşılama töreni düzenlendi. Erdoğan ve Mohamad'ın platformdaki yerlerini almalarının ardından iki ülke ulusal marşları çalındı. Daha sonra iki Başbakan onur kıtasını selamlayarak, tekrar platforma geçtikten sonra iki ülkenin ulusal marşları yeniden çalındı. 
     Erdoğan daha sonra şeref defterini imzaladı. Erdoğan, Şeref Defteri'nin bulunduğu Başbakanlık Binası'nın en üst katındaki terasta 25 milyar dolara malolacağı bildirilen kompleksle ilgili olarak Başbakan Mohamad'dan bilgi aldı. 
     Erdoğan ve Mohamad daha sonra baş başa görüşmeye geçtiler. Görüşmenin başında, basın mensuplarının görüntü almasına izin verildi. İkili görüşmenin ardından heyetler arası görüşmeye geçilecek. 
     Resmi karşılama töreninde, Devlet bakanları Ali Babacan, Kürşad Tüzmen, Ulaştırma Bakanı Binali Yıldırım, bakanların eşleri, milletvekilleri bulundu. 
     
</TEXT>
</DOC>
