<DOC>
<DOCNO> 187438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/yazar/akyol.html </URL>
<DATE> 2003/10/09/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Her şey tamam değil 
</HEADLINE>
<TEXT>

   
   IRAK'A asker gönderme konusunda kesinleşen husus, hükümetin Meclis'ten izin almış olmasıdır. Asker göndermenin şartları konusunda ABD ile müzakereler ise devam ediyor. 
   "ABD, Türkiye'yi çantada keklik görmemeli." 
   Kuzey Irak'ta PKK KADEK adlı terör örgütünün etkisiz hale getirilmesi konusunda ABD ile "eylem planının prensipleri"nde mutabakat sağlandı ama "takvim" ve yapılacak işler henüz kesinleşmedi. 
   Kuzey Irak'taki PKK varlığı konusunda Türkiye'nin ABD'den talepleri şöyle 
   Teröristlerden Türk vatandaşı olanların eve dönüş yasasına göre Türkiye'ye gelip resmi makamlara başvurmalarının sağlanması, bunu yapmayanların yakalanarak Türkiye'ye teslim edilmesi. 
   Irak vatandaşı olanlar hakkında ABD makamlarınca işlem yaptırılması. 
   İran ve Suriye vatandaşı olanların bu ülkelere teslim edilmesi. 
   Türkiye bu konuda Suriye ve İran'la mutabakat sağlamış durumda... ABD ile de "prensip mutabakatı" sağlandı. Ama ne zaman ve nasıl yapılacağı konusu h l müzakere ediliyor. 
   
   MÜZAKERE edilen diğer konu, gideceğimiz yer meselesi... 
   Dicle boyunca, Bağdat'ın kuzeyinden sınırımıza kadar olan, Selahaddin merkezli bölgeye gidersek, Türkiye ikmal bakımından büyük kolaylık sağlamış olacak iklim şartları da müsait. Ama bu bölge etnik bakımından karışık, etnik çatışma riski yüksek fakat zamanda Irak'taki etnik sorunlarda Türkiye'nin etkisinin artmasını da sağlar. Etnik gerilim artarsa, daha fazla asker göndermemiz gerekebilir. 
   Fırat Nehri boyunca, Bağdat'ın batısından Suriye sınırına uzanan Ambar bölgesi etnik bakımdan karışık değil, sadece Sünni Araplar var bu bakımdan nispeten rahat. Ama ikmal göndermek zor, çöl iklimi egemen. Ayrıca Suriye ile İsrail arasında bir tırmanma yaşanırsa Türkiye buna taraf olmak istemiyor. 
   "Göç yolda düzelir" diye göçebe mantığıyla yola çıkmaya Türkiye'nin hiç niyeti yok 'Düzen', yani yerimiz, yetkimiz, ikmal yollarımız, siyasi rolümüz baştan belirlenmeli. "Mutabakat zaptı" imzalanmalı... 
   O zaman yola çıkacağız... 
   
   IRAK'TA istikrarsızlığın derinleşmesi, iç savaşa sürüklenmesi ABD için hezimet olur ABD'nin batağa saplanmasını isteyenlerin amacı bu... Ama Irak'ın karışması Türkiye dahil bütün bölgeye büyük zarar verir. 
   İstikrarsızlıktan medet umanlar Türk askerinin istikrara katkıda bulunmasını da istemezler elbette... Provokatif saldırılar olabilir. 
   Irak uzakta ve bizi etkilemeyecek yapıda bir ülke olsaydı, Afganistan'a gittiğimiz gibi giderdik. Ama Irak, Türkiye'yi Lozan'dan bu yana en büyük problemlerle karşı karşıya getirebilecek bir ülkedir. 
   Onun için gidiyoruz ve elbette kılı kırk yararak gideceğiz. 
   Mesele basit sokak sloganlarına indirgenemez. Karmaşık askeri, siyasi, diplomatik, etnik, ekonomik boyutları vardır. 
   Türkiye 1980'lerin ortasından 1990' ların sonuna kadar "Lozan"ı korumak için 35 bin can, 120 milyar dolar ekonomik kayıp vermedi mi 
   Zorlu bir sınavla karşı karşıyayız, "biz yokuz" diyemeyiz, başarmaya mecburuz. 
   
      
   
</TEXT>
</DOC>
