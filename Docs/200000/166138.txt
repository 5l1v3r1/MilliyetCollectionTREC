<DOC>
<DOCNO> 166138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/spor/spo04.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
KARİYER PEŞİNDE 
</HEADLINE>
<TEXT>

Trabzonspor’un yeni transferi Yattara, "Dünya üçüncüsü bir ülkenin şampiyonluk yaşamış bir takımıyla Avrupa vitrinine çıkacağım. Bunu iyi değerlendireceğim" dedi 
     ERGUN ATA 

     UEFA Kupası fırsatı 
     TRABZONSPOR ile birlikte kampta çalışmalara başlayan yeni transfer İbrahim Yattara daha ilk günden arkadaşlarıyla kaynaştı. Yattara, "Avrupa’da kariyer yapmak istiyorum. Trabzonspor’da yakaladığım şansı iyi kullanmalıyım. Dünya üçüncüsü bir ülkenin şampiyonluk yaşamış 4 büyük kulübünden biri olan bu takımda oynayacağım. Üstelik Avrupa vitrinine UEFA Kupası maçlarıyla çıkacağım. Bu fırsatı değerlendirmeliyim" dedi. 
     
     "Çok çabuk oyuncu" 
     İBRAHİM Yattara için ilk izlenimlerini aktaran Trabzonspor Teknik Direktörü Samet Aybaba da, yeni oyuncusundan övgüyle söz etti. Aybaba, "Top tekniği iyi. Çabuk oyuncu" diye konuştu. Bordo - Mavililer’in en eski Belçikalı’sı Sommers de Yattara’nın futboluyla Trabzon’da iyi işler yapacağına inandığını söyledi. Gineli oyuncunun yakın arkadaşı Oumar ise, İbrahim’e hem yardımcı oluyor hem de tercümanlığını yapıyor. 
     
     Okan Yüzde 95 Trabzonspor 
     BURSASPOR forması altında iki kez gol krallığı koltuğuna oturan Okan Yılmaz, "Yüzde 95 Trabzonspor’a gidiyorum" açıklaması yaptı. Milli Takım öncesinde Bordo - Mavililer ile anlaştığını belirten Okan, "Bir aksilik olmazsa, Trabzonspor formasını giyebilirim. Pazartesi günü Yarın İstanbul’da bir görüşme daha yaparak bu işe noktayı koyacağız’’ diye konuştu. 
     
     Gözler Evens’te 
     SOL kanada çare arayan Trabzonspor, gözünü yine Antwerp’e dikti. Belçika ekibinin 25 yaşındaki forveti Bernt Evens için teklif yapıldı. Kulübüyle 2 yıllık daha sözleşmesi bulunan Evens ile her konuda anlaşma sağlandı. Ancak Antwerp 750 bin Euro bonservis bedeli isterken, Bordo - Mavililer ise 350 bin Euro önerdi. 
     

</TEXT>
</DOC>
