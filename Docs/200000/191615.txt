<DOC>
<DOCNO> 191615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sonspo03.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldıray dört köşe, Arsenal fırsat tepti, Milan affettirdi.. 
</HEADLINE>
<TEXT>

     Yıldıray Baştürk’ün takımı, üst üste 4. maçını kazanıp, Almanya’da liderlik koltuğunu bir gün aradan sonra tekrar devraldı. Milli oyuncumuz sakatlığından sonra ilk kez 11’de sahaya çıktı. 
     Asist Yıldıray’dan 
     Alman Ligi’ndeki temsilcimiz Yıldıray Baştürk, formasını giydiği Leverkusen ile rakip tanımıyor. Kırmızı-Beyazlılar, Mönchengladbach’ı Schneider’in golüyle geçerek, art arda 4’üncü lig maçını kazandı ve zirveyi yeniden ele geçirdi. Sakatlığından sonra görev aldığı 3 maçta yedek soyunan Yıldıray, dünkü karşılaşmada uzun bir aradan sonra ilk 11’de sahaya çıktı. İyi bir performans ortaya koyan milli futbolcu tek golün pasını verdi, 60’ıncı dakikada yerini Bierofka’ya bıraktı. 
     Dortmund şokta 
     Günün diğer maçında ise son haftaların flaş ekibi Bochum, güçlü rakibi Dortmund’u 3-0 yenip, çıkışını devam ettirdi. Mavi-Beyazlılar’ın gollerini Hashemaian 2 ve Oliseh kaydetti. Sert geçen mücadelede hakem 6 sarı kart gösterdi, konuk ekipten Kehl ise kırmızı kartla oyundan atıldı. 
     Arsenal fırsat tepti 
     İngiltere Süper Ligi'nde şampiyonluğa oynayan Arsenal bir günlük aradan sonra liderlik koltuğunu tekrar ele geçirdi. Kırmızı-Beyazlılar deplasmanda Charlton Athletic ile 1-1 berabere kaldı. Di Canio'nun penaltı golüne, Henry müthiş frikiğiyle karşılık verdi. Fransız yıldızın bir şutu da direkte patladı. Arsenal bu sonuçla koltuğa yeniden oturda ama en yakın takipçisi Chelsea ile aradaki puan farkını 3'e çıkarma fırsatını tepti. İki ekip arasında 1 puan fark bulunuyor. 
     Milan affettirdi 
     Şampiyonlar Ligi'nde Club Brugge karşısında evinde şok bir mağlubiyet alan Milan, İtalya Ligi'nde zorlu Sampdoria deplasmanında 3-0 kazanıp, moral buldu. Kırmızı-Siyahlılar'ı galibiyete götüren golleri Tomasson ile Shevchenko 2 kaydetti. Milan bu sonuçla lider Juventus'un ardından averajla ikinci sıradaki yerini korudu. Üç maçtır üst üste kazanan Modena'ya Parma 'dur' dedi. Sarı-Lacivertliler evinde rakibini Morfeo, Adriano ve Marchionni'nin golleriyle 3-0 yendi. Günün diğer maçlarında ise Reggina, Ancona ile 0-0, Perugia da Udinese ile 3-3 berabere kaldı. 
     PSV-Ajax yenişemedi 
     Hollanda Ligi'nin iki devi PSV Eindhoven ile Ajax 2-2 berabere kaldı. Ev sahibi PSV'nin gollerini Bommel ile Jong atarken, konuk takımın sayıları Sonck ve İbrahimoviç'ten geldi. Ajax'ta 45. dakikada Van der Vaart kırmızı kart gördü. Ajax bu sonuçla AZ Alkmaar'ın önünde averajla liderliğini devam ettirdi. Bu iki takımı 2 puan geriden takip eden PSV ise 3. sırada bulunuyor. Dünkü maçlarda alınan diğer sonuçlar şöyle Feyenoord- Willem 2-1, Twente-Utrecht 2-2. 

     
</TEXT>
</DOC>
