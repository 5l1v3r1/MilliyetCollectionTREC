<DOC>
<DOCNO> 190368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sondun08.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Niagara'dan düşüp kurtulan kişiye suç duyurusu 
</HEADLINE>
<TEXT>

     Niagara Şelalesi'nden düşmesine karşın hayatta kalmayı başaran kişi hakkında polis suç duyurusunda bulunmaya hazırlanıyor. 
     Niagara Şelalesi'nden üzerinde herhangi bir koruyucu giysi olmadan sağ salim inmeyi başaran tek insan olan 40 yaşındaki Kirk Jones, suçlu bulunması durumunda 10 bin dolar para cezası ödemek zorunda kalabilecek. 
     Niagara Parkı polisi, Jones'un kalkıştığı işi ''aptalca'' olarak niteleyerek, bu kişi hakkında suç duyurusunda bulunacaklarını bildirdi. 
     Park yetkilileri, kendilerini, çok sayıda polis, itfaiye ve ilk yardım görevlisini seferber ederek, şelalenin döküldüğü yerde riskli bir kurtarma operasyonu düzenlemek zorunda bırakan Jones'un kalkıştığı bu işin, savunulur yanı bulunmadığını söylediler. 
     Polis, bunun bilinçli girişilmiş bir eylem olup olmadığının araştırıldığını belirtirken, bir intihar girişimi olasılığı üzerinde durmadıklarını kaydetti. 
     Bu arada, Amerikan televizyonlarına açıklamada bulunan görgü tanığı turistler, Jones'i nehirde hızla suyun üstünde giderken görünce şaşkınlığa uğradıklarını, Jones'un ise son derece sakin göründüğünü anlattılar. 
     Saniyede 550 bin litre suyun döküldüğü dev şelaleden üzerinde sadece giysileriyle düşmesine karşın hayatta kalmayı başaran ve hastanede kontrol altında bulunan Jones'un sağlık durumunun iyi olduğu, ayrıca psikolojik testlerden de geçirileceği belirtildi. 
     Turistler, Kirk Jones'un son derece sakin suya girdiğini ve sırtüstü durumda hızla 60 metrelik şelaleden düştüğünü kaydettiler. 
     Çok sayıda intiharın da görüldüğü Niagara Şelalesi'nde, 1901'den bu yana 15 kişi variller, özel su araçları ve kanolarla atladı, bunlardan 10'u hayatta kaldı. 
     1960'ta meydana gelen bir tekne kazasında ise üzerinde ilk yardım ceketi bulunan 7 yaşında bir çocuk, şelaleden düşmüş ve ölmemişti. 
     
</TEXT>
</DOC>
