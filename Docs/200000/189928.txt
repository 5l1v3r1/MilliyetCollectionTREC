<DOC>
<DOCNO> 189928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/soneko59.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İKV Başkanı Davut Ökütçü, görüşmelerini değerlendirdi... 
</HEADLINE>
<TEXT>

     İktisadi Kalkınma Vakfı İKV Başkanı Davut Ökütçü, AB'nin genişlemeden sorumlu üyesi Günter Verheugen'in '21. yüzyılda Müslüman dünya ile Hıristiyan dünya arasında olası bir çatışmayı önleyecek tek ülkenin demokratik ve laik Türkiye olduğunu ve bunu herkesin kabul etmesi gerektiğini' söylediğini bildirdi. 
     İKV Başkanı Ökütçü ile İKV Yönetim Kurulu Üyesi Yavuz Canevi Brüksel'de AB bünyesinde temaslarda bulundular. Temasların ardından basını bilgilendirme toplantısı düzenleyen İKV heyeti, bir sivil toplum örgütü olarak Türkiye'deki değişimi ve reform uygulamalarını muhataplarına anlattıklarını söylediler. 
     Türkiye'deki reformların her geçen gün günlük yaşama yansıdığını, 24 ilde AB seminerleri düzenleyen İKV'nin bunu iyi gördüğünü anlatan Başkan Ökütçü, siyasi, yapısal ve ekonomik reformlar hakkında bilgi verdiklerini söyledi. 
     Ökütçü, Verheugen'nin İKV heyetiyle yaptığı görüşmede, bugünkü Ankara hükümetinin AB sürecindeki kararlılık ve iradesi üzerinde durdurduğunu, 5 Kasım'da yayınlayacakları ilerleme raporunda olumlu ve tarafsız görüşlere yer vereceklerini ifade ettiğini bildirdi. 
     Verheugen'in raporda, askerlerin sivil siyasete etkisi, askeri harcamaların denetimi, dinsel özgğürlük ve ana dilde eğitim konularının altını çizeceklerin belirttiğini kaydeden Ökütçü, AB yetkilisinin bu alanlardaki eksikliklere de çözüm getirileceğine inandığını bildirdi. 
     Verheugen'in, AB'nin büyük ülkelerinin Türkiye'ye karşı olumsuz tavırlarının değiştiğini söylediğini belirten Ökütçü, AB yetkilisinin ''şeffaf yönetilen bir Türkiye'nin AB'ye güç katacağının görüldüğünü'' kaydettiğini belirtti. 
     Ökütçü, Verheugen'in Kıbrıs konusunun, bir siyasi önkoşul olmamakla beraber, 1 Mayıs 2004'ten önce çözülmesinin önemini vurguladığını ve aksi takdirde çok geç kalınmış olacağını, Rum kesiminin bu tarihte kesinlikle AB üyesi olacağının altını çizdiğini söyledi. 
     Verheugen'in ''AB kamuoyunun Türkiye'nin tam üyeliğine hazır olmadığı konusunda kendi ülkesi Almanya'yı örnek gösterdiğini'' söyleyen Ökütçü, Verheugen'in kamuoylarına Türkiye'nin AB'ye katılımının öneminin anlatılması gerektiği üzerinde durduğunu kaydetti. 
     Bu arada İKV heyetinin, Verheugen'i 2004 yılının Mayıs ayında yapılacak olan Forum İstanbul'a davet ettiği belirtildi. 
     Verheugen, Helsinki Zirvesi'nde Türkiye'nin AB'ye üye olabileceğinin karar altına alınmasının ne kadar isabetli bir karar olduğunun ortaya çıkmasından büyük memnuniyet duyduğu, bu konuda artık hiçbir tartışma yapılmaması gerektiğini söylediği de kaydedildi. 
     
</TEXT>
</DOC>
