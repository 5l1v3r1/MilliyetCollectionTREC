<DOC>
<DOCNO> 196234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/guncel/gun09.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşlı kadının cesedini ZAKA ekibi buldu... 
</HEADLINE>
<TEXT>

   Amacı parçalanmış cesetleri birleştirmek olan ZAKA, patlamada ölen Anna Rubinstein'in cesedini buldu 
      
   Şişli'deki Beth Israel Sinagogu'ndaki patlamada ölen Anna Rubinstein adlı yaşlı kadının cesedi, İsrail'den gelen arama kurtarma ekibi ZAKA tarafından bulundu. Sinagogun girişinde bulunan yaşlı kadının, yine patlamada ölen 9 yaşındaki Arnette Rubinstein Talu'nun kayıp olan anneannesi olduğu bildirildi. 
   Şişli Nakiye Elgün Sokak'ta araştırmalarını sürüdüren 7 kişilik ZAKA ekibi, patlamaların ardından 12 saat geçmeden Türkiye'ye ulaştı. ZAKA gönüllüleri, İsrail'de herhangi bir saldırı düzenlendiğini duyar duymaz olay yerine gidiyor, hayatta kalanların kopan kol ya da bacaklarını bulurlarsa, hemen hastaneye yetiştiriyor. Saldırılarda ölenlerin vücut parçalarını etraftan toplayan gönüllüler, bu parçaları bir araya getirerek, saldırı kurbanının Yahudi geleneklerinin öngördüğü gibi, bütün olarak toprağa verilmesini sağlıyor. ZAKA ekibi, saldırı sonrası topladığı parçaların hangi kurbana ait olduğunun teşhisi için DNA testine de başvuruyor. 
   
   Gönüllülerden oluşuyor 
   Sinagog saldırılarının gerçekleştiği Beyoğlu ve Şişli'de inceleme yapan ZAKA, 1995'te kuruldu. Tamamı Ortodoks Yahudi gönüllülerden oluşan ZAKA'nın İbranice açılımı, "felaket kurbanlarının teşhisi" anlamına geliyor. 
   
   
</TEXT>
</DOC>
