<DOC>
<DOCNO> 153340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sontur25.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK skandalında ''rüşvet hesapları'' 
</HEADLINE>
<TEXT>

     SSK'ya iyileştirici tıbbi malzeme alımına ilişkin başlatılan ve daha sonra Bağ-Kur ve Emekli Sandığı'nı da kapsayan ''Neşter Operasyonu'' soruşturması kapsamında gözaltına alınan 1'i profesör 7 kişinin emniyetteki sorguları devam ediyor. 
     Edinilen bilgiye göre, Ankara Cumhuriyet Savcısı Ömer Suha Aldan'ın talimatı üzerine soruşturma çerçevesinde, SSK'da görev yaptığı bildirilen 4 kişi, Hacettepe Üniversitesi öğretim görevlisi 1 profesör ve tıbbi malzeme satan ilaç firması yetkili 2 kişi gözaltına alındı. Sözkonusu kişilerin emniyetteki sorgularının sürdüğü, yarın DGM'ye sevk edilebilecekleri kaydedildi. 
     Dün tutuklanan Ankara Üniversitesi Tıp Fakültesi İbni Sina Hastanesi Kardiyoloji Anabilim Dalı Başkanı Prof. Derviş Oral'ın savcılık ve yedek hakimlik ifadelerinde, suçlamaları kabul etmediği, mal varlığının kendi birikimi olduğunu savunduğu öğrenildi. Eşinin de doktor olduğunu ifade eden Prof. Oral'ın, mal varlığı konusunda, ''Karı koca birikimimiz'' ifadesini kullandığı belirtildi. Oral'ın, tıbbi ilaç satan firmalarının yetkililerinden rüşvet aldığı iddiaları konusunda da ''Benim paraya pula ihtiyacım yok. Kendi alanımda tanınmış birisiyim. Mesleki açıdan ilk yenilikleri yaptım'' dediği ifade edildi. 
     KKTC kökenli olduğu bildirilen Oral'ın, hastaları arasında KKTC'den gelenlerin sayısının dikkat çekici boyutta olduğu ve incelendiği bildirildi. Soruşturmada, dün tutuklanan tıbbi ilaç firması temsilci Mert Aygen ile Oral'ın aynı bankada hesaplarının bulunduğu ve bu hesaplar arasında para transferinin tespit edildiği kaydedildi. 
     DGM yetkilileri, tıbbi malzeme satan firmaların yetkilileri, doktorlar ve SSK bürokratları ile yakınlarından oluşan yaklaşık 700 kişinin mal varlıkları ve banka hesaplarının incelendiğini, firmalardan rüşvet aldığı iddia edilen doktorların hesaplarına ''sistematik para akışı'' olduğunu bildirdiler. Soruşturmada, somut delillere ulaşılmadıkça hiç kimseyi suçlamamaya özen gösterildi öne sürüldü. 
     Soruşturma kapsamında, bugüne kadar çok sayıda kişi gözaltına alınarak ifadesine başvuruldu, 8 kişi tutuklandı. 
     
     Sistem nasıl işliyor 

     Bazı bürokrat ve doktorların gözaltına alınmasıyla devam edeceği bildirilen operasyonda, daha önce tutuklanan firma sahipleri Mehmet Edin, Fahri Örküp, Cezmi Mutlu, İbrahim Erdoğan ve Uğur Ocak, Ocak ayından bu yana cezaevinde. Doktorlar, SSK ve firmalar arasında 1994'te yapılan protokole göre SSK, doktorların yazdıkları reçetelerde belirttikleri firmaların ürünlerini, ihalesiz almak zorunda kaldı. Bu nedenle, doktorlarla özel ilişkiler kuran firmalar, rüşvet karşılığında reçetelere kendi ürünlerinin yazılmasını sağladı. Reçeteler dışında, acil ameliyatlarda, rüşvet aldıkları firmaların ürünlerini kullanan doktorlar, SSK'nın bu firmalardan alım yapmasını da sağladı. Yönetici konumunda ki doktorlar da hastanenin ihtiyaç duyduğu tıbbi malzemeleri ihalesiz biçimde istediği firmadan alabildi. 
     




</TEXT>
</DOC>
