<DOC>
<DOCNO> 169470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/yasam/yas02.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Cilt kanserinin sorumlusu bulundu 
</HEADLINE>
<TEXT>

ABD'li bilim adamlarına göre cilt kanserine bir tür enzim neden oluyor. JNK2 adı verilen enzim, güneş ışınlarına fazla maruz kalındığında harekete geçiyor ve kanser riski artıyor 
     DIŞ HABERLER SERVİSİ 

     Ultraviyole ışınlar 
     MINNESOTA Üniversitesi'nden bir grup bilim adamının araştırması, JNK2 adı verilen enzimin, ciltteki etkinliğinin artması durumunda, cilt kanseri riskinin büyüdüğünü ortaya çıkardı. Ultraviyole güneş ışığına maruz kalan ciltte JNK2 adlı enzimin aktivitesi hızlanıyor ve kanser riski artıyor. 
     
     31 haftalık deney 
     EKİBİN başındaki Dr. Zigang Dong, JNK2 enzimi taşımayan bir grup kobaya kansere yol açan kimyasal madde enjekte ettiklerini, ardından da haftada beş kere ultraviyole ışınına maruz bıraktıklarını anlattı. 31 haftalık deneyin sonucunda, JNK2 enzimi taşımayan kobayların sadece yüzde 18'inde kanser görüldü. JNK2 enzimine sahip kobaylarda ise bu oran yüzde 50 olarak saptandı. 
     
     Etkiyi geciktiriyor 
     DR. Zigang Dong'a göre araştırma sonucu elde edilen bulgular, JNK2 enziminin ortadan kaldırılmasının, ultraviyole ışınların etki etmesini geciktirdiğini gösteriyor. Dr. Dong, JNK enziminin insan cildinde de kobaylarda olduğu gibi aynı etkiyi yarattığının ispatlanması halinde cilt kanserinin önlenmesinde önemli bir aşama kaydedileceğini vurguladı. 
     

</TEXT>
</DOC>
