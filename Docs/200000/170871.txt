<DOC>
<DOCNO> 170871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/yasam/yas09.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolandırıcıya işkence çetesi 
</HEADLINE>
<TEXT>

   65 bin doları giden ayakkabıcı, kendini dolandıranlardan birine işkence yaptı fotoğraflarını arkadaşına gönderip şantaja kalkınca polis duruma el koydu 
      YUNUS HAKAN GÜLER DHA 
   
   Konya'da ayakkabı imalatı ve toptan satış işiyle uğraşan İsmail Ökçesiz, kendisinden ayakkabı alıp 65 bin dolarlık karşılıksız çek veren üç kişiden parasını tahsil edebilmek için işkence çetesi kurdu. 
   İddiaya göre, Tamer Poyraz 35 , Boğaziçi Üniversitesi mezunu Serdar Acarhoroz 35 ve Ergün Şengül 36 , geçen yıl Konya'da ayakkabıcılık yapan Ökçesiz'den 49 ayakkabı satın alarak, karşılığında toplam 65 bin dolarlık üç ayrı çek verdi. 
   
   6 gün işkence yaptılar 
   Ancak aldığı çekler karşılıksız çıkan Ökçesiz, parasını alamayacağını anlayınca tanıdıkları Bektaş Temel 52 ve Ramazan Gündoğdu'dan 39 para karşılığı yardım istedi. Yanına oğlu Mehmet Ali'yi 30 de alan Ökçesiz ve adamları dolandırıcıların peşine düştü. 
   Ayakkabıcı ve adamları Çirişhane Mahallesi'ndeki işyerinde buldukları Poyraz'ı bir otomobile bindirerek, Konya'da bir bağevine götürdü. Gözleri bağlanan ve çırılçıplak soyulan Poyraz, 6 gün işkence gördü. 
   
   Fotoğrafı görünce 
   Filistin askısına bağlanıp jilet ve kesici aletle vücudunda yaralar açılan Poyraz'ın çekilen fotoğrafları Bursa'daki arkadaşı Serdar Acarhoroz'a gönderildi. Acarhoroz'dan 65 bin dolar ya da aynı değerde bir Mercedes otomobil istenerek, aksi takdirde Poyraz'ın öldürüleceği bildirildi. 37 suçtan sabıkası olan Acarhoroz, ortağının fotoğraflarını görünce daha önce kendisini defalarca gözaltına alan polise giderek yardım istedi. 
   Poyraz'ın kaçırıldığı bağevini tespit eden Bursa Emniyet Müdürlüğü Organize Suçlar ekipleri, Konya'ya gidip baskın düzenleyerek Poyraz'ı kurtardı. İsmail ve oğlu Mehmet Ali Ökçesiz ile Temel ve Gündoğdu gözaltına alındı. Polis, bu kişilere yardım eden ancak kaçan T.İ.G. ve Y.K.'nin de peşine düştü. Poyraz, Acarhoroz ve Şengül de Ökçesiz'i dolandırdıkları iddiası üzerine gözaltına alındı. 
   
   
</TEXT>
</DOC>
