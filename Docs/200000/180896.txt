<DOC>
<DOCNO> 180896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/son/sontur05.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Romanya Irak, Türkiyesiz konuşulmaz 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, AB'ye, ''Türkiye'de 2004 Mayıs'ına kadar AB sürecindeki reformların uygulanmaya başlanmış olacağını göreceksiniz'' mesajını verdi. 
     Edinilen bilgiye göre, Gül, İtalya'daki temasları sırasında, Türkiye'nin AB sürecinde gelinen son noktayı aktardı ve Türkiye'nin ''uygulamalar'' konusunda da kararlı olduğunun altını çizdi. 
     ''Eksiğimizin farkında ola ola kapınızı çalmayız'' diyen Gül, 2004'ün ilk 4 ayında uygulamaya ilişkin sürecin tamamlanacağını kaydetti. 
     Görüşmelerde, Türkiye'nin AB sürecinin yanı sıra Irak ve Ortadoğu konuları da ele alındı. 
     Bu çerçevede, çalışma yemeği sırasında söz alan Romanya Dışişleri Bakanı Mircea Geoana, AB'ye üye ülke dışişleri bakanlarının Ortadoğu ve Irak gündemli toplantılarında Türkiye'nin bulunmamasını eleştirdiği öğrenildi. 
     Bu konuların ''Türkiye'siz ele alınamayacağını'' ifade eden Geoana, tüm AB ülkelerinden konuyu daha iyi bilen Türkiye gibi bir ülke varken, Türkiye'nin konuya ilişkin deyenim ve bilgilerinin paylaşılması gerektiğini kaydetti. 
     Bu arada, Gül'ün Ortadoğu barış sürecine ilişkin olarak İsrail Dışişleri Bakanı Silvan Şalom'a iki gün önce bir mektup göndererek, gelişmelerin süreci çıkmaza soktuğu yolunda görüş bildirdiği öğrenildi. 
     Konuya ilişkin temaslarında da değerlendirmelerde bulunan Gül, barışı başarısız kılmak için herkesin her şeyi yaptığını ifade etti ve zayıf bir muhatapla barış yapılamayacağı görüşünü iletti. 
     Gül, gelişmelerin kaygı verici olduğunu ve tarafların ellerinden geleni yapması gerektiğini vurguladı. 
     Konuya ilişkin AB'nin de, yol haritası çerçevesinde daha aktif olunması gerektiği görüşünde olduğu ve Filistin Başbakanı Mahmud Abbas'ın istifasıyla, sürecin çıkmaza girebileceği endişesi taşıdığı bildirildi. 
     Birliğin ayrıca, Hamas örgütünü terörist örgüt sayıp saymama konusunda da çalışma başlattığı kaydedildi. 
     Temaslarında Irak konusuna da geniş yer veren Dışişleri Bakanı Gül'ün, ''Irak'a gidenlerin kendi güvenlikleriyle ilgilendiğini, Irak halkının ihtiyaçlarıyla ilgilenmediklerini, bunu yapmak isteyenleri de dinlemediklerini'' söylediği öğrenildi. 
     ''Irak'a asker gönderme konusunda ihtiraslı halimiz yok'' diyen Gül, sivil yönetimin gelmesi ve her şeyin yoluna girmesine katkıda bulunulacağı kanaati oluştuğunda, Türk askerinin bölgeye gidebileceğini ifade etti. 
     Gül'ün, ''Çıkarımız yok, tek çıkarımız Irak'ın huzura kavuşması'' diye konuştuğu belirtildi. 
     Bu arada, Irak konusunda, BM Güvenlik Konseyi'ne üye ülkelerin bir anlaşmaya varacağı beklentisi olduğuna işaret eden diplomatik kaynaklar, Fransa ve Rusya'nın sorun çıkarmasının beklenmediğini bildirdiler. 
     Öte yandan, Gül'ün ikili görüşmelerinde, Almanya Dışişleri Bakanı Joschka Fisher'in Irak sürecine NATO'nun dahil olma fikrine karşı çıktığını belirttiği öğrenildi. 
     Yunanistan Dışişleri Bakanı Yorgo Papandreu ile yaptığı görüşmedeyse Gül'ün, Türkiye ile KKTC arasında imzalanan gümrük birliği çerçeve anlaşmasına ilişkin olarak ''olayları fazla büyütmeyin'' mesajı verdiği kaydedildi. Görüşmede, Heybeli Ada Ruhban Okulu da ele alınırken, Papandreu'nun önümüzdeki günlerde Kıbrıs Rum kesimine ziyarette bulunacağı bildirildi. 
     Bu arada, Gül'ün, Brescia'dan toplantının yapıldığı Riva del Garda'ya, İtalyan hükümetinin Papa için tahsis ettiği helikopterle gittiği öğrenildi. 
     
</TEXT>
</DOC>
