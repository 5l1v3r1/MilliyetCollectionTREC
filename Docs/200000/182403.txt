<DOC>
<DOCNO> 182403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sondun09.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamas "AB, bizi kara listeye alarak büyük hata yaptı" 
</HEADLINE>
<TEXT>

     Hamas örgütü, AB'yi uyararak, ''örgütü, terörist grupların kara listesine alarak büyük hata yapmakla'' suçladı. 
     Hamas'ın Suriye'deki liderlerinden Halid Maşal, ''AB yasağının, Hamas'ın, İsrail'in Filistin topraklarını işgal etmesine karşı verdiği mücadeleyi etkilemeyeceğini'' söyledi. 
     Maşal, ''Avrupa, bu kararı alarak büyük bir hata yaptı. Bu, Hamas'dan ziyade Filistin halkına karşı bir saldırganlık. Bu, İsrail ile bir tür işbirliği ve Amerikan baskılarına boyun eğmek'' dedi. 
     Filistin lideri Yaser Arafat ile örgüt arasındaki siyasi farklılıkların, bir krizde oldukları anlamına gelmediğini belirten Maşal, İsrail'in Filistinli liderleri öldürmeye devam ettiği sürece, örgütün de İsraillilere karşı saldırılarının süreceğini kaydetti. 
     Hamas liderlerinden Maşal, İsrail güvenlik kabinesinin, Arafat'ı sürgün etmek yönünde aldığı ilke kararını da kınadı. 
     
</TEXT>
</DOC>
