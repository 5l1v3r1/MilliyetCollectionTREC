<DOC>
<DOCNO> 155096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/soneko25.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı Çiftçi borçları ile ilgili taslak TBMM'ye gönderilecek 
</HEADLINE>
<TEXT>

     Tarım ve Köyişleri Bakanı Sami Güçlü, çiftçi borçlarının yeniden yapılandırılmasına ilişkin yasa taslağının 1-2 gün içinde Başbakanlık'a gönderileceğini belirterek, ''Bu konuda siyasi irade kararını verdi. Bürokrasinin çalışmaları gerekli ama belirleyici değildir'' dedi. 
     Sami Güçlü, bakanlığının 6 aylık çalışmaları hakkında bilgi vermek üzere düzenlediği basın toplantısında, tarımsal kredi borçlarının yeniden yapılandırılmasının, 1.5 katrilyon lirası Ziraat Bankası'na, 1.8 katrilyon lirası da tarım kredi kooperatifleri birliğine ait olmak üzere, toplam 3.3 katrilyon liralık bir borcu kapsadığını söyledi. 
     Yeniden yapılandırmayla çiftçilere 2 ödeme alternatifi sunulacağını anlatan Bakan Güçlü, borçların tarımsal enflasyona göre reel hale getirildikten sonra, yüzde 10'u peşin, kalanının yüzde 30'luk dilimler halinde olmak üzere 2003, 2004 ve 2005 yılı Ekim aylarında tahsil edileceğini belirtti. 
     İsteyen çiftçilerin de reel hale getirilen borcu defaten ödeyebileceğini, bu durumda da yüzde 30 indirim sağlanacağını kaydeden Bakan Güçlü, şu bilgiyi verdi 
     ''Yeniden yapılandırmayla toplam 3.3 katrilyon liralık borcun, yüzde 50-55 oranında tahsil edilmesi sağlanacak. Kalan bölümü, yeniden yapılandırma kapsamında tahsil edilmekten çıkarılacak. Yasa taslağında, yeniden yapılandırma için 1 mayıs'tan itibaren başvurulması öngörülüyordu. Yasa henüz çıkmadı. Ancak siyasi irade bu konuda kararını vermiştir, bürokrasinin çalışmaları gerekli, ama bu konuda belirleyici değildir.'' Ziraat Bankası'nın özelleştirilmesine yönelik yasa gereği bankaya zarar doğuracak görev verilemeyeceğinin hatırlatılması üzerine Bakan Güçlü, çıkarılması gereken yasanın daha ziyade tarım kredi kooperatiflerinin borçlarının tahsiline yönelik olduğunu, yeniden yapılandırma ile Ziraat Bankası'nın yaklaşık 500 trilyon liralık alacağından vazgeçtiğini, bunu kendi ayırdığı karşılıklardan karşılayacağını söyledi. 
     Tarımda kullanılan mazotun sübvanse edilmesine ilişkin kararın da çıktığını hatırlatan Bakan Güçlü, mazot desteğinin ilk taksidinin bu ay ödenmesinin öngörüldüğünü kaydetti. 
     Uygulanan politikalar nedeniyle halen besihanelerin yarısının boş, tarım arazilerinin de bir bölümünün ekilmediğine işaret eden Bakan güçlü, ''Mazot desteği ve kredi borçlarının yeniden yapılandırılması, tarım kesimine sağlanan çok büyük bir olanak. Böylece, üretim gücünü kaybeden çok büyük bir kesim, yeniden üretime dönecek'' dedi. 
     Tarım ve Köyişleri Bakanı Sami Güçlü, mevsim şartlarının iyi gitmesi nedeniyle, bu yıl 20-21 milyon tonu buğday olmak üzerde 30 milyon tonluk hububat üretimi beklediklerini sözlerine ekledi. 
     
     KADROLAŞMA İDDİALARI 

     Bakan Sami Güçlü, ''AKP'nin kadrolaştığına'' ilişkin soru üzerine, Başbakan Tayyip Erdoğan'ın bu konuya açıklık getirdiğini ve gönderilen 100 atama kararnamesinden ortalama yüzde 29'unun geri döndüğünü ifade ettiğini hatırlatarak, kendi bakanlığı açısından bu oranın çok daha düşük olduğunu belirtti. 
     ''Hükümette çok yoğun bir kadrolaşma faaliyeti olmadığını Türkiye'de herkes biliyor'' diyen bakan Güçlü, şöyle konuştu 
     ''En çok atama yapılan bakanlıklardan birisi de Tarım ve Köyişleri Bakanlığı'dır. Bakanlığımızda, hükümetlerin ilk 6 ayında, 55. hükümet döneminde 79, 57. hükümet döneminde 59, bizim dönemimizde de 69 üst düzey atama yapıldı. Bu çok yüksek bir rakam değil. AKP'nin kadrolaşmasına ilişkin iddiaların gerçekle alakası yok. Biz merkezde bir partiyiz. Her kesimden oy aldık. Kadrolaşma iddiası olamaz. Bu yapay bir sorundur.'' 
     
     TEKEL'İN ÖZELLEŞTİRİLMESİ 

     TEKEL'in özelleştirilmesiyle ilgili soru üzerine de Bakan Sami Güçlü, ''kamunun hızla üretimden çekilmesi gerektiğini'' söyledi. 
     Kamuda özel üretim amacıyla kurulan kurumların, artık üretimle ilgili heyacanını kaybettiğini belirten Bakan Güçlü, şöyle devam etti 
     ''Bu kurumların üretimde devamına ısrar etmek, kaynakları heba etmek anlamına gelir. TEKEL'in özelleştirilmesini mutlaka sağlamak ve tütün üretimini rekabet edecek hale getirmek durumundayız. Tütün üreticisini alternatif ürüne yönlendireceğiz.'' 
     
</TEXT>
</DOC>
