<DOC>
<DOCNO> 180562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sontur11.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
KPDS'ye başvurular Pazartesi başlıyor... 
</HEADLINE>
<TEXT>

     Kamu Personeli Yabancı Dil Bilgisi Seviye Tespit Sınavı'na KPDS başvurular, 8 Eylül Pazartesi günü başlayacak. 
     Sınav, yabancı dil tazminatı almak isteyen kamu personeli ile yatırım hizmetlerinde çalışmaları nedeniyle maktu yabancı dil tazminatından yararlanmak isteyen teknik personelin yabancı dil bilgisi seviyesini belirlemek amacıyla, Öğrenci Seçme ve Yerleştirme Merkezi'nce ÖSYM yapılacak. 
     KPDS'ye yabancı dil tazminatından yaralanmak isteyen 657 sayılı Devlet Memurları Kanunu Aylıklarını bu kanunun ek geçici maddelerine göre alanlar dahil , 926 sayılı Türk Silahlı Kuvvetleri Personel Kanunu, 2802 sayılı Hakim ve Savcılar Kanunu, 2914 sayılı Yükseköğretim Personel Kanunu ve 3466 sayılı Uzman Jandarma Kanunu'na göre çalışanlar ile kadrolar karşılık gösterilmek suretiyle sözleşmeli olarak çalışan personel başvurabilecek. 
     Sınav sonuçları, Lisansüstü Eğitim ve Öğretim Yönetmeliği'ne göre doktora ve sanatta yeterlilik sınavlarında aranan Üniversitelerarası Kurul Dil Sınavı ÜDS ile birlikte kabul edilecek. Adayların ÜDS veya KPDS sınavlarından herhangi birinden en az 50 puan alması gerekiyor. 
     Araştırma görevlisi seçme ve atama işlemlerinde yabancı dil yeterlik sınavı yerine KPDS sonuçları kullanılabileceğinden, lisans programlarının son sınıfında veya son sınıfından bir önceki sınıfta okuyan öğrenciler de bu sınava girebilecekler. Lisansüstü Eğitimi Giriş Sınavı'na LES başvuran adayların KPDS sınavından en az 45 puan almaları gerekiyor. 
     Herhangi bir kurumda çalışmamakla birlikte yabancı dil bilgisi seviyesini tespit ettirmek isteyen fakülte veya yüksekokul mezunları ile üniversitelerce kendilerinden KPDS puanı istenen öğrenciler de KPDS'ye katılabilecek. 
     
     BAŞVURU YERLERİ 
     Adaylar, önce, valiliklerin il ve ilçelerde kurulacakları bürolar veya üniversite rektörlüklerinden, başvurma koşullarına ilişkin belgeleri temin edebilecekler. Daha sonra başvuru yapacak adaylar 38 milyon lira sınav ücreti yatıracaklar ve yatırdıklarını gösterir banka belgesiyle başvurma belgesi ve kılavuz alabilecekler. 
     Adayların başvurma belgelerine son 6 ay içinde çekilmiş, başı açık bir fotoğraf yapıştırmaları ve başvuru belgesini kılavuzda belirtilen kurallara göre doldurmaları gerekiyor. Başvuru belgesini, halen bir kurumda çalışmakta olanlar kurumun en üst amirine veya onun görevlendireceği diğer yetkililere, üniversite öğrencileri de rektörlüklere imzalatacaklar. Adaylar onaylattıkları belgelerini, aldıkları yerlere teslim edecekler. 
     Başvuru süresi 19 Eylül 2003 Cuma günü mesai saati bitiminde sona erecek. 
     KKTC'den başvuracak adaylar, işlemlerini ''Bedrettin Demirel Caddesi, No 101 Lefkoşa'' adresindeki ÖSYM temsilciliğinden yürütebilecekler. 
     Postayla yapılacak başvurular kabul edilmeyecek. Başvurusu ve sınavı geçersiz sayılan ya da herhangi bir sebeple sınava girmeyen adayların sınav ücretleri geri verilmeyecek. 
     Sınav, 2 Kasım 2003 tarihinde Ankara ve Lefkoşa'da yapılacak. Başvuru sayısının fazla olması halinde, uygun görülen diğer büyük şehirlerde de sınav gerçekleştirilebilecek. 
     
</TEXT>
</DOC>
