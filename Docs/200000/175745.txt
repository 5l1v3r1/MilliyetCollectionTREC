<DOC>
<DOCNO> 175745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sonspo24.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da bilet karışıklığı sona erdi... 
</HEADLINE>
<TEXT>

     Galatasaray Kulübü, 2003-2004 sezonu kombine kart organizasyonunun ilk gününde, bilgisayar sistemindeki arıza sonrasında, 50 taraftarın satın aldıkları kombine kartlarda, bir koltuğun birden fazla kişi adına satışının yapıldığını açıkladı. 
     Kulüp, resmi internet sitesinden yaptığı açıklamada, yönetim kurulunun, taraftarlardan gelen öneri ve şikayetleri değerlendirmeye devam ettiğini belirtilerek, ''Atatürk Olimpiyat Stadı büfelerindeki fiyat uygulamasının düzenlenmesinin ardından, numaralı tribün ve VIP tribünden kombine kart satın alan taraftarlarımızdan gelen şikayetler değerlendirmeye alınmış ve konu çözüme ulaştırılmıştır'' denildi. 
     Açıklamada, şu bilgilere yer verildi 
     ''7 Temmuz 2003 günü Atatürk Olimpiyat Stadı'nda başlayan 2003-2004 sezonu kombine kart organizasyonunun ilk gününde bilgisayar sisteminde yaşanan bir arıza sonrasında, 50 taraftarımızın satın aldıkları kombine kartlarda, bir koltuğun birden fazla kişi adına satışı yapıldığı tespit edilmiştir. Teknik aksaklık sebebiyle bu problemle karşı karşıya kalan 50 taraftarımızdan 40'ına ulaşılmış ve sorun çözülmüştür. Tespit edilen listede yer alan 10 taraftarımızın ve benzeri bir problemle karşı karşıya kalan taraftarlarımızın, sorunun çözülmesi için Biletix yetkilisi Ecmel Pehlivanlı'ya 03 641 41 89 ya da kulüp yetkilisi Mehmet Baydur'a 02 376 11 30 ulaşması rica olunur. Elimizde olmayan teknik bir aksaklık yüzünden yaşanan bu problemden dolayı sevgili taraftarlarımızdan özür dileriz.'' 
     
</TEXT>
</DOC>
