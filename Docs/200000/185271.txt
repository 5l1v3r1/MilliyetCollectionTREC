<DOC>
<DOCNO> 185271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sondun04.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA yılda 35 bin dolar maaşla Türkçe öğretmeni arıyor 
</HEADLINE>
<TEXT>

     Amerikan Merkezi Haberalma Teşkilatı'nın CIA , aralarında Türkçe'nin de bulunduğu yabancı dillerde eğitim verecek öğretmenler aradığı bildirildi. 
     11 Eylül saldırıları sonrasında ajan alımını yüzde 80 oranında artırdığını ve bu uygulamanın halen devam ettiğini açıklayan CIA, yeni işe alınacak yabancı dil öğretmenlerine yılda 35 bin dolar maaş verecek. 
     Bu arada, CIA çalışanları da, bildikleri yabancı dil sayısı ve düzeyine göre yılda 2500 ila 6250 dolar tutarında prim alacaklar. 
     Bildiği yabancı dili günlük çalışması içerisinde sürekli kullanan ajanlar ise yılda 3250 ile 9750 dolar arasında değişen miktarlarda para alacaklar. 
     
     BAŞVURULAR ARTTI 

     CIA'ye halen günde elektronik posta yoluyla 2800 iş başvurusu yapıldığı belirtiliyor. 
     CIA, 11 Eylül'den önce başvuruların mutlaka mektupla yapılmasını istiyordu. 
     CIA eleman alma bölümünün başında bulunan Harold Tate, ''Önemli olan arzu ettiğimiz kalite ve beceriye sahip başvuru sahiplerini bulmak. Bu iş internet aracılığıyla daha kolay yapılıyor'' diye konuştu. 
     Başvuranlarda dil etkinliğinin yanı sıra uluslararası ilişkiler ve siyasal bilimler alanında bilgi sahibi olmaları şartı aranıyor. CIA'in bunun dışında yabancı dil öğretmenleri, mühendis, bilim adamı ve bilgisayar uzmanlarıyla da anlaşmalar yaptığı kaydedildi. 
     Örgütün 11 Eylül'den sonra, çalışanlarının yabancı dil bilgisini artırmayı amaçlayan yoğun bir dil eğitimi kampanyası başlattığı da verilen haberler arasında. 
     CIA'in özellikle Arapça, Çince, Japonca ve Korece dil öğretmenine ihtiyaç duyduğu, ayrıca Türkçe, Rusça, Polonyaca, Yunanca, Tayland, Hausa ve Urdu dillerini öğretecek kişiler aradığı kaydedildi. 
     
</TEXT>
</DOC>
