<DOC>
<DOCNO> 172292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/yazar/guclu.html </URL>
<DATE> 2003/07/29/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Parası olan tanıtıyor. Ya diğerleri 
</HEADLINE>
<TEXT>

   
   Tercih ve okul seçiminin çok yoğun olarak yaşandığı şu günlerde, beni olduğu kadar velileri de rahatsız eden bir noktanın altını çizmek istiyorum. 
   Üniversite ve diğer öğretim kurumlarının tanıtımında nedense hep özel okullara öncelik veriliyor. Ya da en iyiler diye dönüp dolaşılıp üç beş öğretim kurumun dışına çıkılmıyor. Televizyonlarda da böyle, gazetelerde de. 
   Yazılanlara da bakılırsa birkaç üniversite dışında tüm üniversiteler ve tüm anadolu liseleri kötü. Ankara, İstanbul, İzmir dışındaki üniversitelerin esamisi bile okunmuyor. 
   Apartman katındaki bir özel üniversiteye sayfalar ayrılırken, 30 binden fazla öğrencisi, binlerce öğretim elemanı ve yüzlerce uluslararası yayını bulunan üniversiteler pas geçiliyor. 
   Daha önce de yazdım. Türkiye'nin dört bir yanında çok iyi üniversiteler var. Büyük kentlerde, popüler üniversitelerde, sıradan bir fakültede okumaktansa 4 yıl dişinizi sıkıp taşraya gitmek size çok şeyler kazandırabilir. En azından severek yapacağınız bir mesleğiniz olur. 
   Siz siz olun okul öncesinden mastıra kadar bir öğrenim kurumu seçerken yapılan reklama değil gördüklerinize, duyduklarınıza inanın. Biraz zaman ayırın ve seçeceğiniz öğretim kurumlarını gidin görün. Öğrenci ve mezunları ile konuşun. 
   Alınan öğrenci ile mezun olan öğrenci arasındaki paralelliğe bakın. Hazırlık sınıflarına bol bol öğrenci alıp atan üniversiteler var. İki yıl üst üste 10, 12 milyar lira ücret alıp sonra sen bu işi beceremiyorsun diye kapı önüne konulan binlerce genç var. 
   Açıkta kalmaktansa ya da devlet üniversitesinde sıradan bir bölüme girmektense, olanaklar çerçevesinde özel bir üniversiteye girmek elbette hiç yoktan iyi. Hatta öyle özeller var ki devletin en iyileri ile yarışır vaziyette. Ama onların burslu bölümlerine girerken de barınmadan yemeğe, ulaşımdan ders araç gereçlerine kadar en ince ayrıntıyı göz önünde bulundurup garantiye almanızda yarar var. İş sadece öğretim bursu kazanmakla bitmiyor 
   
   Asker asistanlar    Milli Eğitim Bakanı Hüseyin Çelik, araştırma görevlilerinin de tıpkı öğretmenler gibi askerliklerinin bir bölümünü öğretim kurumlarında yapmalarını istedi. 
   Bakan Çelik, Milli Savunma Bakanlığı'na gönderdiği yazıda şu görüşlere yer verdi 
   76 bin öğretim elemanından yaklaşık üçte biri askerlik yükümlüsü, araştırma görevlisi statüsündedir. Üniversitelerimizin eğitim - öğretim ve araştırma faaliyetlerine önemli katkıları olan bu hedef kitlenin askerlik hizmeti nedeniyle belirli süre eğitimden uzak tutulması ülkemiz adına kayıp olarak değerlendirilebilir... 
   Bu konuda yapılacak ortak bir çalışma ile öğretim elemanlarının temel askerlik eğitiminden sonra uzmanlık alanlarına ihtiyaç duyulan, gelişmekte olan bir üniversitede yedek subaylık veya erlik süresince öğretim faaliyetini yürütmeleri sağlanabilir. Uygulama ile bu durumdaki üniversitelerimize önemli oranda akademik personel desteğinin sağlanabileceği düşünülmektedir... 
   Hatırlanacağı gibi bu öneri ilk kez bu köşede dile getirilmişti. Ama çok titiz olarak değerlendirilmesi gerekiyor. Hem askerlerle ilişkilerde hem de üniversitelerdeki görevlendirmelerde objektiflik ve saygı sınırları zorlanmamalı. Üslup bile çok önemli. Yoksa çok yararlı olabilecek bir uygulama başlamadan bitebilir. 
   
      
   
</TEXT>
</DOC>
