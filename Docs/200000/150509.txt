<DOC>
<DOCNO> 150509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sonspo21.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Zago Kazanmak için bir şey yapmadık... 
</HEADLINE>
<TEXT>

     Beşiktaş'ın Brezilyalı futbolcusu Carlos Antonio Zago, Diyarbakırspor karşısında dün iyi oynamadıklarını ve yenilmezlik unvanlarını yitirmek zorunda kaldıklarını söyledi. 
     Zago, takım olarak Diyarbakır'da kötü bir oyun ortaya koyduklarını vurgulayarak, ''Kazanmak için hiçbir şey yapmadık. Ancak bu yenilgi herşeyin sonu değil. Hala 1 puan öndeyiz ve son 7 maçımızı kayıpsız atlatıp şampiyonluğa ulaşmak istiyoruz'' dedi. 
     Brezilyalı futbolcu, Diyarbakırspor yenilgisinin çok fazla büyütülmemesi gerektiğini belirterek, ''Galatasaray da evinde Denizlispor'a yenildi. Yenilgisizliğimizin bitmesi üzücü ama, şu unutulmasın ki hala lideriz ve kalan maçlarımızı kazanmamız durumunda da şampiyon oluruz'' diye konuştu. 
     
     ''DERBİ MAÇI KAZANMALIYIZ'' 
     Artık Diyarbakırspor maçının geride kaldığını kaydeden Zago, önlerinde Fenerbahçe ile yapacakları zorlu bir derbi maçının olduğunu ve bu karşılaşmaya konsantre olmaya çalışacaklarını bildirdi. 
     ''Derbi maçı kazanmak zorundayız'' diyen Zago, BJK İnönü Stadı'nda taraftarlarının da desteğiyle karşılaşmayı kazanıp, Diyarbakırspor yenilgisini unutturacaklarını öne sürdü. 
     





</TEXT>
</DOC>
