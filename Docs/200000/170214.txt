<DOC>
<DOCNO> 170214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/soneko17.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Yıl sonu ihracat hedefimiz 40 milyar dolar... 
</HEADLINE>
<TEXT>

     Devlet Bakanı Kürşad Tüzmen, Türkiye'nin dış ticaret hacmindeki artışa dikkat çekerek, ''100 milyar dolarlık dış ticaret hacmi olan bir dünya devinin doğduğunu'' söyledi. 
     Bakan Kürşad Tüzmen Pakistan'daki ''Ekonomik İşbirliği Teşkilatı'' toplantısından sonra geldiği İzmir Adnan Menderes Havalimanı'nda gazetecilere açıklamalarda bulundu. 
     Pakistan'da, Başbakan Recep Tayyip Erdoğan'ın bir ay önceki ziyareti sonrası gelişmeleri değerlendirdiklerini kaydeden Tüzmen, kısaca ''EKOTA'' adını verdikleri teşkilatın ticaret anlaşmasının, üye ülke bakanları tarafından imzalandığını söyledi. 
     Tüzmen, bu anlaşmayla Türkiye'nin uzun senelerdir mücadele ettiği konuda ''ilerleme'' sağladığını bildirdi. 
     Teşkilatın Türkiye öncülüğünde kurulduğunu belirten Tüzmen, Afganistan, Azerbaycan, Pakistan, İran, Kırgızistan, Kazakistan, Türkmenistan ve Pakistan'ın da üye olduğunu hatırlattı. 
     
     DIŞ TİCARETİN ÖNEMİ 

     Devlet Bakanı Tüzmen şunları söyledi 
     ''Atılan imzayla Türkiye dış ticarette önemli avantajlara sahip oldu. GB anlaşmaları çerçevesinde ortak gümrük tarifelerini yüzde 4.4'e çekmiş bir ülkeyiz. Ama diğer ülkelere mal gönderirken ürünlere göre değişen yaklaşık yüzde 120'lere varan gümrük tarifeleriyle karşılaşıyorduk. Bizim pazarlarımız açık, diğer ülkelerin pazarları bize kapalıydı. Yapılan anlaşmayla, 8 sene içinde üye ülkeler gümrük tarifelerini yüzde 15'lere indirmeyi taahhüt ettiler. Her sene yüzde 10'dan az olmamak üzere indirecekler. Türkiye bu ülkelere daha rahat ihracat yapma imkanına kavuşacak. O bölgeye yaptığımız ihracatımızın toplam ihracatımız içindeki payı yüzde 3'den, orta vadede yüzde 15'e yükselecek. Bu da yaklaşık 5-6 milyar dolarlık ekstra ihracat imkanını sağlayacak.'' Tüzmen, yapılan temaslarda THY'nin Pakistan'a daha fazla hat ve sefer düzenlemesi için de çalışma yapılmasının kararlaştırıldığını da kaydetti. 
     
     İHRACATÇININ HAKLILIĞI 

     Gazetecilerin ihracatçıların kur değişimleri sıkıntılarıyla ilgili sorularını da yanıtlayan, bu konuda daha önce söylediklerinin arkasında olduğunu bildiren Tüzmen, şöyle devam etti 
     ''İhracatçıları zararına satış yapmaya zorlayamayız. Dünyanın hiçbir ülkesinde böyle birşey olmaz. İhracatçı, karlı ve avantajlı olduğu alanlara girer ve orada çalışmasını sürdürür. Ben sıkıntıları 3 ay evvelinden dile getirmeye çalıştım. İhracatçı, bu konuda haklıdır. Girdi maliyetlerini, henüz onların istediği seviyelere getiremedik. Yüksek girdi maliyetiyle çalışmak zorunda kalan ihracatçı, bir de kur farkıyla karşılaşınca haklı olarak feryat ediyor.'' 
     
     DÜNYA DEVİ TÜRKİYE 

     Bakan Tüzmen, Merkez Bankası'nın faiz indirimine gittiğini, Eximbank'ın da 3 aşamalı olarak faizleri indirdiğini hatırlatarak, şöyle konuştu 
     ''Bu faiz indirimlerinin arkasından tahmin ediyorum ki artık eskisi gibi daima faizin cazip olduğu yere para kaymayacak. Reel sektöre de yönelecektir. Türkiye ciddi bir ihracat ivmesi kazanmıştır. 23 milyar barajını aştıktan sonra geçen yıl 35 milyar, bu yıl da inşallah 40 milyar dolar ihracat gerçekleşecek. 60 milyar dolarlık ithalatıyla 100 milyar dolarlık dış ticaret hacmine sahip olan bir dünya devi doğuyor. Bunun doğumunu, hep beraber gözlemliyoruz.'' Gaziemir'de kurulu Ege Serbest Bölgesi'ne ESBAŞ geçen Tüzmen, bölgenin ''Türkiye'nin en iyi serbest bölgesi'' olduğunu kaydederek, burada bir sokağa isminin verilmesine teşekkür etti. Tüzmen, ESBAŞ'taki Delphi'yi ve Hugo Boss fabrikalarını da gezdi. 
     
</TEXT>
</DOC>
