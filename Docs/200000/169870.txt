<DOC>
<DOCNO> 169870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/dunya/dun02.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Rumlar Maraş'a gelebilir 
</HEADLINE>
<TEXT>

     KKTC Cumhurbaşkanı Rauf Denktaş, Lefkoşa Uluslararası Havaalanı ile birlikte 30 yıldır kapalı olan Maraş'ın BM kontrolünde açılmasına ilişkin önerisinin reddedilmesi halinde, bu bölgeyi kendi kontrollerinde yerleşime açabileceklerine ilişkin görüşüne açıklık getirerek, "Hem Türklere, hem Rumlara açabiliriz. İsteyen Rum gelsin, binasını tamir etsin ve otursun" diye konuştu. 
     Denktaş, "Bu benim görüşüm, henüz kesinleşmedi. Arkadaşlarla konuştuktan, sonra karara bağlanacak" dedi. 
     "Maraş'ı Türklere mi, Rumlara mı açacaksınız " sorusuna, "Herkese, gelene açacağız" karşılığını veren Denktaş, "Yani Rumlara 'Gelin, benim kontrolümde buraya yerleşin' mi diyeceksiniz " sorusu üzerine de, "Evet, madem ki hükümetleri BM kontrolünde açılmasını kabul etmiyor, isteyen Rum gelsin, binasını alsın, tamir etsin, otursun" dedi. 
     Bu arada, Kıbrıs Rum yönetimi sözcüsü Kipros Hrisostomidis, Denktaş'ın Maraş konusundaki tavrını "küstahlık" olarak nitelendirirken, Yunan Dışişleri Bakanı Yorgo Papandreu da, "Bu açıklamalar, Denktaş'ın Kıbrıs sorununa çözüm bulmak yönünde siyasi bir arzusu olmadığını gösteriyor" iddiasında bulundu. 
     
Güven paketine ret      SEMA EMİROĞLU New York 

     KKTC Cumhurbaşkanı Rauf Denktaş'ın, Kıbrıs Türk ve Rum taraflarına güven artırıcı önlemler paketini yeniden gündeme getirmesi için Birleşmiş Milletler Genel Sekreteri Kofi Annan'a yaptığı öneri, New York'taki BM merkezinde destek bulmadı. 
     Annan'ın, Denktaş'ın mektubunu önceki gün aldığı ve incelemekte olduğu bildirildi. Ancak Milliyet'e bilgi veren BM yetkilileri, Annan'ın Kıbrıs konusunda yeniden inisiyatif almakla ilgili tutumunun belli olduğuna ve bunun Güvenlik Konseyi'nce de desteklendiğine işaret ettiler. 
     Genel Sekreter'in, ancak her iki tarafın da müzakere sürecini yeniden başlatmaya istekli olması ve Annan planını görüşme zemini olarak alması halinde Kıbrıs'la ilgili yeni bir inisiyatif başlatabileceğini belirten BM kaynakları, Denktaş'ın yaptığı son önerilerin, Rum yönetimi lideri Tasos Papadopulos tarafından da reddedildiğini hatırlattılar. Yetkililer, Denktaş'ın bu aşamada Annan planını müzakere etmeye istekli görünmediğini, yerine, "plan dışında biraz buradan, biraz şuradan öneriler getirmekle yetindiğini" belirttiler. 
     

</TEXT>
</DOC>
