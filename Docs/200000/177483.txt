<DOC>
<DOCNO> 177483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sonspo18.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Karan Hayallerimi ertelemek zorunda kaldım... 
</HEADLINE>
<TEXT>

     Galatasaraylı futbolcu Ümit Karan, yaşadığı şansızlıklardan yakındı. 
     Ümit Karan, kendisine ait yenilenen ''www.umitkaran.org'' adresli internet sitesinde yaptığı açıklamada, sakatlığından dolayı hayallerini bir süre daha ertelemek zorunda kaldığını belirtti. 
     Ümit, Galatasaray'a transfer olduğundan beri şansızlığının peşini bırakmamasından yakınarak, şu görüşlere yer verdi 
     ''O kadar çok sorunla karşılaştım ki, bunlarla uğraşmaktan yoruldum. Oysa ki ben futbol oynamak, futbolumla adımdan bahsettirmek, ay-yıldızlı formayı sırtıma yeniden geçirerek büyük başarılara imza atmak istiyorum. Tam artık tüm sıkıntılar bitti, sakatlığım sona erdi, ağrılarım yok oldu derken, sakatlığım yeniden nüksetti ve adeta dünyamı kararttı.'' Bu sezon büyük başarılara imza atmayı, rakip fileleri gol bombardımanına tutmayı ve Atatürk Olimpiyat Stadı'nı dolduran binlerce taraftarı yerlerinden fırlatmayı amaçladığını kaydeden sarı-kırmızılı futbolcu, açıklamasını şöyle sürdürdü 
     ''Bunu da başaracağımdan yüzde 100 emindim. Şimdilik bu hayalimi bir süre ertelemek zorunda kaldım. Bir an önce yeşil sahalara dönmek için elimden ne geliyorsa yapacağım. Zaten doktorlarımız da sakatlığı bir an önce atlatmam için seferber olmuş durumdalar.'' Magazin dünyasında kendisiyle ilgili yapılan spekülasyonlara da değinen Ümit Karan, ''Nedense magazin dünyasında insanlar, ünlü olmak, reklam yapmak için her yolu mubah sayıyorlar. Adını burada kullanmayacağım bir manken bana iftira atarak ve ismimle bir arada anılarak kendini ön plana çıkartmak için mücadele ediyor. Beni tanıyanlar ve yakın çevrem, olayların gerçek yüzünü çok iyi biliyor'' dedi. 
     
</TEXT>
</DOC>
