<DOC>
<DOCNO> 163515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sonspo20.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Recep Asıl 5 yıllığına Trabzonspor'da... 
</HEADLINE>
<TEXT>

     Transfer çalışmalarını sürdüren Trabzonspor, Çaykur Rizespor'dan Recep Asıl ile 5 yıllık sözleşme imzaladı. 
     Mehmet Ali Yılmaz Tesisleri'nde, Kulüp Genel Sekreteri Yusuf Ziya Yılmaz ile Genel Sayman Kenan Atalay'ın hazır bulunduğu imza töreninde Recep, kendisini 5 yıllığına bordo-mavili renklere bağlayan sözleşmeye imza attı. 
     Genel Sekreter Yusuf Ziya Yılmaz, imza töreninde yaptığı açıklamada, Recep'in Çaykur Rizespor'la sözleşmesinin sona erdiğini, ancak kendilerinin yeşil-mavili kulüple etik açıdan görüştüklerini söyledi. 
     Yılmaz, Çaykur Rizespor'un Recep konusunda gerekli hassasiyeti gösterdiğini de ifade ederek, ''Görüşmelerimiz sonrasında Recep'in transferi aramızda sorun olacak konu olmaktan çıktı. Bir müddet bekledik ve herkesin mutlu olacağı zamanı tercih ettik. Bugünde Recep ile 5 yıllık sözleşme imzaladık ve bu transfer mutlu bir sonla bitti'' dedi. 
     Recep de bordo-mavili takıma transferinden büyük mutluluk duyduğunu belirterek, ''Çaykur Rizespor'da 5 yıl futbol oynadım. Sözleşmem bitmesine karşın yine beni kadrolarında tutmak istiyorlardı. Kulüp Başkanı Ekrem Cengiz de bu konuda anlayış gösterdi. İstanbulspor'la da bir ön sözleşme imzalamıştım, ancak Trabzonspor'la anlaşmam halinde bu sözleşme geçirsiz sayılacaktı ve öyle de oldu'' diye konuştu. 
     Recep, Trabzonspor'un şampiyonluk hedeflediğini ve UEFA Kupası'nda mücadele edecek olması nedeniyle bordo-mavili takımı tercih ettiğini de kaydederek, ''Bir futbolcu olarak milli takım, şampiyonluk gibi yaşayabileceğim bütün mutlulukları Trabzonspor'da yaşamak istiyorum'' dedi. 
     Öte yandan Recep'in bordo-mavili takımda 6 numaralı formayı giyeceği belirtildi. 
     
</TEXT>
</DOC>
