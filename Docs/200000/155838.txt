<DOC>
<DOCNO> 155838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/sonspo12.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hidayet'li Kings'te şok Chris Webber sezonu kapattı... 
</HEADLINE>
<TEXT>

     ABD Profesyonel Basketbol Ligi'nde NBA Hidayet Türkoğlu'nun da formasını giydiği Sacramento Kings'in yıldız oyuncularından Chris Webber'ın sezonu kapadığı bildirildi. 
     Kulüpten bugün yaptığı açıklamada, Dallas Mavericks ile yapılan son maçın 3. periyodunda dizinden sakatlanan Chris Webber'in çekilen MRI'ında menisküs olduğunun belirlendiği ve yıldız basketbolcunun kıkırdığında meydana gelen yırtığın artroskopik yöntemle ameliyat edileceği kaydedildi. 
     Açıklamada, ameliyatın ne zaman gerçekleştirileceği belirtilmezken, yıldız oyuncunun iyileşme süresinin 4 ila 6 hafta arasında süreceği ifade edildi. 
     Kulüp ikinci başkanı Geoff Petrie, bu sezon lig şampiyonluğunu hedefleyen Kings adına Webber'ın sakatlığının kötü bir döneme geldiğini, ancak takımın bu zorlu mücadeleyi sürdüreceğine inandığını söyledi. 
     Webber, konferans yarı finallerinde Dallas'da yapılan 2 maç sonrası Mavericks ile 1-1 eşitliği sağlayan Kings'de, normal sezonun en başarılı oyuncusuydu. Webber, takımın sayı, ribaunt ve asist krallığını elinde bulunduruyordu. 
     
     DANNY AINGE, BOSTON CELTICS'DE, İCRA KURULU BAŞKANI OLDU 
     Öte yandan Boston Celtics Kulübü'nde basketboldan sorumlu icra kurulu başkanlığına, takımın eski ünlü oyuncularından Danny Ainge getirildi. 
     Yeni görevine 12 Mayıs Pazartesi günü başlayacak olan 44 yaşındaki Danny Ainge, 1981-1989 yılları arasında Boston Celtics forması giydi ve bu sürede 1984 ve 1986 yıllarında NBA Ligi şampiyonluğu yaşadı. 
     1989'dan sonra Sacramento Kings, Portland Trail Blazers ve Phoenix Suns formalarını da giyen ve ligde 14 sezonluk bir oyunculuk kariyeri bulunan Ainge, 4'ü Boston Celtics'de olmak üzere 6 kez final heyecanı yaşadı. NBA Ligi ortalamaları 1042 maçta 11.5 sayı ve 4 asist olan ve tam 193 play-off maçı oynayarak bu kategoride tüm zamanların listesinde halen 3. sırada bulunan Ainge, 1996-1999 yılları arasında Phoenix Suns'ın antrenörlüğünde de bulundu. 
     Çok yönlü bir sporcu olan Ainge ayrıca, basketbolu bıraktıktan sonra Toronto Blue Jays takımında 211 maçlık bir beyzbol serüveni de yaşadı. 
     Ainge, bu göreve getirilmesinden büyük memnuniyet duyduğunu belirterek, en büyük hedeflerinden birinin gerçekleştiğini ve bundan sonraki projelerinin büyük olduğunu söyledi. 
     
</TEXT>
</DOC>
