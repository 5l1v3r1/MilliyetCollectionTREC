<DOC>
<DOCNO> 186226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/soneko21.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin Zammı, öngörülen enflasyona göre değerlendiriyoruz 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, IMF Türkiye Masası Şefi Rıza Moghadam'ın, 'Türkiye ekonomisinin çok iyi yolda olduğunu, faizlerin ve enflasyonun düşmesinden memnuniyet duyduğunu' söyledi. 
     IMF Türkiye Masası Şefi Rıza Moghadam'ı Başbakanlık Merkez Binasındaki makamında kabul ederek bir süre görüştükten sonra gazetecilere açıklamalarda bulunan Şahin, şunları dedi 
     ''Moghadam, yüzde 6,5 faiz dışı fazlanın tutuyor olmasının hükümetin bir başarısı olduğunu, bundan sonra da mali disipline uymak ve yapısal reformlara devam etmek suretiyle daha iyi noktalara gelineceğini ifade etti. Hükümetin aldığı tedbirlerle ekonomiyi düzeltmesi nedeniyle tebrik etti.'' 
     
     ATIL İSTİHDAM 

     Şahin, görüşmede atıl istihdam konusunu da müzakere ettiklerini belirterek, IMF yetkililerinin kendisine atıl istihdam konusunda büyük bir sapma olmadığını tespit ettiklerini belirttiklerini söyledi. 
     Kamu personelinin 45 bin 800'ünün atıl istihdam olarak değerlendirildiğini anlatan Şahin, bunların tasfiyesinde ciddi bir sapma söz konusu olmadığını, özelleştirme kapsamındaki iştiraklerde 32 bin civarında emekliliği gelmiş personel bulunduğunu, ancak kendilerinin gönüllü emekliliği tercih ettiklerini kaydetti. 
     Şahin, ''IMF yetkililerine bir ay kadar bir sapma olacağını ifade ettik, bu konuda bir anlaşmazlığın söz konusu olmadığını IMF yetkilileri de teyit ettiler'' dedi. 
     
     TOPLU SÖZLEŞME 

     IMF heyetine, toplu sözleşme görüşmelerinde yaşanan süreci de anlattıklarını belirten Şahin, bu konuda bütçeden herhangi bir sapma olmayacağını, mali disipline uymaya özen göstereceklerini, 2004 yılı için 5 artı 5 gibi öneri olduğunu, ancak enflasyonun yüzde 12 olarak hedeflendiğini, enflasyonun hedeflerin üzerinde çıkması halinde bunun yansıtılacağını ifade ettiklerini de vurguladı. 
     Memurlara zam ile ilgili gelinen noktayı heyete aktardıklarını vurgulayan Şahin, ''Enflasyon hedefini aşmamayı öngördüğümüzü ifade ettik. Artık geçmiş enflasyona göre değil, öngörülen enflasyona göre değerlendirme yapılan bir yola girmiş bulunmaktayız'' diye konuştu. 
     
     VAKIFBANK'IN ÖZELLEŞTİRİLMESİ 

     Şahin, görüşmede Vakıfbank'ın durumunun da ele alındığını da belirterek, Vakıfbank'ın daha önceden özelleştirilmemesinin iki nedeni bulunduğunu, bunlardan birinin iştirakler, diğerinin de geri dönmeyen kredilerin yüksekliği olduğunu söyledi. 
     Aldıkları önlemlerle bankanın iştiraklerinden bir kısmını satışa çıkarttıklarını anımsatan Şahin, bunların arasında oteller ve tatil köylerinin de bulunduğunu söyledi. 
     Şahin, yıl sonuna kadar Vakıfbank'ın iştiraklerinden 300 milyon dolar, geri dönmeyen kredilerden de 200 trilyon lira olmak üzere toplam 650 trilyon liralık gelir beklediklerini, bankanın teklifler için daha cazip hale getirildiğini bildirdi. 
     Bankada iyileştirmeler yaptıklarını anlatan Şahin, özelleştirme konusunda yeniden değerlendirme yapacaklarını kaydetti. 
     Şahin, görüşmede yapısal reformlar, bankacılıkla ilgili mali konuları da ele aldıklarını, yasal düzenlemelerle ilgili taslakların Başbakanlık'a geldiğini heyete anlattıklarını belirtti. 
     6. gözden geçirme konusunda ciddi bir sorun kalmadığını belirten Şahin, ''Heyet, 6. gözden geçirmenin zamanında biteceği kanaati taşıdıklarını ifade ettiler'' dedi. 
     
     İŞÇİ İKRAMİYELERİ 

     Kamu işçilerine ikramiye vermenin yasal bir gereklilik olduğuna işaret eden Şahin, bu ikramiyelerin 13 günlük kısmının Ramazan ayı içerisinde ödenebileceği ve bunun 150 trilyon lirayı bulduğu bilgisinin kendisine geldiğini söyledi. 
     İkramiyelerin ödenmesinde zaman zaman aksaklıklar olabildiğine işaret eden Şahin, ikramiyelerin kalan kısmının da Kurban Bayramı'nda ödenebileceğini bildirdi. 

     
</TEXT>
</DOC>
