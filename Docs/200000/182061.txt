<DOC>
<DOCNO> 182061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/spor/spo05.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Devrim,11Ekim 
</HEADLINE>
<TEXT>

   Şenol Güneş, soğukkanlılığımızı korumamız gerektiğine işaret etti, "İngiltere'yi yenmenin hazzı yanında korkunun sözü olmaz. Herkesi Kadıköy'de şölene bekliyorum. Bu meşale daha da parlayacak" dedi 
      BİLAL MEŞE 

   
   'Kavgaya girmeyiz' 
   MİLLİ Takım Teknik Direktörü Şenol Güneş, Avrupa Şampiyonası'ndaki tarihi İngiltere maçımız öncesi gerginleşen havayı yumuşatmaya çalıştı, rotayı mutlak "zafer" olarak gösterdi. Tecrübeli hoca, "Maalesef zaman zaman gerginliğe, kavgaya öncülük yapıldığını görüyorum. Fair - Play ruhumuzdan asla vazgeçmeyeceğiz. Biz asla futbolumuzu, oyunumuzu sahanın dışına çekmeyeceğiz. Bizim dışımızdaki kavga ortamına hiç girmiyoruz. Girmek de istemiyoruz. Dikkate de almıyoruz" diye konuştu. 
   
   Davet mektubu 
   FUTBOLCULARINI uyardığını vurgulayan Güneş, "Olumsuz beyanlarla kavganın nifak tohumlarını atmak doğru değil" ifadesini kullandı. Akıllı ve sabırlı hareket etmemiz gerektiğinin altını çizen Şenol Güneş, "Sabrımızı ve hırsımızı her gün, sindire sindire yansıtacağız. 11 Ekim'de de o duygularımız sahanın içinde hayata geçecektir. İlk maç iş kazasıydı. Bugün 'kazanacağız' diyoruz. İngilizleri yenerek, mahçup etmek istiyoruz. Herkesi Kadıköy'de şölene bekliyoruz" yorumunu yaptı. 
   
   Akın başlayacak 
   TÜRK futbolunun büyük bir ivme kazandığını hatırlatan Güneş, İngiltere maçının devrim niteliği taşıdığını ifade etti. Milli Takım'ın çalıştırıcısı, şöyle devam etti "Bu maç dünya futbolu için de önemli. İngiltere karşılaşmasında meşale daha da parlayacak. 11 Ekim sonrası Avrupa'daki oyuncu sayımızda da büyük bir artış olacaktır. Maçın ardından ne yaptığımızı daha iyi anlatma fırsatı bulacağız. Galibiyet oyuncularımızın fiyatlarını da artıracaktır. Bu maç gelecek nesillere örnek olacak". 
   
   'Rahat değiller' 
   GAZETECİLERİN, "İngiltere'den çekiniyor musunuz" sözlerine Şenol Güneş, "İngiltere'yi yenmenin hazzı yanında korkunun sözü olmaz" yanıtını vererek, galibiyete şartlandıklarını vurguladı. Rakibin kendilerinden korktuğunu ifade eden başarılı hoca, "İngiltere mutlaka bizden çekiniyor. Maçı çok kolay görseler, bu tür spekülasyonlar içinde olmazlardı. Liechtenstein ya da Makedonya karşılaşmasındaki rahatlığı elbette burada bulamayacaklar, bunu onlar da biliyor" değerlendirmesini yaptı. 
   
   
</TEXT>
</DOC>
