<DOC>
<DOCNO> 196573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/soneko03.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ruslarla doğalgaz anlaşmaları yenileniyor... 
</HEADLINE>
<TEXT>

     Rusya Federasyonu ile yapılan üç ayrı anlaşma ile satın alınan doğalgaz konusunda süregelen anlaşmazlıklar, Botaş ile Rus doğalgaz şirketi arasında yapılan uzun soluklu görüşmeler sonucunda dün gece geç saatlerde giderildi. 
     ''Dört ayrı fiyattan gaz alınmasına neden olan anlaşmaların, AB ülkelerine verilen doğalgaz fiyatından pahalı olmayacak'' şekilde yeniden belirlenmesini öngören mutabakat, bugün Enerji ve Tabii Kaynaklar Bakanı Hilmi Güler'in de katılacağı bir törenle imzalanacak. 
     İkisi Bulgaristan üzerinden, biri de Mavi Akım Projesi olmak üzere üç ayrı gaz alım anlaşmasında yapılacak tadilat, ''Al ya da öde'' yükümlülüklerinde de iyileşme sağlıyor. 
     Yapılacak sözleşme değişiklikleriyle Türkiye, Dünya Bankası'nın da raporlarında belirttiği ''önümüzdeki yıllarda anlaşmalardan dolayı 15-20 milyar dolar fazladan ödeme yapmak zorunda'' kalmaktan kurtulacak. 
     Daha önce yapılan mutabakatla, Botaş ve Gazprom arasındaki fiyat anlaşmazlığı sonucu başlatılan tahkim süreci, sorunun görüşmelerle çözülmesi yönünde anlaşma sağlanmasıyla durdurulmuş, teknik heyetlerin görüşmelere başlaması kararlaştırılmıştı. 
     Rus doğalgaz üreticisi Gazprom'un pazarlama işini yürüten aynı şirkete ait Gazexport şirketi, Mavi Akım Projesi'nde fiyat formülünün diğer anlaşmalardan farklı olduğu, bunun da yazım hatasından kaynaklandığını ileri sürerek, formülün düzeltilmesini istemişti. 
     Türkiye ise formülün anlamsız bir sonuç vermediğini, aksine fiyatların yükseldiğinde daha ucuz, fiyatların düştüğünde ise biraz daha yüksek fiyat oluşumu sağlayan formülün her iki tarafı da koruyan bir formül olduğunu kaydetmişti. 
     Bunun üzerine formülün düzeltilmesi karşılığında Bulgaristan üzerinden alınan doğalgaz anlaşmalarında fiyat ve 'Al ya da öde' yükümlülüğünde iyileştirmeler öneren Gazexport ile yapılan görüşmelerde, üç anlaşmada da tek bir formül ve fiyat yer alması, ancak fiyatın Avrupa ülkelerine satılandan daha pahalı olmaması üzerinde anlaşma sağlanmıştı. 
     İki anlaşmayla, biri 6 diğeri 8 milyar metreküp, Mavi Akım Projesi ile de 16 milyar metreküp yıllık doğalgaz alım anlaşması bulunuyor. 
     
</TEXT>
</DOC>
