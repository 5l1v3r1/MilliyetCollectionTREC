<DOC>
<DOCNO> 172228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/guncel/gun03.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Karar birkaç ayda alınabilir... 
</HEADLINE>
<TEXT>

      
   Dışişleri Bakanı Abdullah Gül, Irak'a asker gönderip göndermeme kararının birkaç ay içinde alınabileceğini söyledi. ABD gezisinden önceki gün dönen Gül, dün katıldığı TV programlarında Irak'a asker gönderilmesi için NATO veya Birleşmiş Milletler kararı alınmasının daha doğru olacağını belirtti. Gül şöyle konuştu 
   "Türkiye, bu işe kayıtsız kalamaz, 'karışmıyorum' diyemez. Genelkurmay ve Dışişleri'nin değerlendirmeleri de önemli. Siyasi irade son kararı verecek. Kararın alınması ise birkaç ay sürer. TBMM kararına ihtiyaç var. Çünkü savaş sırasında çıkarılan tezkere sadece Kuzey Irak'a asker gönderilmesine imk n tanıyor." 
   Gül, Irak Kürdistan Yurtseverler Birliği lideri Celal Talabani'nin, "Türk askerinin Kuzey Irak'ta olmaması gerektiği" yönündeki sözlerinin hatırlatılması üzerine de şunları söyledi 
   "Bizim oraya müdahil olabilmemiz için ayrıca bir davetimiz olması gerekir. Talabani ve Barzani'nin de içinde olduğu Irak Geçici Konseyi'nin bir davet yapması gerekir." 
   
   Erdoğan'dan Gül'e fren    'Acele etmeyelim'    ABDULLAH KARAKUŞ Ankara 

   
   Dışişleri Bakanı Abdullah Gül, ABD'nin Türkiye'den resmen asker istediğini, ancak çabuk yanıt verilmesini istediğini söyledi. Başbakan Recep Tayyip Erdoğan ise, BM ya da NATO dışında Irak'a asker gönderilmesinin büyük tepki doğuracağına dikkati çekti. Hükümet, "acele etmeden ve konuyu kamuoyuna doğru aktardıktan sonra Meclis'e tezkere gönderme"yi benimsedi. Erdoğan'la dün Başbakanlık'ta bir saat görüşen Gül, ABD ziyaretinde Washington'ın Türk askerini Irak'ta görmek istediğini kendisine ilettiğini kaydetti. Gül, "Ben de konuyu demokratik çerçevede Meclis'te ele alacağımızı ilettim. Yanıtta fazla gecikme istemiyorlar. Bunu iyi değerlendirmek lazım" dedi. 
   
   ERDOĞAN TEPKİ OLUR 
   Türkiye'nin NATO ya da BM çerçevesinde Irak'a asker gönderebileceği üzerinde de durulurken, Erdoğan Gül'e, "Bu tür yapılanmalardan ayrı olarak asker gönderirsek tepkiler büyük olur" yanıtını verdi. 
   ABD ile ilişkileri sıcak tutmak ve Irak'ın yeniden yapılandırılmasında söz sahibi olmak için Irak'a asker göndermenin faydalı olacağı vurgulanan toplantıda, kamuoyu ve milletvekillerine konunun doğru anlatılması üzerinde duruldu. Gül, "Acele etmeden bu işi çözmemiz gerekir" derken, asker göndermenin ancak tezkere yoluyla olabileceği konusunda görüş birliğine varıldı. Ancak milletvekillerini ikna etmek için zamana ihtiyaç olduğu, Erdoğan'ın kurmaylarının da ret oyu vereceğini açıklayan milletvekilleriyle tek tek görüşeceği öğrenildi. 
   
   
</TEXT>
</DOC>
