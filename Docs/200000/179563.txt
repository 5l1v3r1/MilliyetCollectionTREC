<DOC>
<DOCNO> 179563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sonspo13.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'da fatura defans ve orta sahaya çıktı... 
</HEADLINE>
<TEXT>

     Konyaspor'da, deplasmanda Gaziantepspor'a karşı alınan mağlubiyetin üzüntüsü sürerken, yenilginin faturası defans ve orta saha oyuncularına çıktı. 
     Kulüp Başkanı Mehmet Köseoğlu, ilk 3 hafta ortaya koydukları futbolun verdiği güvenle, Gaziantepspor deplasmanına çok umutlu gittiklerini bildirdi. 
     En az bir puan almak için çıktıkları maçta rakip takımın henüz 7. dakikada 10 kişi kalmasını değerlendiremediklerini belirten Köseoğlu, sahada oldukça isteksiz olan Konyaspor'un yenilgiyi adeta hakettiğini kaydetti. 
     Maçta iyi denilebilecek tek bir futbolcularının bulunmadığını ifade eden Köseoğlu, şunları söyledi 
     ''Özellikle defans ve orta saha tanınmayacak kadar kötü oynadı. İlk 3 haftadaki güzel futboluyla göz dolduran Konyaspor'dan eser yoktu. Gerçek Konyaspor gibi oynamadık. Geçen haftaki oyunumuzu sergileyebilseydik, sahadan mutlaka galip ayrılırdık. 10 kişi kalmış bir takıma gol atamazsanız, onlar size atmasını bilir. Böyle de oldu ve sahadan 3-1 mağlup ayrıldık.'' Köseoğlu, kötü oyunun unutulması ve kesinlikle en kısa zamanda önlem alınması gerektiğini vurgulayarak, ''Önümüzde Galatasaray maçı var. Aynı hataları yaparsak, tarihi bir yenilgi alabiliriz. Artık Gaziantepspor maçını unutmak ve Galatasaray maçına konsantre olmak zorundayız'' dedi. 
     
</TEXT>
</DOC>
