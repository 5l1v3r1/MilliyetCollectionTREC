<DOC>
<DOCNO> 177967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sondun01.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Guantanamo'da yeni bir kamp inşa ediyor... 
</HEADLINE>
<TEXT>

     ABD'nin Küba'daki Guantanamo üssünde daha fazla tutsak barındırabilmek ve sorgu tesislerini genişletmek amacıyla yeni bir kamp inşa etmeye başladığı bildirildi. 
     ABD askeri sözcüsü Yarbay Pamela Hart, Associated Press haber ajansına yaptığı açıklamada, Kamp V adı verilen ve 100 tutsağı barıdıracak yeni kampın Guantanamo'daki donanma üssünün kapasitesini 1100 kişiye çıkaracağını belirtti. Yeni kampta daha fazla sayıda sorgu odasının bulunacağını da kaydeden Hart, Guantanamo'daki kampların terörizmle savaş sona erene kadar kalacağını sözlerine ekledi. 
     Amerikalı yetkililer, yakın zamanda inşa çalışmalarına başlanan yeni kampın gelecek yıl tamamlanacağını belirtiyorlar. 
     Guantanamo'daki askeri üste halen, El Kaide terör örgütüyle bağlantısı olduğu iddiasıyla 42 ülkeden 660 kadar erkek tutsak bulunuyor. ABD ordusundan yapılan açıklamalarda, tutsaklar arasında yaşları 13-15 arasında 3 çocuğun da bulunduğu ve bu tutsakların serbest bırakılmasının düşünüldüğü kaydediliyor. 
     
</TEXT>
</DOC>
