<DOC>
<DOCNO> 158340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/ekonomi/eko05.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Yasası, beş madde değiştirilerek kabul edildi 
</HEADLINE>
<TEXT>

Yoğun geçen İş Yasası maratonu beş maddenin yeniden görüşülüp değiştirilmesinin ardından tamamlandı 
     ANKARA Milliyet 

     TBMM'ye 7 Mart'ta sevk edilen ve Genel Kurul'da görüşmelerine 13 Mart'ta başlanan 127 maddelik İş Kanunu tasarısı, 90 saatlik maratonun ardından tamamlandı. Tasarının beş maddesi tekrir - i müzakere görüşmelerin tekrarı yoluyla değiştirildi. 
     İş Kanunu'nun dün kabul edilen maddesine göre kıdem tazminatı için "Kıdem Tazminatı Fonu" oluşturulacak. Tanımlara ilişkin ikinci maddedeki değişikliğe göre, teknolojik nedenler ve uzmanlık gerektiren işler taşerona verilebilecek. İstisnalara ilişkin 4. maddedeki değişiklikle de, gazeteciler istisnalar arasından çıkarıldı. 
     Geçici İş İlişkisini düzenleyen maddede yapılan değişikliğe göre, işveren, devir sırasında yazılı rızasını almak suretiyle bir işçiyi holding bünyesi içinde veya aynı şirketler topluluğuna bağlı başka bir işyerinde başka bir işverene geçici olarak devrettiğinde geçici iş ilişkisi gerçekleşecek. 11. maddede yapılan değişiklik uyarınca, iş ilişkisinin bir süreye bağlı olarak yapılmadığı halde sözleşme belirsiz süreli sayılacak. Ayrıca, iş müfettişlerine engel olan işverene 5 milyar lira para cezası verilecek. 
     
     "Kölelik yasası değil" 
     Çalışma ve Sosyal Güvenlik Bakanı Murat Başesgioğlu, Meclis'te yaptığı konuşmada İş Kanunu'nun 'Ne bir kölelik yasası ne de angarya yasası' olduğunu bildirerek, "Bu yasa, dünyadaki gelişmelere Türk çalışma mevzuatının uyarlanmasıdır" dedi. Başesgioğlu, "Yasa, çalışma barışını zedeleyici bir hal alırsa bu maddeleri değiştirmek için Yüce Meclis'in onayına başvuracağımızı da ifade etmek istiyorum" diye konuştu. 
     
Castro tartışması      Önceki görüşmeler sırasında Başbakan Yardımcısı Mehmet Ali Şahin'in "kendimi Castro'nun Küba parlamentosunda zannettim" sözleriyle başlayan tartışma dün de sürdü. 
     AKP Tokat Milletvekili Resul Tosun, "Sakalımdan yola çıkarak benimle Fidel Castro arasında bir bağ kurmuş. Oysa ikimiz arasında sakalımız dışında bir benzerliğimiz yok. Allah ona boy pos vermiş, kopmuş koyuvermiş. Onun elinde puro var, ben Yeşilaycıyım. Castro çağdışı kalmış, ben ise çağdaşlaşmanın neferiyim" dedi. 
     
     Öşür Vergisi dersi 
     Yasa görüşmelerinde, AKP'li Agah Kafkas, "CHP, Atatürk döneminde ülkeye güzel hizmetler vermiş. Ama Çorum h l Milli Şeflik döneminin acısını çekiyor. Milli Şeflik döneminde Öşür Vergisi'nden çekilen sıkıntıları anlatırsam yüzünüz kızarır" dedi. CHP Grup Başkanvekili Mustafa Özyürek, Öşür Vergisi'nin Osmanlı döneminde uygulandığını ve 1925'te CHP tarafından kaldırıldığını anımsattı. 
     

</TEXT>
</DOC>
