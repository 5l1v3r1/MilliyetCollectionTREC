<DOC>
<DOCNO> 157209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/siyaset/siy04.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'ten Baykal'a öneri 
</HEADLINE>
<TEXT>
İstanbul'u Ünlü yönetse 
Kemal Derviş'in eski danışmanı Oya Ünlü'nün adı İstanbul Büyükşehir Belediye Başkanlığı için geçiyor. Ünlü, teklif gelirse değerlendirecek... 
     EZELHAN ÜSTÜNKAYA Ankara 

     Yerel seçimler öncesi İstanbul Büyükşehir Belediye Başkanlığı için CHP'de ilginç isimler konuşulmaya başlandı. İstanbul'da yaşamını sürdüren CHP İstanbul Milletvekili Kemal Derviş'in eski danışmanı Oya Ünlü'nün adı İstanbul Büyükşehir Belediyesi ya da İstanbul'un önemli ilçelerinden birinin belediye başkanlığı için geçiyor. Derviş'in, Ünlü'nün adaylığını CHP Genel Başkanı Deniz Baykal'a da önerdiği ifade edildi. 
     
     'Henüz teklif almadım' 
     Ünlü ise henüz teklif almadığını belirtti. Ünlü, bugüne kadar belediye başkanı olmak gibi bir düşüncesi olmadığını ancak somut teklif gelirse koşullara göre değerlendireceğini kaydederek, açık kapı bıraktı. Derviş'in kendisi için aracı olduğu iddialarına yönelik olarak da Ünlü, son dönemde bu konunun gündeme gelmediğini ancak Derviş'in, daha önce Atina'daki belediye başkanlığı seçimlerini örnek göstererek, "Atina'nın belediye başkanı kadın. Keşke İstanbul'u da bir kadın yönetse, İstanbul için aday olsan" dediğini anlattı. Devlet Bakanlığı döneminde Derviş'in sağ kolu olan Ünlü, Derviş ile birlikte CHP'ye üye oldu. Bir süre Derviş'in danışmanı olarak çalışan Ünlü, İstanbul'a yerleşti. 
     

</TEXT>
</DOC>
