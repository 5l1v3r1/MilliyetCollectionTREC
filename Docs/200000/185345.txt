<DOC>
<DOCNO> 185345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sonspo07.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Beckham'ın sakatlığı Ada'da manşetlerde Tüm planlar bozuldu 
</HEADLINE>
<TEXT>

     İngiltere Milli Futbol Takımı'nın en büyük kozu olan ünlü futbolcu David Beckham'ın Türkiye maçı öncesinde, geçen hafta sonu Mestalla stadyumunda yapılan maç sırasında sakatlanması, İngilizlerde korku yarattı. 
     Bütün gazeteler gelişmeyi spor sayfalarının manşetinden duyururken, olayın tam da Türkiye maçı öncesinde yaşanabilecek en büyük aksiliklerden biri olduğu yolunda yorumlar yaptı. The Independent, ''Beckham'ın sakatlığı tam Türkiye planları sürerken korku yarattı'' başlığını kullanırken, Beckham'ın sağ ayak tabanında meydana gelen sakatlanmanın Türkiye maçına kadar iyileşmeyebileceğine dair korkulara dikkat çekti. 
     İngiltere'nin, grubunda Türkiye'nin bir puan ilerisinde olduğunu hatırlatan gazete, ''Ancak finallere gitme konusunda rahatlayabilmek için bu maçtan puan almak gerek'' dedi. 
     Gazete Beckham'ın fiziksel sakatlığı giderilse bile, eşi Victoria Beckham ile aralarının bozuk olduğuna dair dedikodular bulunduğunu, bu durumun da ünlü futbolcunun morali açısından taraftarları düşündürdüğünü savundu. 
     The Daily Telegraph da David Beckham'ın Türkiye konusunda durumunun şüpheli olduğunu spor manşetinden duyururken, bu maçı ''hayati'' bir maç olarak niteledi. Gazete, Beckham'ın ''Türkiye konusunda paniğe kapılmak gerekiyor mu '' sorusuna Beckham'ın kendisinin de ''Cidden bilmiyorum. Doktorlar ve ben karar vereceğim. Şu anda çok ağrıyor ama o gün ne olur bilmem'' diye yanıt verdiğini bildirdi. 
     The Times da gelişmeyi manşetine taşıyan gazeteler arasında yer aldı ve ''Beckham'ın sakatlığı İstanbul için endişeler doğmasına yol açtı'' dedi. 
     The Guardian da spor ekinin ilk sayfasından gelişmeyi ''Beckham paniği'' diye duyurdu ve ünlü futbolcunun sakatlığının İstanbul'da sahaya çıkma şansını tehdit ettiğini bildirdi. 

     
</TEXT>
</DOC>
