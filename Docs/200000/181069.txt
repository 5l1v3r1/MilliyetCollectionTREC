<DOC>
<DOCNO> 181069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sonspo12.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da 2. lig kaosu sürüyor... 
</HEADLINE>
<TEXT>

     İtalya 2. Futbol Ligi'nde Serie B , bu sezon 24 takımın mücadele etmesi kararına birçok kulübün tepki göstermesi sonucu lig başlamasına rağmen sadece 2 maç oynandı. 
     İtalya Futbol Federasyonu'nun, geçtiğimiz ay aldığı kararda normalde 20 olan 2. lig takımlarının sayısı 24'e çıkartılırken bu karara 19 kulüp karşı çıkmıştı. İtalya'da 1. ve 2. lig kulüplerinin bağlı olduğu Kulüpler Birliği'nde Lega Calcio yapılan müzakereler sorunun çözümüne yaramadı. 
     2003-2004 sezonun ilk haftasını maç oynamadan geçiren 2.ligde, 2. haftada sadece Catania-Cagliari 0-3 ve Napoli-Como 0-1 maçları oynandı. Kalan 10 maç ise takımların sahaya çıkmaması ya da tek bir takımın sahaya çıkmasından dolayı oynanamadı. Lega Calcio'nun aldığı karar gereği maça çıkmayan takımın 3-0 hükmen yenik sayılacağı söylenirken, oynanmayan 10 maçta sadece 4 kulüp takım kadrolarını hakemlere sundu. 
     AC Milan 2. Başkanı ve Lega Calcio Başkanı Adriano Galliani yaptığı açıklamada ''En azından lig başladı. 11 Eylül Perşembe günü oynanacak 3. hafta maçlarına daha fazla kulüp katılacak'' demekle yetindi. 
     24 takımla oynamayı çıkarlarından dolayı istemeyen kulüpler, kendilerine sunulan teklifleri ve maddi yardım tutarlarını az buluyor. 
     Bu arada, maçların oynanmadığı statlarda taraftarlar arasında çıkan olaylarda yaralananlar oldu. Birçok kentte de taraftarlar Futbol Federasyonu ve Lega Calcio'ya karşı protesto gösterileri yaptı. Ascoli'de çıkan olaylarda 1'i ağır olmak üzere 15 kişinin yaralandığı bildirildi. 
     Öte yandan, İtalyan futbolunda kulüplerin yaşadığı ekonomik krize çözüm getirmek için geçtiğimiz şubat ayında hükümetin çıkardığı kararnamenin AB'de rekabet yasalarına aykırı olabileceği belirtildi. Avrupa Rekabet Komiseri İtalyan Mario Monti, İtalyan hükümetinin çıkardığı ve kulüplerin bütçe açıklarını kapatmaları için 10 yıla yakın bir hak tanınmasını içeren kararnamenin, rekabete aykırı olarak ''devlet yardımı'' olarak sayılabileceğini kaydetti. 
     Monti, konuyla ilgili bir soruşturma başlatılacağını söyledi. Eğer hükümetin çıkardığı kararname AB tarafından reddedilirse İtalya 1. ve 2. liginde birçok kulüp zor durumda kalacak. 
     
</TEXT>
</DOC>
