<DOC>
<DOCNO> 154642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sonspo12.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor "Şerefli bir mücadele ortaya koyduk" 
</HEADLINE>
<TEXT>

     Birinci Süper Futbol Ligi'nde dün Galatasaray'a 2-1 yenilen Trabzonspor'un kulüp asbaşkanı Erol Tuna, rakipleri karşısında şerefli bir mücadele ortaya koyduklarını söyledi. 
     Tuna, Galatasaray karşısında aldıkları yenilgiden dolayı tüm bordo-mavili taraftarlardan özür dilediğini ifade ederek, ''Ancak futbolcular şerefli bir mücadele ortaya koydular. Taraftarlarımıza bu sezon bir derbi galibiyeti tattıramadığımız için üzgünüz'' dedi. 
     Galatasaray maçı öncesi, sarı-kırmızılı takıma maçı verecekleri biçimindeki spekülasyonların değerlendirmesini kamuoyuna bıraktıklarını belirten Tuna, ''Futbolcular, şerefli ve hasiyetli biçimde sahadan ayrıldılar. Bize çamur atan insanlar bunun hesabını şimdi nasıl verecekler '' diye konuştu. 
     Galatasaray Teknik Direktörü Fatih Terim'in karşılaşmada bordo-mavili takımın taraftarını tahrik ettiğini, karşılaşmanın hakemine karşı da agresif davranışlar sergilediğini iddia eden Tuna, şöyle devam etti 
     ''Fatih Terim gibi bir teknik adamın bu kadar agresif davranmasını şiddetle eleştiriyoruz. Bu davranışları, işi çığrından çıkarmaya kadar gitti. Hakemlere, taraftarlara küfretmiştir. Terim, Trabzonspor taraftarı, futbol kamuoyu ve Galatasaray camiasından da özür dilemelidir. Çünkü Galatasaray camiasına yakışır bir davranış göstermemiştir. Bütün bunların yanında suçlu olmasına karşın Fatih Terim, mağdur olarak gösterilmeye çalışılıyor.'' 
     
</TEXT>
</DOC>
