<DOC>
<DOCNO> 178928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sondun24.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
El Hekim'in yeğeni saldırıdan Saddam yanlılarını sorumlu tutuyor 
</HEADLINE>
<TEXT>

     Irak'ın Necef kentinde Hz. Ali Camii'nde düzenlenen bombalı saldırıda ölen Irak İslam Devrimi Yüksek Konseyi IİDYK lideri Ayetullah Muhammed Bagır El Hekim'in yeğeni Seyid Muhsin El Hekim, saldırıdan Saddam Hüseyin yanlılarını sorumlu tuttu. 
     Bagır El Hekim'in kardeşi Ayetullah Abdülaziz El Hekim'in oğlu ve siyasi danışmanı Muhsin El Hekim, Tahran'da Anadolu Ajansı'na yaptığı açıklamada, şimdiye kadar 8 kez Bagır El Hekim'e suikast girişiminde bulunulduğunu, El Hekim'in öldüğü bu saldırıdan ilk olarak Saddam yanlılarını sorumlu tuttuklarını, ancak yapılan araştırmalardan sonra gerçek faillerin ortaya çıkacağını söyledi. 
     Muhsin El Hekim, El Kaide'nin bu saldırıyla ilgisi olup olmadığı konusunda ellerinde bir bilgi bulunmadığını söyleyerek, ''Bu cinayetin faillerinin bir an önce ortaya çıkarılacağını umuyoruz. Irak halkı kesinlikle bu cinayetin intikamını faillerinden alacaktır'' diye konuştu. 
     IİDYK lideri Ayetullah Muhammed Bagır El Hekim, 23 yıl İran'da sürgün hayatı yaşadıktan sonra Mayıs'ta Irak'a dönmüştü. 
     
</TEXT>
</DOC>
