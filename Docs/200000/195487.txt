<DOC>
<DOCNO> 195487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sondun22.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Boş tabuta cenaze töreni... 
</HEADLINE>
<TEXT>

     İngiltere'de doğum sırasında kaybettiği bebeğini üç ay önce törenle toprağa veren anneye, aylar sonra hastane yönetimi tarafından ''özür dileriz, gömdüğünüz tabut boşmuş, bebek hala morgumuzda'' denildi. 
     Michelle Rhodes'u arayan Leeds Çocuk Hastanesi yetkilileri, genç kadının üç ay önce toprağa verdiği tabutun içinde aileye teslim edilmek üzere toparlanmış bebeğe ait kutlama kartları, çiçek ve göbek bağının bulunduğunu, bebeğin cesedininse hastane morgunda kaldığının fark edildiğini bildirdi. 
     Bramley'de yaşayan ve ölen bebeğinin dışında üç ve altı yaşlarında iki kızı daha bulunan Michelle Rhodes, hastanenin yaptığı bu hatayı kınarken, ''Boş bir kutunun üzerine güller atıp, kızımızı son yolculuğuna uğurladığımızı düşündük. Aptal yerine konulduk. Bütün bunları yaşamak son derece berbattı'' dedi. 
     Hastane sözcüsüyse olaydan büyük üzüntü duyduklarını ve aileden özür dilediklerini açıkladı. 
     
</TEXT>
</DOC>
