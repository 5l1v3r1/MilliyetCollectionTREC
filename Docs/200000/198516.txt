<DOC>
<DOCNO> 198516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/dunya/dun01.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'da Gürcistan'ı parçalama zirvesi... 
</HEADLINE>
<TEXT>

   Tiflis'e bağlı üç özerk cumhuriyet Güney Osetya, Acarya ve Abhazya'nın liderleri Rusya'ya bağlanmak için harekete geçti 
      CENK BAŞLAMIŞ Moskova 

   
   Devlet Başkanı Eduard Şevardnadze'nin istifa etmek zorunda kalmasıyla başlayan karmaşa sürerken, Gürcistan'a bağlı üç özerk cumhuriyetin liderleri Rusya'nın hakimiyetine girmenin yollarını aramaya başladı. 
   Rusya Dışişleri Bakanı İgor İvanov, Güney Osetya Başkanı Eduard Kokoytı, Acarya Başkanı Aslan Abaşidze ve Abhazya Başbakanı Raul Hadjimba ile dün gün boyu süren ikili görüşmeler yaptı. Güney Osetya lideri Kokoytı, cumhuriyetin yakın bir gelecekte Rusya'ya bağlanacağını umduğunu söyledi. Kokoyti, Güney Osetya'nın Rusya Federasyonu çatısı altına girebilmek için "geçici himaye" formülü üzerinde çalışma yapıldığı söylentilerini ise doğrulamadı. 
   Güney Osetya ve Abhazya, bağlı oldukları Gürcistan'a karşı ayaklanmış ve silahlı çatışmalar sonucu pratikte bağımsızlıklarını ilan etmişti. Ancak iki cumhuriyetin bağımsızlık kararı hiçbir ülke tarafından tanınmıyor. Türkiye sınırındaki Acarya ise, Şevardnadze'nin devrilmesinden sonra Tiflis'ten kopabileceği sinyalleri vermeye başladı. Üç cumhuriyetin Moskova'ya bağlanma isteği, Gürcistan'ın toprak bütünlüğünü tanıdığını açıklayan Rusya'yı zor duruma düşürdü. Rus yetkililer, söz konusu cumhuriyetlerin Moskova'ya bağlanmasının Kafkasya'da domino etkisi yaratmasından çekiniyor. 
   
   
   
</TEXT>
</DOC>
