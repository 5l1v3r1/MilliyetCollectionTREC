<DOC>
<DOCNO> 197792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/son/sondun26.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta Koalisyon Güçlerinin karagahına saldırı... 
</HEADLINE>
<TEXT>

     Bağdat'ta bu akşam şiddetli patlamalar duyulurken, koalisyon güçleri idaresinin karargahı yakınlarına iki roket düştüğü belirtildi. 
     Bağdat'ta hava karardıktan sonra kentin batı yakasından büyük patlama sesleri geldi. Patlamalar koalisyon güçleri idaresinin bulunduğu yeşil hatta sirenlerin çalmasına neden oldu. 
     Görgü tanıkları, Saddam Hüseyin'in eski saraylarından birine konuşlanan koalisyon yönetiminin yakınlarına en az 2 roket düştüğünü belirtti. 
     Bir yolun ortasında büyük bir krater meydana geldiği de belirtilirken, ölü ya da yaralı olduğuna dair bir belirti olmadığı ifade ediliyor. 
     Daha önce koalisyon yönetiminin karargahında sirenler çaldığı ve ''Saldırı, siper alın, bu bir deneme değil'' anonsları duyulduğu aktarılmıştı. 
     Bağdat'taki Amerikan ordu sözcüsü, ''Size sadece Bağdat'ın merkezinde bir dizi patlama olduğunu söyleyebilirim'' dedi. Sözcü, Amerikan ordusunun bombardıman durumunda bir alarm sistemi bulunduğunu ve olayın soruşturulduğunu kaydetti. 
     ABD Savunma Bakanlığı'nın Pentagon rakamlarına göre, ABD Başkanı George Bush'un, Irak'ta savaşın bittiğini açıkladığı 1 Mayıs'tan beri, saldırılarda 183 Amerikan askeri öldürüldü. 
     
</TEXT>
</DOC>
