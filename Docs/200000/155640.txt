<DOC>
<DOCNO> 155640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sonspo11.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor Bursaspor maçını alarak bir engeli aşmak istiyoruz... 
</HEADLINE>
<TEXT>

     Elazığspor Kulübü Basın Sözcüsü Faruk Çikoğlu, pazar günü yapılacak Bursaspor maçını kazanarak ligde kalmada bir engeli daha aşmak istediklerini söyledi. 
     Çikoğlu, yaptığı açıklamada, takımda morallerin yerinde olduğunu belirterek, futbolcuların Bursaspor maçının önemini bildiklerini ve çalışmaların bu yönde sürdürüldüğünü bildirdi. 
     Sakatlıkları süren Erhan Namlı ve Ze Roberto'nun durumlarının iyi olduğunu, bu oyuncuların Bursaspor maçına yetiştirilmesine çalışıldığını anlatan Çikoğlu, Bursaspor maçı için Merkez Hakem Kurulu'nun Ali Aydın'ı atamasından dolayı memnun olduklarını belirterek, şunları söyledi 
     ''Bursaspor maçını kazanarak ligde kalmada bir engeli aşmak istiyoruz. Bursaspor maçının zorlu ve çekişmeli geçeceğine inanıyoruz. Bu karşılaşma her iki takım açısından da çok önemli. Bursaspor maçında, futbolcuların dışında taraftarlara büyük görev düşüyor. Taraftardan, 90 dakika centilmence futbolculara tezahüratlarıyla destek olmalarını bekliyoruz. Bursaspor maçı için 13 bin 500 bilet bastırdık ve biletler dünden itibaren satışa sunuldu. Bursaspor taraftarı için de bin 600 kişilik yer ayırdık.'' Çikoğlu, stat kapılarının saat 12.00'de açılacağını, bu karşılaşma için en büyük destekçilerinin taraftar olduğunu ifade ederek, bu maçın Elazığspor için dönüm noktası olduğunu ve taraftarı yanlarında görmek istediklerini sözlerine ekledi. 
     
</TEXT>
</DOC>
