<DOC>
<DOCNO> 168570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/sontur09.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Baskını, KYB lideri Talabani tetikledi 
</HEADLINE>
<TEXT>

     BARKIN ŞIK, UTKU ÇAKIRÖZER Ankara. 
     ABD birliklerinin Kuzey Irak'ta 11 Türk askerini esir alması olayını araştıran komisyonunun ilk toplantısında, baskını Kürdistan Yurtseverler Birliği KYB Lideri Celal Talabani'nin tetiklediği tespiti yapıldı. Türk tarafı, toplantıda operasyona komuta eden Amerikalı Albay Billy Mayville'in görevden alınmasını isterken, gözaltı sırasında askerlerin el ve ayaklarından kelepçelendiği ve başlarına çuval geçirildiği yönündeki raporu ortaya koyarak, Türk subaylarına "El-Kaide militanı" gibi davranılmasının yakışıksız olduğunun altını çizdi. Komisyon, hafta sonunda Kuzey Irak'a geçerek incelemelerde bulunacak. 
     
     İlk toplantı 4.5 saat sürdü 

     Genelkurmay karargahında dün 14.00'da başlayan ilk toplantı 4.5 saat sürdü. Türk heyetinin başında Genelkurmay Harekat Başkanı Korgeneral Köksal Karabay yer alırken, Amerikan heyetine ABD'nin Avrupa Kuvvetleri Komutan Yardımcısı Korgeneral John Slyvester'in başkanlık etti. Heyetlerde albay ve binbaşı rütbelerinde üçer askeri yetkilinin yanı sıra Dışişleri Bakanlığı'ndan da ikişer isim yer aldı. 
     
     Ayakları da kelepçelendi 

     Toplantıda, Süleymaniye baskını, "nasıl oldu ve benzer durumlar olmaması için neler yapılmalı" konuları ele alındı. Karabay başkanlığındaki heyet, görüşmede, Türk askerlerinin gözaltına alınmasına ilişkin raporu gündeme getirdi. Tümgeneral Abdullah Kılıçarslan'ın Türk askerlerinin serbest bırakılmasının ardından, subayların ifadelerine başvurarak Süleymaniye'de hazırladığı raporda, gözaltına alınma şekli ve gözlem altında kaldıkları sürede gördükleri muamele detaylarıyla anlatıldı. Raporda, Türk askerlerinin el ve ayaklarından kelepçelendiği ve kafalarına çuval geçirildiği belirtildi. Türk tarafı, askerlerine "El-Kaide militanı" gibi davranılmasının yakışıksız olduğunu vurguladı. 
     
     Talabani çıktı 

     Kerkük Valisi'ne suikast iddiasına ilişkin istihbarat bilgileri de sorulan toplantıda, Amerikan tarafı, bu istihbarat bilgilerinden bir kısmını masaya koydu. Bu çerçevede, baskın olayının Talabani tarafından tetiklendiği tespiti yapıldı. ABD tarafının, Süleymaniye'deki büroda ele geçirilen patlayıcı maddelere ilişkin soru yönelttiği Türk tarafı, 7 yıldır bölgede faaliyet gösteren büroda PKK KADEK tehdidine karşı bu malzemelerin bulunmasının olağan olduğunu aktardı. 
     
     Talepler yinelendi 

     Türkiye, öncelikle olayın sorumlusu olarak bilinen Kerkük'teki ABD birliklerinin komutanı 173. Hava İndirme Tugay Komutanı Albay Billy Mayville'in görevden alınmasını istedi. Türk askerlerinin bürosuna yapılan baskın sırasında el konan belgelerin tamamının iadesini de talep eden Türk tarafı, benzer bir olayın bir daha tekrarlanmaması konusunda da uyarıda bulundu. ABD tarafı, ilk gün çalışmasında Türkiye'nin tezlerine hak verirken, komisyon, bugün sabah saat 09.00'da yeniden toplanacak. Heyet, Cuma veya Cumartesi günü ise Kuzey Irak'a geçerek incelemelerde bulunacak. Bu kapsamda, Albay Mayville'nin Kerkük'teki karargahı da bulunuyor. 

     
</TEXT>
</DOC>
