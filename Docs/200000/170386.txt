<DOC>
<DOCNO> 170386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/yazar/pulur.html </URL>
<DATE> 2003/07/19/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Ulusal onurumuz... 
</HEADLINE>
<TEXT>

     Türkiye Cumhuriyeti Başbakanı'na, ancak ABD Savunma Bakanı'nın muhatap olabilmesi, 
     "Muhibban - ı Amerikan"ın neredeyse "Adam bizim Başbakan'ın önünde diz çöküp özür diledi" gibi safsatalarla rezaleti yutturup, alevi söndürmeye çalışması, 
     Aslında adamın mektubunun yenilir, yutulur olmadığının anlaşılması, "ulusal onurumuz"la ilgilidir. 
     Ulusal onurumuz, elbette kırılmıştır. 
     
     PEKİ, "ulusal onurumuz" sadece bu gibi olaylarla mı ölçülür 
     Birleşmiş Milletler raporunda "İnsani Gelişmişlik" sıralamasında 96. olmamızın "ulusal onurumuz"la bir ilgisi yok mudur 
     175 ülke arasında yapılan sıralamada, bu dereceyi tutturmuşuz, üstelik geçen yıldan 11 basamak daha aşağıda geçen yıl 85'inciymişiz, bu yıl, tepetaklak gitmişiz... 
     Bu "ulusal onurumuz"u zedelemez mi 
     Üstelik bir zamanların Doğu Bloku'nun en geri kalmış ülkeleri Gürcistan, Azerbaycan, Arnavutluk gibi ülkelerin bile gerisinde kalmışsak... 
     Elbette, 11 askerimizin başına çuval geçirilip, kelepçe takılarak esir alınması "ulusal onurumuz"u zedeler de, bu gerçekler "ulusal onurumuz"u sağlamlaştırır mı 
     
     YİNE bu araştırmaya göre, Türkiye nüfusunun en zengin yüzde onluk bölümü, gayri safi yurtiçi harcamanın yüzde otuzuna sahip, en yoksul yüzde onu ise ancak yüzde ikisini alıyor. 
     
     BİR ülkede işsizlik en az orana düşmüşse, insanlar sağlıklarını, eğitimlerini, garantiye almışlarsa, çok çalışıp, çok kazanıyorlarsa o insanlar mutludur, o insanlar "ulusal onurları"na da sahip çıkarlar. 
     Bir ülkenin Başbakan'ı, Tayyip Erdoğan, daha iyi yaşamak için değil, sadece yaşamak için zam isteyen "Yoksa sokaklara dökülürüz " diyen memurlara "Nereye dökülürlerse dökülsünler, verecek para yok " diyorsa, bu "ulusal onurumuz"la ilgili değil midir 
     Hele hele aynı Başbakan aba altından sopa gösterip "5.5 milyon işsizi neden düşünmüyorsunuz " demişse... 
     
     GEÇEN gün Maliye, Ortaköy ile Kuruçeşme arasındaki meşhur iki eğlence yerinin "Laila ile Reina"nı hesaplarını denetlemiş, bir gecede iki eğlence yerinin hasılatı 238 milyar lira, yüzer bin dolar... 
     Elbette bu eğlence yerleri, yaptıkları hasılatın vergisini ödeyeceklerdir, hele Maliye'nin denetiminden sonra... 
     
     AMA önemli olan, bizce bu değildir, bizce o iki yere, bir gecede 238 milyar lirayı kimler vermiştir 
     Ne kazanmışlardır, ne vergi ödemişlerdir ki, bir gecede 238 milyar lirayı harcamışlardır 
     Milyonlarca insanın açlık sınırında yaşadığı, çöpleri eşelediği bu ülkede bu görüntü "ulusal onumuz"a uygun mudur 
     
     "ULUSAL onur" elbette 11 askerimizin başına çuval geçirilerek esir alındığı olayda kırılmıştır, ama, yukarıda sıraladıklarımız "ulusal onurumuz"a onur mu katmaktadır 
     
     

</TEXT>
</DOC>
