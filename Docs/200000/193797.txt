<DOC>
<DOCNO> 193797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sonspo08.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen İsviçre'ye gitti, 3 hafta yok 
</HEADLINE>
<TEXT>

     Beşiktaş'ın yıldız futbolcusu Sergen Yalçın, tedavi için İsviçre'ye gitti. 
     İsviçre'nin Zürih kentine giden Sergen, Atatürk Havalimanı'nda yaptığı açıklamada, uzun süredir kasığından sorunu olduğunu belirterek, Sparta Prag maçından sonra ağrılarının daha da arttığını söyledi. 
     İsviçre'de uzman bir doktora muayene olacağını kaydeden Sergen, ''Kasığımdan problemim vardı. Maçtan sonra ağrılar bir hayli arttı. Birkaç hafta oynamam zor. İnşallah tedaviden sonra sorunum kalmaz'' dedi. 
     Sergen, Fenerbahçe ile yapılacak derbi maçında oynayıp oynamayacağının belli olmadığını da vurgulayarak, Avrupa Şampiyonlar Ligi'nde deplasmanda Lazio ile önemli bir maç yapacaklarını ve bu karşılaşmadan en az 1 puan almak istediklerini söyledi. 
     
</TEXT>
</DOC>
