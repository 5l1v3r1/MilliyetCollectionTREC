<DOC>
<DOCNO> 179984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sondun09.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon, subayları Irak'ta mücadeleye "film izleterek" hazırlıyor 
</HEADLINE>
<TEXT>

     ABD Savunma Bakanlığı Pentagon'da Irak'ta ve Irak'a ilişkin görev yapan özel harekat kuvvetleri komutanlarına, ''tarihten dersler alarak doğru strateji ve taktikler uygulamaları'' amacıyla, Cezayir'de 1960'larda bağımsızlık yanlısı güçlerle Fransız işgal ordusu arasındaki savaşı konu alan ''Cezayir Savaşı'' adlı film izlettirildi. 
     Bugün sinema klasikleri arasında yer alan ve Gillo Pontecorvo'nun yönettiği 1965 yapımı filmde, Fransız ordusunun üstün askeri olanaklarına ve direnişçilere karşı uyguladığı sert politikalara rağmen bağımsızlık yanlısı Cezayir güçlerinin, sonunda mücadeleden nasıl galip çıktığı anlatılıyor. 
     Pentagon yetkilileri, askeri ve siyasi düzeyde başarıya ulaşmanın unsurlarından birinin, ''tarihte yapılan hataların tekrarından kaçınmak'' olduğunu belirterek, Cezayir Savaşı filminin, bu anlamda Amerikalı subaylara yarar sağlayacağını söylediler. 
     Subayları filmi izlemeye davet eden broşürde, şunlar yazıyor 
     ''Teröre karşı savaş kazanılırken, fikirlere karşı savaş nasıl kaybedilir Çocuklar yakın mesafeden askerleri vuruyor, kadınlar kafelere bomba yerleştiriyor, Arap halkı çılgınca mücadele ediyor... Tanıdık mı geldi Fransızların bir planı var. Taktik olarak başarıya ulaşıyor, ancak strateji olarak çöküyor. Nedenini anlamak için bu önemli filmi izlemeye gelin.'' The Washington Post gazetesinin yazarlarından David Ignatius, ABD'nin Vietnam'da, başka güçlerin de farklı yerlerde yaptığı tarihi hatalardan ders alınmasına yönelik ''yaratıcı bir girişim'' olarak nitelendirdiği film gösterisinden dolayı Pentagon yetkililerini kutladı. 
     
</TEXT>
</DOC>
