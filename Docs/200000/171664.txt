<DOC>
<DOCNO> 171664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/sontur08.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tecavüze uğrayan genç kız ''Cezasını verin ya da ben vereceğim'' 
</HEADLINE>
<TEXT>

     İsmail AKDUMAN SAMSUN, DHA 
     

SAMSUN'un Tekkeköy İlçesi'nde komşusu 34 yaşındaki Bayram Şekeroğlu'nun kendisini kaçırıp tecavüz ettiğini söyleyen 17 yaşındaki A.K., mahkemede "Onun cezasını siz vermezseniz ve tahliye olursa, cezasını ben vereceğim. Ben onun elinde büyüdüm. Şimdi kimsenin yüzüne bakamıyorum. Bu hesap daha kapanmadı'' dedi. Şeker, A.K. ile evlenmek üzere anlaşarak kaçtıklarını savundu. 
     Olay, Tekkeköy'deki Selyeri Mahallesi'nde 1.5 ay önce meydana geldi. A.K., iddiaya göre kapı komşuları, iki çocuk babası, çiftçi Bayram Şekeroğlu tarafından kaçırıldı. Kız ailesinin şikayeti üzerine yakalanan Şekeroğlu ve kendisine yardım ettiği ileri sürülen taksi şoförü, 33 yaşındaki Muhammet Turhan ilk kez hakim karşısına çıktı. Şekerroğlu, evli ve iki çocuk babası olduğunu, A.K.'yi sevdriğini belirterek, "Karımdan boşanıp, onunla evleneceğimi söyledim. Anlaştık ve birlikte kaçtık. Kalacak yer bulamadık. Geceyi ormanda geçirdik ve orada kendi isteğiyle ilişkiye girdim. Şimdi ailesinin baskısıyla benden şikayetçi oluyor'' diye konuştu. Taksi şoförü Muhammet Turhan ise, genç kız ve sanığı müşteri olarak otomobiline aldığını savunarak, suçlamaları kabul etmedi. 
     A.K. ifadesinde, Şekeroğlu'nun kendisini telefonla arayarak, "Annen hastanede. seni ona götüreceğim'' diyerek taksiye bindirdiğini, ormana götürerek tecavüz ettiğini anlatırken, "Ben bu adamı sevemem hakim bey. Kendisi evli ve iki çocuk sahibi. Sonra ben onun elinde büyüdüm. Ama o bana bu kötülüğü yaptı. Kendisinden şikayetçiyim. Eğer onun cezasını siz vermezseniz ve bana yaptıklarından dolayı ceza almazsa, onun cezasını kendi elimle vereceğim. Köyde kimsenin yüzüne bakamıyorum. Bu hesap burada bitmeyecek'' diye konuştu. Dava ertelendi. 
     
</TEXT>
</DOC>
