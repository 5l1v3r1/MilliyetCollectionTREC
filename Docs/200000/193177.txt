<DOC>
<DOCNO> 193177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/spor/spo02.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayak üstü sorgu 
</HEADLINE>
<TEXT>

   Aziz Yıldırım, havalimanında Daum'a kötü futbolun nedenlerini sordu, formsuz oyuncuların çokluğundan yakındı. Yöneticiler de faturayı Alman hocaya çıkardı 
      YALÇIN TÜRK 

   
   Keyifler kaçtı 
   FENERBAHÇE'NİN lig sonuncusu Akçaabat Sebatspor'a puan kaptırması ve zirve yarışında önemli bir avantajı kaçırması yönetimin keyfini bozdu. Başkan Aziz Yıldırım ve yönetici Hakan Bilal Kutlualp, Trabzon dönüşü havalimanında Teknik Direktör Daum ile yaklaşık yarım saat takımın son haftalardaki düşüşünü tartıştı. Yıldırım'ın bazı oyuncuların formsuzluğundan şikayet ettiği ve "Bu kötü futbola anlam veremiyorum. Problem nerede Bu maçları da alamazsak nasıl şampiyon oluruz" dediği öğrenildi. 
   
   Tuncay'a son şans 
   AZİZ Yıldırım'ın ayrıca takımın çok gol kaçırmasından ve de sürekli ofsayta düşmesinden de şikayetci olduğu belirtildi. Mini zirvede Tuncay konusunun da gündeme geldiği ve bu konuda Alman hocanın, "Kendisine üç hafta şans tanıdım. Bu maçta serbest oynadı yine verimsizdi. İki haftalık daha kredisi var. Düzelmezse kulübeye oturur" karşılığını verdiği bildirildi. Bu arada Sarı - Lacivertli yöneticilerin çoğu kötü futbol nedeniyle Daum'u sorumlu tuttu, takım tertibinde hatalar yapıldığını savundu. 
   
   Operasyon kapıda    Daum, Rizespor karşısında Servet ve Ali Güneş'e şans tanıyacak 
   TEKNİK Direktör Daum, Çaykur Rizespor karşısına farklı bir onbir çıkarmayı planlıyor. Alman hocanın kötü futbolları nedeniyle Fatih Akyel ile Petkov'u yedek kulübesine çekeceği belirtilirken, uzun süredir şans bulamayan genç yıldız Servet ile Ali Güneş'e görev vereceği ifade edildi. 
   DAUM'UN orta sahadaki oyuncuların performansından da memnun kalmadığı, Selçuk ve Aurelio'yu yine takımdan kesmeyi, Yusuf'u ilk 11'de düşündüğü öğrenildi. Sarı-Lacivertliler, Rize maçının hazırlıkları bugün başlayacak. Bu arada UEFA yetkilileri yarın Şükrü Saracoğlu Stadı'nda inceleme yapacak. 
   
   Fatih'ten savunma    Milli oyuncu, "Yaptıklarım doğru değil ama herkesin bir dayanma gücü var" dedi 
   'Kabus gibiydi' 
   AKÇAABAT Sebatspor maçı sonrası canlı yayında söylediği ağır sözler nedeniyle büyük tepki toplayan Fenerbahçe'nin başarılı defans oyuncusu Fatih Akyel, "Sanki maça değil de savaşa gittik" dedi. Yaşananların kabus gibi olduğunu belirten milli futbolcu, "Tribünlerden yabancı madde ve küfür eksik olmadı. Pet şişeye kum doldurmuşlar. Birimizin kafasına gelse ölürdük" diye konuştu. 
   
   'Hakemler de duydu' 
   YEDEK kulübesinden bile ağıza alınmayacak küfürler geldiğini iddia eden Fatih, "Yardımcı hakem, 4. hakem, hatta Metin Tokat bile bunları duydular. Gerginlik artmasın diye yaptırım uygulamadılar. Dayanamayıp tepki gösterdim. Belki yaptığım doğru değil ama herkesin bir sabretme gücü var" dedi. Yıldız futbolcu, alınan beraberlik için de "Olmayınca olmuyor" yorumunu yaptı. 
   
   
</TEXT>
</DOC>
