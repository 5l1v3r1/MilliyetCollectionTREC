<DOC>
<DOCNO> 185643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/ekonomi/aeko.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ın ilk 'prens'i Savunma Sanayii'ne 
</HEADLINE>
<TEXT>

   Başbakan Erdoğan, Savunma Sanayii Müsteşarlığı'na ABD'de çalışan ve İçişleri eski Bakanı Cahit Bayar'ın oğlu olan Murat Bayar'ı getirmeyi planlıyor 
      UTKU ÇAKIRÖZER, BARKIN ŞIK Ankara 
   
   8. Cumhurbaşkanı Turgut Özal'ın uyguladığı kamu kurumlarının başına ABD'de çalışan Türkleri getirme politikasını Başbakan Tayyip Erdoğan da benimsedi. 
   Başbakan olduğu günden bu yana bürokrasideki kilit noktalara İstanbul Büyükşehir Belediye Başkanlığı dönemindeki mesai arkadaşlarını getiren Erdoğan, Türk Silahlı Kuvvetleri'nin TSK katrilyonlarca liralık silah tedarikini sağlama ve yerli savunma sanayiini geliştirmekle görevli Savunma Sanayii Müsteşarlığı'nın başına ABD'nin ünlü danışmanlık firmalarından birinde çalışan Murat Bayar'ı 38 atamak istiyor. 
   Özal'ın ABD'den çağırarak ekonominin kritik noktalarına getirdiği aralarında Engin Civan ve Bülent Şemiler gibi isimlerin de yer aldığı "prenslere" benzer bir biçimde Ankara'ya gelmesi planlanan Bayar, İstanbul ve Ankara valilikleri ve KKTC Büyükelçiliği görevlerinin ardından 1999 seçimlerinde geçici İçişleri Bakanlığı görevine atanan Cahit Bayar'ın oğlu. 1989 - 1998 yılları arasında Savunma Sanayii Müsteşarlığı'nda çalışan Murat Bayar, Türk F - 16'larına takılacak Elektronik Harp Sistemleri projesinin SPEWS - 2 başındayken üstleriyle görüş ayrılığı üzerine şube müdürlüğü görevinden alındı. 
   SSM'den özel izin alarak ABD'ye giden Bayar, 5 yıldır dünyaca tanınan Booz Allen Hamilton danışmanlık firmasının New York Ofisi'nde çalışıyordu. 
   
   Genelkurmay 'okey' verdi 
   Trilyonlarca lira değerindeki helikopter, tank, savaş uçağı, denizaltı ve casus uçak üretimi ve bunların alt sistemlerinin Türkiye'de geliştirilmesi projelerinin başına geleceği bildirilen Bayar'ın SSM Müsteşarlığı'na atanmasında babası Cahit Bayar'ın hem Genelkurmay'la, hem de AKP'li Milli Savunma Bakanı Vecdi Gönül'le dostluğunun önemli rol oynadığı kaydedildi. Baba Bayar'ın oğlunun ataması için Genelkurmay karargahının da "olurunu" aldığı ileri sürüldü. 
   Bayar'ın kararnamesiyle ilgili son sözü ise Cumhurbaşkanı Ahmet Necdet Sezer söyleyecek. 
   
   
</TEXT>
</DOC>
