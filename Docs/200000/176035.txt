<DOC>
<DOCNO> 176035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/ekonomi/eko05.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcılığa, 'şoförden bilgi alın' dediler 
</HEADLINE>
<TEXT>

   Uzanlar'ın savcılığa bildirdiği 'ifade verebilecekler' listesinde şoförler bile var ama İmar Bankası'nın eski Başkanı Kemal Uzan ve Başkanvekili Yavuz Uzan yok 
   SEMRA PELEK İstanbul 
   
   İmar Bankası'nın Fon'a devri öncesi yönetim kurulu üyelerinin toplu istifasıyla ilgili yürütülen soruşturmada, Uzan Grubu avukatları, "İfade verebilirler" diyerek savcıya toplam 117 kişilik liste verdi. Memurundan şoförüne kadar iki hafta içinde şirketten ayrılan çalışanların isminin bulunduğu listede sadece Kemal Uzan ve Yavuz Uzan yer almadı. 
   Şişli Cumhuriyet Savcısı Ahmet Hanefi Uslu'nun banka eski yöneticilerinin istifası nedeniyle Tasarruf Mevduatı Sigorta Fonu'nun suç duyurusu üzerine başlattığı soruşturma sürüyor. Dosyada, Kemal Uzan ve Yavuz Uzan'ın da aralarında bulunduğu 12 eski yönetici, bildirimde bulunmadan istifa ettikleri gerekçesiyle İş Kanunu'na muhalefetle suçlanıyor. 
   
   'Toplu istifa suç değil' 
   Uzan Grubu avukatları bundan yaklaşık bir hafta önce savcıya "Gelip ifade vermeye hazırlar" diyerek 15 kişilik bir liste verdi. Uslu da listede yer alanların ifadesine başvurmak için yazı yazdı. Çağrılanlardan sadece bankanın eski genel müdür yardımcısı Mehmet Koray Özkaya savcıya ifade verdi. Özkaya'nın ifadesinde, toplu istifanın bir suç sayılamayacağını, sadece ihbar tazminatı ödeme yükümlülüklerinin bulunduğunu söylediği belirtildi. 
   Bunun ardından avukatlar savcıya daha önceki 15 kişinin de aralarında olduğu 117 kişilik yeni liste vererek, bu kişilerin ifade vermeye hazır olduğunu bildirdi. 
   Ancak bu listede istifa eden Yönetim Kurulu Başkanı Kemal Uzan ile Başkanvekili Yavuz Uzan yer almadı. Buna karşın avukatların, 25 Temmuz - 11 Ağustos tarihleri arasında istifa eden şoför, memur, şef, avukat gibi banka çalışanlarının isimlerini vermesi dikkat çekti. 
   
   
</TEXT>
</DOC>
