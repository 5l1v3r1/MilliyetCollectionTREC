<DOC>
<DOCNO> 156154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/soneko07.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada bu hafta ne bekleniyor ... 
</HEADLINE>
<TEXT>

     Borsa yatırımcıları, Hazine Müsteşarlığı'nın, bugün ve yarın düzenleyeceği ihaleleri yakından takip edecek. 
     Şeker Yatırım Portföy Yönetimi Müdür Yardımcısı Aslı Yüksel, yaptığı değerlendirmede, enflasyon dataları ve yüzde 5.6 artış gösteren ''Mart ayı sanayi üretiminin'' makro ekonomiye ait olumlu beklentileri güçlendirdiğini belirtirken, yılsonu hedeflerinin daha iyimser değerlendirilmesini sağladığını bildirdi. 
     Yatırımcıların döviz pozisyonlarını, tahvil ve bono pozisyonları ile değiştirmeye devam ettiğini anlatan Yüksel, bu hafta Hazine Müsteşarlığı'nın düzenleyeceği ihalelerin, faizin seyri açısından önem taşıdığını ve piyasalar tarafından izlendiğini söyledi. 
     Yüksel, ''Bu hafta Hazine 3 ayda bir ödemeli değişken tahvil ihalesi açarak, faizlerin düşme eğiliminin devam etmesini beklediğini bir kez daha vurgulamış olacak. Bu olumlu beklentiler para piyasalarında karşılığını bulurken, hisse senetleri piyasası tüm bu orta vadeli iyimser beklentileri fiyatlarına yansıtmadan, biriktiriyor'' diye konuştu. 
     Yüksel, endekste 10,500-10,150-9,800 puanları destek, 10,800-11,100-11,500 puanları da direnç seviyeleri olarak gösterdi. 
     
</TEXT>
</DOC>
