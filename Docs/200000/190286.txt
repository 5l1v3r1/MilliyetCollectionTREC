<DOC>
<DOCNO> 190286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/guncel/gun02.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Oxford Üniversitesi'nden Prof. Castles 
</HEADLINE>
<TEXT>
   'İnsan kaçakçılığı dev bir endüstri' 
   Prof. Stephen Castles, "AB göç sorununu polisiye yöntemlerle çözmeye çalışıyor ancak başarılı olamıyor" dedi 
      AYÇA ATAY İstanbul 

   
   Oxford Üniversitesi Mülteci Araştırmaları Merkezi Müdürü Prof. Dr. Stephen Castles göçmen ticaretinin milyarlarca dolarlık dev bir endüstri haline geldiğini söyledi. 
   Boğaziçi Üniversitesi'nde Avrupa Birliği'nin göçmen politikaları üzerine bir konuşma yapan Castles, insan kaçakçılığının, birbirine zincirleme bağlı yerel kaçakçıların oluşturduğu dev bir ağ olduğunu söyledi."Age of Migration" Göç Çağı adlı bir kitabı da bulunan ünlü İngiliz bilim adamı, kKüresel göç dalgasının, zengin ve yoksul ülkeler arasındaki uçurumdan kaynaklandığını belirtti. Castles, sorunun çözümünün yoksulluk ve gelir dağılımındaki adaletsizlikle mücadeleden geçtiğini vurguladı. 
   
   Devletler göz yumuyor 
   Devletlerin kaçak insan göçüne karşı gibi görünüp alttan alta göz yumduklarına dikkat çeken Castles, şöyle konuştu 
   "Clinton yönetimi 1994'de kaçak insan göçüyle mücadele için Meksika ile sınır bölgelerinde 5.5 milyar dolarlık alt yapı yatırımı yaptı. Sınırlar yüksek teknolojiyle korumaya alındı. Sonuçta insan kaçakçılığını engellenemedi. Sadece daha fazla insan sınırlarda telef oldu. 1994'te 25 kişi öldürüldü, 2 bin 500 kişiyse sınırı geçmeye çalışırken açlıktan, susuzluktan öldü. ABD yönetiminin göç politikasından faydalananlar ise sadece insan kaçakçıları oldu. 140 dolar olan ücretleri, bin 500 dolara çıktı. Hükümet, kaçak işçi çalıştıranlara karşı ise herhangi bir tasarrufta bulunmadı. Bu durumda göçle mücadele politikalarının samimiyeti kuşku uyandırdı." 
   
   
   
</TEXT>
</DOC>
