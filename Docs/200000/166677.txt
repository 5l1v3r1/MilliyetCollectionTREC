<DOC>
<DOCNO> 166677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sontur06.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dalgın gelin düğünle sınav gününü çakıştırınca... 
</HEADLINE>
<TEXT>

     Mustafa ÖZDEMİR- Ahmet TOKYAY ZONGULDAK, DHA 
     Zonguldak'ta dalgınlıkla sınava gireceği tarihi unutup düğünü o gün yapan 27 yaşındaki Songül Boz, gelinlikle sınava girmek durumunda kaldı. Damat 28 yaşındaki Şaban Akcan da gelini bir an önce nikah masasına götürmek için okul kapısına park eden gelin arabasında bekledi. 
     Beycuma Beldesi'nde oturan Songül Boz, ilkokulu bitirdikten sonra ekonomik nedenlerle öğrenimine devam edemedi. Beldedeki bir markette kasiyer olarak çalışan Songül Boz, iki yıl önce Açık İlköğretim Okulu'na kaydoldu. Songül, sorumlu geçtiği Matematik dersinden 29 Haziran pazar günü sınava girecekti. 
     SINAV GÜNÜNÜ UNUTUNCA Beldede bir döküm atelyesinde çalışan Şaban Akcan'la 5 yıldır nişanlı olan Songül, düğün tarihini de sınava gireceğini unutarak 29 Haziran olarak belirledi. Davetişyeler dağıtıldı, düğün salonu tutuldu, nikah memurundan randevu alındı. 
     Düğün günü, kuaförde saçını yaptırıp gelinliğini giyen Songül Boz, bir anda o gün sınavının olduğunu hatırladı. Hemen saatine baktı, sınava bir saat kalmıştı. Hişanlısı Şaban Akcan'a, "Benim hemen sınava gitmem gerekiyor. Hemen Zonguldak'a gideceğiz'' dedi. Genç çift, düğün için süslenen gelin arabasıyla yarım saat içinde Zonguldak'a geldi ve Songül Boz, Fener Lisesi'nde sorumlu olduğu Matematik sınavına girdi. 
     
     GELİNLİKLE SINAV MEVZUAATA UYGUN 

     Okul kapısında Songül'ü gelinlikle, nişanlısı Şaban'ı da damatlıkla gören Fener Lisesi yöneticileri ve gözetmenlik yapan öğretmenler önce şaşırdı. Durumun izah edilmesi üzerine Fener Lisesi Müdür Yardımcısı Aziz Demir, hemen sınav mevzuatına bakarak Songül Boz'un gelinlikle sınava girip giremeyeceğini araştırdı. İlk kez başına böyle bir şey geldiği için baktığı sınav yönetmeliğinde Boz'un gelinlikle sınava girmesine engel bir durum olmadığını gören Müdür Yardımcısı Demir, Songül Boz'a sınava girmesi için izin verdi. 
     Yaklaşık yarım saat süren sınavda matematik sorularını cevaplamak için ter döken çiçeği burnunda gelin Boz, "Sınav tarihini unuttuğum için düğüne çok az bir süre kala okula geldik. Sorular çok zordu. Çalışmadığım için sınavım kötü geçti. Şimdi de düğüne yetişmeye çalışacağız'' dedi. 
     
     DÜĞÜN SALONUNA KOŞTU 

     Damat Şaban Akcan da "Songül için bu sınav çok önemliydi. Düğüne yetişememek pahasına da olsa sınava girdi. Şimdi de düğüne gidiyoruz. Beş yıl sren bir beraberliğimiz var. Bunu evlilikle noktalayacağımız için çok mutluyum'' dedi. 
     Songül Boz ve nişanlısı Saban Akcan, sınav sonrası vakit geçirmeden beldeye döndü ve Beycuma İlköğretim Okulu salonunda davetliler huzurunda önce nikah defterini imzaladı, ardından geç saatlere kadar süren düğünle dünya evine girdi. 
     
</TEXT>
</DOC>
