<DOC>
<DOCNO> 192755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/siyaset/siy08.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye başkanına 'savcı' koruması... 
</HEADLINE>
<TEXT>

   Avcılar Belediye Başkanı Değirmenci hakkındaki 'ihaleye fesat karıştırma' iddiasını soruşturan müfettişler, Savcı Çiçekçi'nin Başkan'ı koruduğunu belirledi 
   TOLGA ŞARDAN Ankara 

   
   İstanbul Avcılar Belediye Başkanı Mustafa Değirmenci hakkında ihaleye fesat karıştırdığı iddiasıyla soruşturma yapan Mülkiye müfettişlerinin, Değirmenci'yi koruduğu gerekçesiyle Küçükçekmece Savcısı Birol Çiçekçi için suç duyurusunda bulunduğu ortaya çıktı. Müfettişler, suç duyurusunda Çiçekçi'nin Değirmenci'yi korumak için hiçbir işlem yapmadığını savundu. Avcılar-Tahtakale arasındaki minibüs kiralama ihalesine fesat karıştırıldığı iddiasıyla soruşturma yapan Mülkiye Başmüfettişleri, Değirmenci'nin suç işlediği kanaatine vardı. Müfettişler, Belediye Encümeni'nin 21 Mayıs 2002 tarih ve 553 sayılı ihale kararıyla "fesat karıştırma" suçunun işlendiğini belirledi. 
   Müfettişler, Değirmenci'nin suçu işlemesine karşın suçun asli sanığı olması gerekirken, Çiçekçi'nin sözlü talimatı üzerine soruşturma dışına çıkarıldığını belirledi. Çiçekçi'nin, Değirmenci'yi korumak için görevlilerine gerekli soruşturmayı kendisinin yapacağını belirtmesine karşın hiçbir işlem yapmadığını belirleyen müfettişler, Çiçekçi hakkında inceleme ve soruşturma yapılması için düzenledikleri raporla bakanlığa suç duyurusunda bulundu. 
   
   Kişi başına 9 milyar 
   Soruşturmada ortaya çıkan bazı faaliyetler şöyle belirtildi Değirmenci, Haziran 1999'dan itibaren Avcılar-Tahtakale arasında yolcu taşıma hattı açılması ve taşımacılık yapılması için Haman Maden ve Dursun Akyüz ile görüştü. 25 midibüsü belediyeye hibe etmeleri ve kişi başına 9 milyar para vermeleri halinde taşıma işini vereceğini garanti etti. 
   
   
   
</TEXT>
</DOC>
