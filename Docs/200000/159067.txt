<DOC>
<DOCNO> 159067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sonspo15.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay'da kurtuluş seferberliği... 
</HEADLINE>
<TEXT>

     Farklı Kocaelispor galibiyetiyle puanını 34'e çıkaran Altay, ligin son haftasında İstanbulspor'u da deplasmanda yenip, kümede kalma hedefine odaklandı. 
     Siyah-beyazlı ekibi bu zorlu mücadele yalnız bırakmamak için harekete geçen yönetim, İstanbul'a taraftar götürülmesi için hazırlıklara başladı. İzmir Büyükşehir Belediyesi'nin de bu organizasyona destek vereceği, ne kadar taraftarın götürüleceğinin hafta içinde belirleneceği kaydedildi. 
     Kulüp Başkanı Ahmet Taşpınar, 5-0'lık Kocaelispor galibiyeti için teknik heyet ve oyuncularına teşekkür etti. Diğer takımların alacakları sonuçlara bakmaksızın, İstanbulspor'u yenerek ligde kalacaklarını savunan Taşpınar, şöyle konuştu 
     ''Kimin ne yapacağı değil, Altay'ın ne yapacağı önemli. Biz İstanbulspor'u yeneceğiz, ligde kalacağız. Bu kritik dönemde Altaylıyım diyen herkesi sorumluluklarını yerine getirmeye davet ediyoruz. Camia gereken ilgiyi göstermelidir. Maddi desteğe de ihtiyacımız var.'' Kocaelispor maçı hasılatından 5 milyar lira zarar ettiklerini de belirten Taşpınar, ''Bu da maça yeterince ilgi gösterilmediğinin kanıtıdır. Hayal kırıklığına uğradık'' dedi. 
     Altay'da kart cezalarını tamamlayan İnanç ve Çağdaş'ın, İstanbulspor maçında oynayabilecekleri belirtildi. 
     
</TEXT>
</DOC>
