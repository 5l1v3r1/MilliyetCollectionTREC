<DOC>
<DOCNO> 195620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/ekonomi/eko02.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç'un Bulgaristan'daki rakibi Türkiye'de de karşısına çıktı 
</HEADLINE>
<TEXT>

   Türk Telekom ihalesinde Sabancı Grubu ile birlikte hareket edeceğini açıklayan Koç Grubu, Bulgar Telekom'un özelleştirmesinde davalık olduğu Advent ile bu kez de Türkiye'de karşı karşıya gelecek 
      Şükrü Andaç 
   
   Türk Telekom TT özelleştirmesinde Telecom Italia ve Singapur Telekom'un yanı sıra yeni talipler de belli olmaya başladı. George Soros'a ait fon ve AIG gibi dev sigorta şirketleri ile Koç - Telekom girişiminin Bulgaristan'daki özelleştirmede çekiştiği Advent'in de TT'nin özelleştirilmesiyle ilgilendiği belirtildi. TT ile ilgilenen bir diğer yatırım grubu da APAX. 
   
   Yabancılar ilgili 
   Türk Telekom Yönetim Kurulu Başkanı Erkan Akdemir, Telekom'un Nisan 2004 tarihinde bu kez yüzde 51'inden fazlasının blok halinde özelleştirilecek olmasının hem yerli hem de yabancı firmalar için çok büyük avantaj olduğunu vurgulayarak, "Yeni durumda yerli, yabancı tüm firmaların Telekom'a olan ilgisinin arttığı söyleyebilirim" dedi. 
   
   Dev bütçeli fonlar 
   Akdemir, yabancı kökenli pek çok özel yatırım grubu ve fon yöneticisinin TT ile ilgilendiğini belirterek, "Yüzde 51'in üzerinde pay alıp yönetimde etkin rol alacak olmaları onlar için büyük avantaj. AIG, APAX, Advent ve Soros fonlarının yöneticileriyle görüşmeler yaptık. Hepsi de dev bütçelere sahip yatırım fonları" diye konuştu. 
   Telekom ile ilgilenen ABD'li yatırımcı grubu Advent, Bulgar Telekom özelleştirmesinde Koç - Türk Telekom konsorsiyumu ile karşı karşıya gelmişti. Böylelikle, Telekom ihalesinde Sabancı Grubu ile birlikte hareket edeceklerini açıklayan Koç Grubu'nun karşısına, Advent grubu bir kez daha çıkmış olacak. Akdemir, tüm bu grupların yanı sıra Türkiye'de mobil piyasada ortaklığı olan İtalyan telekom şirketi Telecom Italia'nın da Telekom'un özelleştirmesine yakın bir şirket olduğunu iletti. 
   Telekom'un yerli talipleri arasında ise Koç - Sabancı işbirliğinin yanı sıra 2000 yılındaki ihalede şartname alan Oyak Grubu bulunuyor. 
   
   İndirimler marta kadar 
   Ocak 2004'te tekellerin kalkmasının ardından oluşacak piyasa koşullarına hazırlandıklarını söyleyen Akdemir, "Telekom'un yeni fiyat politikasıyla ilgili danışman firma tuttuk. Önümüzdeki yılın mart - nisan ayına kadar tüm fiyatlar belirlenecektir. Ancak uluslararası görüşmelerde yüzde 80 gibi bir oranda fiyat indirimi olmayacağını kesinlikle söyleyebilirim" diye konuştu. 
   
   Soros da dahil, yabancı yatırımcılar TT'nin peşinde    Ulaştırma Bakanı Binali Yıldırım dün Anka Ajansı'na yaptığı açıklamada, ünlü spekülatör George Soros'la Uluslararası Telekomünikasyon Birliği'nin ITU Cenevre'deki toplantısı sırasında görüştüğünü ve Soros'un Türk Telekom TT özelleştirmesiyle ilgilendiği söyledi. Soros'un sahibi olduğu fonlarla 12 milyar doları yönettiği tahmin ediliyor. Ancak kimilerine göre ise bu rakam 50 milyar dolarlara kadar çıkıyor. Soros'un yaptığı açıklamalar bile pek çok ülkenin ekonomisini direkt etkiliyor. Türk Telekom özelleştirmesinde adı geçen diğer uluslararası şirketler ise şunlar 
   
   Advent, 7 milyar dolarlık fon 
   Uluslararası yatırım fonu Advent 500 şirkete büyüme sermayesi sağlayan bir grup. Advent, 200 şirketi borsaya taşıdı. Grup 6 - 7 milyar dolarlık bir fonu yönetiyor. Bulgar Telekom şirketi BTC'nin özelleştirmesinde Koç Grubu - Türk Telekom konsorsiyumu, ikinci ihalede Advent ile yapılan ön anlaşmayı hukuki tutarsızlığı gerekçesiyle iptal ettirmişti. Ardından da başka bir mahkeme, ihalenin iptal edilmemesi kararını vermişti. 
   
   AIG dünyanın 11'inci şirketi 
   Amerikan sigorta şirketi American International Group AIG şu anda dünyanın en büyük kuruluşları arasında yer alıyor. 1919 yılından bu yana sigortacılık sektöründe hizmet veren kuruluş, 140 ülkede 45 binden fazla çalışana sahip ve Türkiye'de de 1976'dan bu yana faaliyet gösteriyor. AIG, Fortune 500 sıralamasında dünyanın en büyük 11'inci şirketi. 
   
   12 milyar dolarlık fonu var 
   APAX yatırımcı grubu şu an itibariyle 12 milyar dolarlık bir fonu yönetiyor. Bugüne kadar tüm dünyada 500 farklı şirkete yatırım yapan grubun Avrupa, Amerika ve Japonya'da merkezleri bulunuyor. Şirketin odaklandığı ana konu ise şirket satın almaları ve yönetimi. 
   
   Aria-Aycell birleşmesi avantaj    Aria - Aycell birleşmesi için Telekomünikasyon Kurumu'nun kararını beklediklerini belirten Erkan Akdemir, "Birleşmenin şartları ve detayları tamamlanmadan açıklama yapamam. Ama şunu söyleyebilirim ki, iki şirket arasındaki bu birleşme Türk Telekom'un özelleştirilmesinde büyük esnekliler ve avantaj sağlayacak şartlarda gerçekleşecektir" dedi. Akdemir, Telekom özelleştirmesinde yönetim hakkını alan şirketin, Telekom'a ait mobil şirkette de büyük oranda söz sahibi olacağını vurguladı. 
   
   
</TEXT>
</DOC>
