<DOC>
<DOCNO> 170911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sondun24.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Simitis "Lefkoşa'daki son duvar yıkılsın diye çalışıyoruz" 
</HEADLINE>
<TEXT>

     Yunanistan Başbakanı Kostas Simitis, ''Lefkoşa'daki Avrupa'nın son duvarının yıkılması için sistemli bir bir şekilde çalıştıklarını'' söyledi. 
     Simitis, Grevena kentinde bir hastanenin açılışında yaptığı konuşmada, ''güçlü Yunanistan'' idealinin bir gerçek olduğunu belirtti. 
     Kıbrıs sorununun çözümü ve Türk-Yunan ilişkilerinin tam anlamıyla düzenlenmesinin 2004 yılı itibarıyla gerçekleştirilebilmesi olasılığının doğduğunu kaydeden Simitis, ''Kıbrıs Rum Kesimi artık Avrupa ailesinin bir üyesidir. Lefkoşa'daki Avrupa'nın son duvarının yıkılması için de sistemli bir şekilde çalışıyoruz. Türkiye ile Yunanistan arasındaki Ege Denizi'ne ilişkin konuların da kesin bir biçimde düzenlenmesi imkanı önümüzdedir. Yunanistan ve Elenizm için son 30 yılın en önemli meselesi, AB Helsinki zirvesi kararları çerçevesinde 2004 yılında çözülecek. Bu noktaya kadar büyük mesafe kaydederek geldik'' dedi. 
     Yunanistan'ın çok başarılı bir AB dönem başkanlığı yaptığını kaydeden Simitis, ''bu dönemde, Irak krizi sırasında AB'nin yaşadığı bölünmenin aşıldığını, ortak tarım politikasının yeniden düzenlendiğini, Avrupa anayasası taslağı çalışmalarının sonuçlandırıldığını, Rum Kesimi'nin AB'ye girişinin sağlandığını ve Türkiye'ye karşı diplomatik üstünlük kazanıldığını'' söyledi. 
     
</TEXT>
</DOC>
