<DOC>
<DOCNO> 193886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/ekonomi/eko03.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'İmar, Irak savaşı kadar uğraştırdı' 
</HEADLINE>
<TEXT>

   Devlet Bakanı Ali Babacan TRT'de katıldığı bir programda, İmar Bankası olayının kendisini Irak Savaşı'ndan sonra en fazla uğraştıran ikinci konu olduğunu söyledi 
      
   Devlet Bakanı Ali Babacan, TRT 2'de yayınlanan "Anafikir" adlı programda, ekonomik gelişmeler konusunda değerlendirmelerde bulundu. İmar Bankası olayına da değinen Bakan Babacan, bu olayı, "Irak Savaşı'ndan sonra en çok uğraştığı olay'' olarak nitelendirdi. Babacan, İmar Bankası nedeniyle meydana gelen 6 milyar dolarlık bir ek yüke rağmen, ekonomik göstergelerde bir olumsuzluğun bulunmadığını da vurguladı. 
   Babacan, kamu net borç stokunun Gayri Safi Milli Hasıla'ya GSMH oranının 2001 sonunda yüzde 92 olduğunu hatırlatarak, yıl sonunda bu oranın yüzde 70 civarında olacağını şimdiden görebildiklerini belirterek, bu oranı da yüzde 69-72 arasında tahmin ettiklerini ifade etti. 
   
   Enflasyon yüzde 18 
   Babacan, "kamu net borç stokunun, GSMH'ye oranında yüzde 60'ı yakalama ihtimalini beş yıllık iktidarımızda görme şansı çok yüksek" şeklinde konuştu. Devlet Bakanı Ali Babacan, enflasyonda yıl sonu hedefinin yüzde 20 olarak hedeflendiğini ancak, büyük olasılıkla yüzde 18'lerde gerçekleşeceğini söyledi. 
   Türk Lirası'ndan altı sıfır atılması konusuna da değinen Babacan, TL'de çok fazla sıfır olması nedeniyle, Uzakdoğu'daki hesap makinalarının Türkiye için özel imalat gerçekleştirdiklerini söyledi. Babacan, tasarı halindeki Yeni Türk Lirası'yla, şu andaki 1 milyon liranın, 1 Yeni Türk Lirası'na eşitleneceğini, yeni parayı da 1 Ocak 2005'e yetiştirmeye çalışacaklarını ifade etti. 
   
   
</TEXT>
</DOC>
