<DOC>
<DOCNO> 150824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sontur02.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın Bolulu aşçısı... 
</HEADLINE>
<TEXT>

     Saddam Hüseyin'in sarayında 2 yıl çalışan Bolulu aşçı Hüsnü Aslan, ''Bağdat bombalanırken çok acı çektim. Günlerim, köylülere Saddam'la olan anılarımı anlatmakla geçiyor'' dedi. 
     Irak eski lideri Saddam Hüseyin'in aşçılığını yapan ve Bolu merkeze bağlı Sazakkınık Köyü'nde yaşayan Bolulu aşçı Hüsnü Aslan, ABD ve İngiltere'nin Irak savaşı sırasında televizyonlarda Bağdat'ın bombalanmasını izlerken acı çektiğini belirtti. 
     Irak'ta 1974-1975 yıllarında Saddam'ın sarayında Saddam Hüseyin'in aşçılığını yaptığını anlatan Aslan, ''Saddam, insanlara yardımcı olan biriydi'' dedi. 
     
     ''SADDAM IZGARA YEMEKLERİNİ SEVERDİ'' 
     60 yaşında olan Hüsnü Aslan, Irak savaşının başlamasından sonra köyde popülerliğinin arttığını belirterek, şöyle konuştu 
     ''Savaş boyunca Sazakkınık Köyü'nde yaşayanlara Saddam ve oğlu Uday ile geçen günlerimi anlattım. Saddam ve oğluyla birlikte çekilen fotoğraflarımı ve Saddam'ın bana hediye ettiği saati 28 yıldır saklıyorum. Eşim hastalanmasaydı Saddam'ın yanından ayrılıp, Bolu'ya gelmezdim.'' Saddam Hüseyin'in Türk yemeklerine olan düşkünlüğünü vurgulayan Aslan, ''Saddam özellikle ızgara yemeklerini çok severdi. Ben de ona bu yemekleri zevkle hazırlardım'' şeklinde konuştu. 
     





</TEXT>
</DOC>
