<DOC>
<DOCNO> 195610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sontur32.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan "Bu kış fakir fukara üşümeyecek" 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, gelecek hafta ikinci çayın parasını ödeyeceklerini ifade ederek, ''Aralık ayının sonuna kadar da üçüncü çayın parasını ödeyeceğiz'' dedi. 
     Başbakan Erdoğan, AK Parti İl Başkanlığı'nın, Rize 2 Mart Kapalı Spor Salonu'nda düzenlediği ''Dayanışma ve Katılım Şöleni''ne katıldı. 
     Erdoğan, yaptığı konuşmada, 2005 yılının sonuna kadar Karadeniz Sahil Yolu'nu tamamlayacaklarını ve bu konuda yolu yapan müteahhitlerden söz aldığını ifade etti. Erdoğan, 372 afet konutunun da temelini attıklarını belirtti. 
     Başbakan Erdoğan, ikinci çayın parasını gelecek hafta tamamıyla ödemiş olacaklarını, Aralık ayının sonuna kadar üçüncü çayın parasını ödeyeceklerini bildirdi. 
     Rize'nin sel felaketlerine ve heyelanlara maruz kaldığını ifade eden Başbakan Erdoğan, Rizelilerden, planlı, projeli konutlar yapmalarını istedi. Erdoğan, 11 aydır elektrik ve akaryakıta zam yapılmadığını vurgulayarak, Anadolu'da gittiği illerdeki vatandaşların artık gıda maddelerinin fiyatlarında da düşüş yaşandığını ilettiklerini belirtti. 
     ''1000 Köye, 1000 Tarımcı'' projesi kapsamında çiftçiye destek verdiklerini, 1.5 milyon fakir aileye kömür dağıttıklarını ifade eden Erdoğan, ''Geçen kış fakir fukara, garip gureba üşümüştü. İnşallah bu kış üşümeyecek'' diye konuştu. 
     ''Vatandaşın derdiyle dertlenmeyen bir yönetim olmak istemiyoruz'' diyen Erdoğan, 350 bin üniversite öğrencisine verilen 65 milyon liralık bursu 90 milyon liraya çıkardıklarını, bu rakamın da 900 trilyon lira tuttuğunu kaydetti. Erdoğan, ''Bunu niye yapıyoruz, Türkiye, laik, sosyal bir hukuk devleti olduğu için yapıyoruz. Eğitime önem verdiğimiz için yapıyoruz'' dedi. 
     
     ''HER GEÇEN GÜN ERİYORLAR'' 
     Duble yolun önemini her fırsatta dile getirdiğini anlatan Erdoğan, Türkiye'de bunu anlamayan bir muhalefetin olduğunu ve o muhalefetin düşündüklerini hayal bile edemeyeceğini söyledi. Erdoğan, ''Onlar, her geçen gün eriyorlar. Daha da eriyecekler. Ancak, AK Parti gittikçe güçlenecek'' diye konuştu. 
     Erdoğan, yarın sabah, kuruluş yıldönümü törenlerine katılmak üzere KKTC'ye gideceğini ve oradakilere Rizelilerin selamını götüreceğini söyledi. 
     Erdoğan, yerel seçimlere 5 ay kaldığını hatırlatarak, ''Rize'deki belediyeleri silip süpürüp alalım, belediyeye ak siyaseti getirelim'' dedi. 
     Başbakan Erdoğan, salondaki bazı partililerin Çaykur Rizespor-Fenerbahçe maçıyla ilgili sözleri üzerine, ''Ben Rizeliyim, Siirtliyim ve aynı zamanda da Fenerbahçeliyim. O yüzden de bu konularda görüş belirtmeyeyim'' diye konuştu. 
     Erdoğan'a, adının yazılı olduğu, Rize'nin plakası '''' rakamını taşıyan Çaykur Rizespor forması hediye edildi. 
     Şölenin sonunda bazı belediye başkanları, il meclisi üyeleri ve muhtarların AK Parti'ye katılımları gerçekleştirildi ve Erdoğan, katılımcıların yakalarına parti rozetlerini taktı. 
     Başbakan Recep Tayyip Erdoğan, daha sonra Ankara'ya dönmek üzere Trabzon'a hareket etti. 
     
</TEXT>
</DOC>
