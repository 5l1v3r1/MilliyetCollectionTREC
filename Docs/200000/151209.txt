<DOC>
<DOCNO> 151209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/son/sontur09.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
55 aracı çalan oto şebekesi yakalandı... 
</HEADLINE>
<TEXT>

     Çaldıkları çeşitli marka ve modelde 55 aracı sahte plaka ve belge düzenleyerek ya da parçalara ayırarak sattıkları öne sürülen 11 kişi, gözlem altına alındı. 
     İstanbul Asayiş Şube Müdürlüğü Oto Hırsızlık Büro Amirliği'nden yapılan açıklamaya göre, ''teşekkül oluşturmak suretiyle otomobil çaldıkları, çalıntı araçlara sahte plaka ve belge düzenleyerek sattıkları, bir kısım çalıntı aracı ise parçalara ayırarak piyasaya sürdükleri'' belirlenen 11 kişi, İstanbul'un Bahçelievler, Küçükçekmece ve Büyükçekmece ilçeleri ile Tekirdağ, Sakarya, Kocaeli ve Düzce'de gerçekleştirilen operasyonlar sonucu yakalandı. 
     Erhan Marık'ın elebaşılığını yaptığı, Ferhan Çakmak'ın sahte belgeleri düzenlediği, Muzaffer Gözügülsün'ün de evrak işlerini takip ettiği şebeke üyeleriyle birlikte, çeşitli marka ve modellerde 35'i parçalanmış toplam 55 araç ele geçirildi. 
     Bu kişilerle birlikte ayrıca, sahte plaka ve belge yapımında kullanılan, daktilo, pres makinesi, mühür, kaşe, numaratör, nüfus cüzdanları ve çeşitli sahte belgeler elde edildi. 
     Çalıntı araçların yeddiemin olarak teslim edildiği Merter'deki Zaloğlu Otoparkı'na gelen Orhan Uzun, şebeke üyelerince parçalanan otomobilinin 24 Şubat'ta Yeşilköy'deki evinde maç izlerken direksiyon kilidi olmasına rağmen çalındığını anlatarak, ''Kaskosu da yoktu. Artık hurdacıya satmaktan başka çarem kalmadı'' dedi. 
     Yaklaşık 6 ay önce Bahçelievler'den çalınan minibüsünü sağlam halde bulan Abdülkerim Kırk ise, aracının bulunmasında emeği geçen polislere teşekkür etti. 
     





</TEXT>
</DOC>
