<DOC>
<DOCNO> 180008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/soneko06.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
OPEC, Irak'ı davet edecek... 
</HEADLINE>
<TEXT>

     Petrol İhraç Eden Ülkeler Teşkilatı OPEC , Birleşmiş Milletler'in Irak'da yeni Bakanlar Kurulu'nu tanıması şartıyla Irak'ı 24 Eylül'deki toplantısına davet edecek. 
     OPEC Başkanı Abdullah El Attiyah'ın Arap dünyasının tanınmış gazetesi El Hayat'a açıklamasına göre, bu davet Irak'ın Petrol Bakanı İbrahim Bahr El Uloum aracılığıyla yapılacak. 
     
     ''DÜNYA PİYASALARI PETROLE DOYGUN'' 
     Katarlı El Attiyah, bu arada, OPEC'in yılın son çeyreğindeki petrol üretim politikasının nasıl çizileceğini söylemek için çok erken olduğunu da bildirdi. 
     Dünya piyasalarının petrole doygun olduğunu ifade eden El Attiyah, fiyatlardaki mevcut yükselişin piyasalardaki spekülasyon ile Irak'da olayların gelişmesinin yarattığı gerginlikten kaynaklandığını kaydetti. 
     Eylül ayında günde 800 bin varil petrol ihracı öngören Irak, ABD'nin Mart ayındaki askeri operasyonundan bu yana üç OPEC toplantısına katılamadı. 
     Irak'ın savaş öncesinde günde 2 milyon varil olan petrol ihracı, güvenlik sorunları ve sabotajlar nedeniyle şimdilerde günde 650 bin varile kadar düştü. 
     
</TEXT>
</DOC>
