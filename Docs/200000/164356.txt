<DOC>
<DOCNO> 164356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sondun30.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'da sahte ilaç skandalı Ülke çalkalandı... 
</HEADLINE>
<TEXT>

     Bulgaristan Sağlık Bakanlığı, piyasada çok sayıda sahte ilaç bulunduğunu belirledi. 
     Sahte ilaç skandalı, bakanlığa gelen şikayetler üzerine uzmanların eczane ve sağlık merkezlerinde yaptıkları denetimler sonucu ortaya çıktı. 
     Bakanlık ekipleri Sofya, Rusçuk, Varna ve Blagoevgrad kentlerinde özellikle pahalı antibiyotikler ve vitaminlerden örnekler topladı. Sağlık Bakanlığı laboratuvarında yapılan analizlerde, ilaçların büyük bölümünün sahte olduğu belirlendi. Uzmanlar, bazı antibiyotiklerin içinde hiçbir etken maddeye rastlanmadığını açıkladı. Analizlerde, burun damlası olarak satılan bir ilacın da aslında saf su olduğu belirlendi. 
     Sağlık Bakanlığı, sahte ilaçları üretenlerin belirlenmesi için geniş bir soruşturma başlattı. Yetkililer, ilaç piyasasının bundan sonra son derece sıkı denetleneceğini açıkladılar. 
     Sahte ilaçların ambalajlarının gerçeklerine tıpatıp benzediğini belirten yetkililer, bu yüzden eczacıların da sahte ile gerçeği birbirinden ayıramadığını söylediler. 
     
</TEXT>
</DOC>
