<DOC>
<DOCNO> 184510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/yazar/tamer.html </URL>
<DATE> 2003/09/25/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Tarıma sponsorluk geliyor 
</HEADLINE>
<TEXT>

   Pilot proje, ev sahipliği yapmaya talip 1000 köye, kamu kaynakları kullanılmadan 1000 tarım gönüllüsü yerleştirilmesini öngörüyor 
      
   Tarım Bakanı Sami Güçlü, Türkiye'de kırsal kesimin ihmal edilmişliğine tarım dışındaki kesimlerin dikkatini çekmek amacıyla simgesel anlamı ağır basan bir pilot projeyi başlatıyor. 
   1000 köye 1000 tarım gönüllüsü projesi, bugün Ankara'da Başbakan Tayyip Erdoğan, çok sayıda bakan, Odalar Birliği yetkilileri, Ankara ve İstanbul ticaret ve sanayi odalarının başkanları, Türk - İş ve Hak - İş yetkilileri, Bülent Eczacıbaşı gibi iş dünyasının önde gelen isimleri, köşe yazarları, güreşçi Hamza Yerlikaya, arabeskçi Ferdi Tayfur, yazar Mahmut Makal gibi ünlülerin de katılacağı basın toplantısıyla kamuoyuna duyurulacak. Devlet Su İşleri Konferans Salonu'ndaki toplantı, bazı TV kanallarından canlı olarak yayınlanacak. 
   
   Nasıl eşleşecek 
   Tarım kesiminin devasa sorunları, elbette bu tür projelerle çözülecek değil. Ancak tarımın Türkiye için ne kadar hayati olduğunun, kamuoyuna anlatılarak gündemde tutulması çok önemli. 
   Proje şöyle işleyecek Türkiye'de 800'ü aşkın ilçe var. Her ilçeye bir köy hesabıyla, valilikler ve belediyelerle görüşülerek tarım gönüllüsüyle çalışmaya istekli köyler saptanacak. Tarım gönüllüsü, köyün özelliğine göre ziraat mühendisi ya da veteriner olacak. Köyler de gönüllüler de yerel mülakat komisyonlarıyla belirlenecek. Tarım gönüllülerinin istihdamı için kamu kaynakları kullanılmayacak. İl özel idarelerinden sağlanacak mütevazı ve gerçekçi sponsorlukların yanı sıra köylüden ve sivil toplum kuruluşlarından da katkı beklenecek. 
   
   Tayin - torpil yok 
   Bu projenin temel esprisi, kamusal bakış açısının sadece projeyi organize etmekle sınırlı kalması. Köye hizmetin tepeden, yani il ve ilçelerden yürütülmemesi. Ama bizim ülkemizde tayin - terfi - torpil gibi tepeden gelecek baskının devre dışı bırakılması ne kadar uygulanabilir bilemiyorum. 
   "Köye hizmet, köyde olmalıdır" sloganıyla hangi köy böyle bir hizmeti almaya talipse, o yöreden bir tarım gönüllüsüne sahip çıkacak, Kars'ın çocuğu İzmir'e gönderilmeyecek. 
   
   Devletle köprü görevi 
   Tarım gönüllüsü gençler, bilfiil köyde yaşayacaklar ve geniş bir yelpazede hizmet verecekler. Hem köy ilkokullarında ders verebilecekler, hem o köyün üretim deseniyle ilgili çalışmalar yapacaklar. Yeni bir tohumluğun köye girmesini sağlayacaklar. Köy yollarında bir sorun varsa Köy Hizmetleri ile temas kuracaklar. Özetle bulundukları köylerde köyün sorunlarını, kaymakamın ya da tarım il müdürünün gündemine sokmaya çalışacaklar. 
   Tarım gönüllülerinin en önemli işlevi, devletle köy arasındaki iletişimi sağlayacak köprü görevini üstlenmek olacak. Ve bunda başarılı oldukları ölçüde de köylü onlara sahip çıkacak. Başarılı olamazlarsa 3. yılın sonunda köylüyle tarım gönüllüsünün yolları ayrılacak. Kendilerini artı bir değer olarak ortaya koyabilmişlerse, tarımsal işletmelerin oluşmasına yol açmışlarsa ve yöre insanları daha fazla kazanmaya başlamışsa, köylü tarım gönüllüsüyle uzun yıllar çalışabilmek için zaten elinden geleni yapacak. 
   Türkiye'de 40 bin civarında köy var. Umarız bu pilot proje başarılı olur ve tarım dışındaki kesimler de projeye sahip çıkar. Eminim küçücük bir katkıyla doğduğu köyün aşama kaydetmesini gönülden arzuluyan 40 bin değil, 140 bin kişi bile kolaylıkla bulunabilir. 
   
      
   
</TEXT>
</DOC>
