<DOC>
<DOCNO> 195570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sonspo28.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Nerden nereye 7 milyar için ilçede maça çıktılar... 
</HEADLINE>
<TEXT>

     İkinci Futbol Ligi A Kategorisi takımlarından Adana Demirspor'un, Şanlıurfaspor ile Türkiye Kupası 1. Kademe karşılamasını 7 milyar liralık tasarruf için Kozan İlçesi'ndeki statta oynamasının tepkileri sürüyor. 
     Adana Demirspor Kulübü Başkanı Mustafa Tuncel, AA muhabirine yaptığı açıklamada, 5 Ocak Stadyumu'nu 49 yıllığına kiralayan Adanaspor'un, her maç için kendilerinden 7 milyar lira kira ücreti istediğini, hakem ve diğer görevlilerle birlikte bunun 9 milyar lirayı bulduğunu belirterek, ''Maddi konuda zor durumdayız. Tasarruf olsun düşüncesiyle maçı Kozan'da oynadık'' dedi. 
     Kozan'daki maçın toplam maliyetinin 2 milyar lirayı bulduğunu ifade eden Tuncel, kimseden yardım alamadıklarını belirterek, şunları söyledi 
     ''Başta valimiz olmak üzere, milletvekilleri, siyasi partiler, sivil toplum örgütleri, işadamları ve kulübün eski yöneticilerinden maddi konuda destek istedik. Gelir sağlamak için aldığımız iki akaryakıt istasyonunu satışa çıkardık. Ancak alıcı bulamadık. Büyükşehir Belediye Başkanı Aytaç Durak'ın yasal nedenlerle yaptığı sınırlı yardım dışında katkı bulamıyoruz.'' 
     
     GÖDE ''YÖNETİCİ ÇARE BULUR, ÇÖZÜM ÜRETİR'' 

     Adana Demirspor Kulübü'nde 1989-91 yıllara arasında başkanlık yapan İzzet Göde ise parasal sıkıntıları normal karşıladığını, ancak Türkiye Kupası maçının ilçede oynanmasını ''onur kırıcı'' bulduğunu ifade etti. 
     ''Adana'nın spordaki tarihi çınarı'' olarak nitelendirdiği Adana Demirspor'a yakışır bir tavır sergilenmesi gerektiğini vurgulayan Göde, şöyle devam etti 
     ''Aytaç Durak'ın kaynak yaratması isabetli, ancak nasıl kullanılacağının planlanması ve denetlemesini de yapması gerekir. Yöneticilerin yandık, bittik, para bulamıyoruz şeklinde yakınmaya hakları yok. Onların tek görevi çare bulmak ve çözüm üretmek olmalıdır. İlçe stadında resmi maç yapılması, sporcuların paralarını almadıkları gerekçesiyle antrenmana çıkmaması üzüntü verici davranışlardır. Taraftarlar da görevlerini yapmalı. Kötü günde kulübe destek olmalıdırlar. Geçmişte, Demirspor örnek kulüp olarak gösterilirdi. Bu duruma düşmesi gönül verenleri kahrediyor.'' 
     
     ADANA DEMİRSPOR'UN TARİHÇESİ 

     Adana Demirspor Kulübü, 2. Dünya Savaşı sırasında, gençleri savaşa hazırlamak amacıyla çıkarılan ''Sivil Savunma Mükellefiyeti'' kanunu kapsamında 1938 yılında kuruldu. 1940 yılında Devlet Demir Yolları bünyesinde tescil edilen kulüp, 1969 yılından sonra Gençlik ve Spor Kulübü olarak faaliyetine devam etti. 
     Adana Demirspor, 1972-1973 sezonunda antrenörler Muharrem Gülergin ve Nuri Şengezer'in çabalarıyla 1. Lig'e yükseldi. 10 yıl aralıksız burada mücadele eden takım, 1983-1984 sezonunda 2. Lig'e düştü. 
     Adana Demirspor, 1983 yılında şimdiki hizmet binasına kavuştu, 1986-1987 sezonunda da Adem Atılgan'ın başkanlığı ve Teknik Direktör Ali Hoşfikirer'in yönetiminde 1. Lig'e çıktı. 
     Sonraki sezonda 2. Lig'e düşen takım, 1989 yılında Büyükşehir Belediye Başkanı Selahattin Çolak ve İzzet Göde'nin gayretleri ve Teknik Direktör Ali Hoşfikirer'in çabalarıyla önceki konumuna kavuştu. 
     Adana Demirspor, ardından düştüğü 2. Lig'den 1993-94 sezonunda Metin Türel'in çabalarıyla yeniden 1. lige yükseldi. Takım, bir sonraki sezonda, Büyükşehir Belediye Başkanı Aytaç Durak ve Teknik Direktör Samet Aybaba dönemindeyken, bugün de mücadele ettiği 2. Lig'e düştü. 
     
</TEXT>
</DOC>
