<DOC>
<DOCNO> 174528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/sonspo32.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı taraftarlara TEM bağlantı yolunu kullanın 
</HEADLINE>
<TEXT>

     Galatasaray'ın Diyarbakırspor ile Atatürk Olimpiyat Stadı'nda yarın oynayacağı sezonun ilk maçı öncesi, aksaklıkların yaşanmaması için yapılan toplantılar sürüyor. 
     İstanbul Valiliği'nde yapılan toplantıda, 80 bin kişilik stada geliş gidişlerde yaşanabilecek sorunlar ve güvenlik konuları masaya yatırıldı. 
     Toplantıya, emniyetten sorumlu vali yardımcısı Ergün Güngör ve spordan sorumlu vali yardımcısı Hüseyin Ece başkanlık ederken, Galatasaray Kulübü İkinci Başkanı ve Basın Sözcüsü Ali Dürüst, stattan sorumlu yönetim kurulu üyesi Orhan Yüzen, genel sekreter yardımcısı Yeşim Toroslu, İstanbul Olimpiyat Oyunları Hazırlık ve Düzünleme Kurulu Genel Direktörü Yalçın Aksoy, stadın proje mühendisi Faruk Keskinel, emniyet mensupları ve diğer yetkililer katıldı. 
     Toplantıyla ilgili açıklama yapan Ergün Güngör, karşılaşma için gerekli tüm önlemleri aldıklarını ifade ederek, ''Galatasaray-Diyarbakırspor maçında 1500 polis görev yapacak'' dedi. 
     Emniyet görevlilerinin yarın saat 11.00'den itibaren stat ve çevresinde bulunacağını kaydeden vali yardımcısı Güngör, MASKO Kavşağı'ndan itibaren 5 kilometrelik yolda gerekli tüm önlemlerin alınacağını söyledi. 
     Güngör, stada ulaşımı sağlayan 900 metrelik yolda da kesinlikle araçların park yapmasına izin vermeyeceklerini dile getirerek, ''Ayrıca stada bir başka ulaşım da İSKİ yolundan gerçekleştirilecek. Stada toplu ulaşımı sağlayacak otobüsleri sadece buradan getireceğiz. Otobüsler maç bitiminde de aynı yolu kullanarak geri dönecekler. Maça gelenler 10 bin araçlık otoparkı kullanacaklar'' diye konuştu. 
     Statta kamera gözetim sistemini kullanacaklarını da vurgulayan Güngör, güvenliği üst düzeyde sağlayacaklarını sözlerine ekledi. 
     
     DÜRÜST'TEN TARAFTARLARA MESAJ 
     Ali Dürüst ise, taraftarlara mesaj göndererek, ''Maçı izlemeye gelecek taraftarlarımız TEM otoyolundan stada yapılacak bağlantıyı kullanırlarsa memnun oluruz'' dedi. 
     Taraftarlardan TEM otoyolundan stada gelirken Edirne yönüne gider gibi gişelere doğru gitmelerini isteyen Dürüst, ''Taraftarlarımız TEM'de gişelere gelmeden görevlilerce Atatürk Olimpiyat Stadı'na yönlendirilecek. Böylece stada ulaşmaları çok daha kolay olacak. Trafik de rahatlayacak'' diye konuştu. 
     
</TEXT>
</DOC>
