<DOC>
<DOCNO> 183260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/guncel/gun06.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Katliam sanıklarının 'Eve Dönüş' umudu 
</HEADLINE>
<TEXT>

   ERAYDIN AYTEKİN Sivas DHA ANKARA AA 

   
   Sivas olayları davasında hapse mahk m olan, ancak her fırsatta "örgüt olmadıkları"nı iddia eden sanıklar, terör örgütleri için çıkarılan ve "Eve Dönüş Yasası" olarak bilinen Topluma Kazandırma Yasası'ndan yararlanmak için başvurdukları Ankara 1 No'lu DGM'nin isteğiyle dün talimatla ifade verdi. Gruplar halinde Sivas Adliyesi'ne getirilen sanıklar, 1. Ağır Ceza Mahkemesi'ne yasadan yararlanmak istediklerini sözlü olarak iletti. Getirilen ilk grupta Cafer Tayyar Soykök, Muhsin Erbaş, Bekir Çınar, Harun Güldeş, Erol Sarıkaya yer aldı. Teker teker ifade veren sanıklar, yasadan yararlanmak istediklerini söyledi. İkinci gruptaki hükümlüler arasında, 1999'da açık görüş sırasında cezaevinde kapıaltı denilen yerde eşi Gülten Ceylan ile cinsel ilişkiye giren ve doğan erkek çocuğuna "Mücahit" adını veren Faruk Ceylan yer aldı. 
   Ankara Barosu Başkanı Semih Güner'le müdahil avukatlar Şenal Sarıhan ve Mehmet Cengiz ise sanıkların yasadan yararlanmaması için 1 No'lu DGM'ye dilekçeyle başvurdu. Dilekçede yasanın pişmanlık gösteren ve somut açıklamalarda bulunan örgüt mensupları için çıkarıldığı vurgulandı. Cumhuriyet ve laikliğe başkaldırıda bulunmaktan cezalandırılan sanıkların pişmanlık göstermedikleri, diğer failleri açıklamadıkları belirtilen dilekçede, bu nedenle yasadan yararlandırılamayacakları kaydedildi. Sanıkların yasadan yararlanma isteklerinin duruşma açılarak incelemeye alınmasının da yasaya aykırı olduğu öne sürüldü. 
   
   
</TEXT>
</DOC>
