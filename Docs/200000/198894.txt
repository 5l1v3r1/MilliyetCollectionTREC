<DOC>
<DOCNO> 198894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/sontur31.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Saldırılarla ilgili sorgulanmak üzere 20 kişi Suriye'den getirildi 
</HEADLINE>
<TEXT>

     Jandarma Genel Komutanlığı, ''İstanbul'daki terör olaylarında iki otonun temini ve olayların yönlendirilmesinde başrol oynayan Azat Ekinci ile ilişkisi olduğu değerlendirilen Hilmi Tuğlaoğlu ve eşi ile 20 kişinin, Suriye'den Türkiye'ye getirildiğini'' bildirdi. 
     Jandarma Genel Komutanlığı Genel Sekreterliği'nden yapılan açıklamada, 15-20 Kasım 2003 tarihlerinde İstanbul'da gerçekleştirilen ve 57 kişinin ölümü, 712 kişinin de yaralanması ile sonuçlanan terör eyleminde, olaya karıştıkları ve işbirliği yaptıkları belirlenen şahısların yurtdışına kaçtıklarının, Emniyet Genel Müdürlüğü'nce, Jandarma Genel Komutanlığı'na intikal ettirildiği belirtildi. 
     Jandarma Genel Komutanlığı istihbarat birimlerince yapılan çalışmalarda, olaya karıştıkları bildirilen A. Aykut Ekinci, Gürcan Baç, Abdulkadir Karakuş, Hilmi Tuğlaoğlu ve eşi Leyla Tuğlaoğlu ile Burhan Kuş'un Suriye'de olduklarının tespit edildiği kaydedilen açıklamada, Suriye ve Türkiye arasında imzalanan Adana Mutabakatı çerçevesinde iki ülke arasındaki güvenlik ve işbirliği konularını Türkiye Cumhuriyeti adına koordine etmekle görevli Jandarma Genel Komutanlığı ile Suriye arasında gerekli temaslara derhal başlandığı bildirildi. 
     Açıklamada, şöyle denildi 
     ''Yapılan müşterek çalışmalar neticesinde, terör olaylarında iki otonun temini ve olayların yönlendirilmesinde başrol oynayan Azat Ekinci ile ilişkisi olduğu değerlendirilen Hilmi Tuğlaoğlu ve eşi Leyla Tuğlaoğlu yakalanarak Türkiye'ye getirilmiştir. 
     Adı geçen bu şahıslarla iltisaklı olabilecekleri değerlendirilen 20 şahıs daha yakalanarak Türkiye'ye getirilmiş olup, gerekli sorgulama işlemlerine başlanmıştır.'' 
     
</TEXT>
</DOC>
