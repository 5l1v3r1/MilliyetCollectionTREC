<DOC>
<DOCNO> 174199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sondun10.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li Komutan "Saddam farklı kılıkta devamlı yer değiştiriyor" 
</HEADLINE>
<TEXT>

     ABD 4. Piyade Tümeni Komutanı Tümgeneral Ray Odierno, Irak'ın devrik Devlet Başkanı Saddam Hüseyin'in, farklı bir kılıkta sık sık yer değiştirdiğini söyledi. 
     Odierno, Saddam'ın Tikrit'teki sarayında düzenlediği basın toplantısında, ''Devamlı yer değiştiriyor. Günde 3-4 kez başka yerlere hareket ediyor'' dedi. 
     Odierno, Saddam'ın, farklı bir kılığa girerek ve sık sık yer değiştirerek, muhtemelen aşiret üyelerinin de yardımıyla Amerikan kuvvetlerinin elinden bugüne kadar kaçmayı başardığını söyledi. 
     Saddam'ın, 4. Piyade Tümeni'nin operasyon düzenlediği bölge içinde olup olmadığının bilinmediğini belirten Odierno, bazı istihbarat raporlarının, Saddam'ın yakın bir yerlerde gizlendiğine işaret ettiğini kaydetti. 
     Amerikalı General David McKiernan daha önce yaptığı açıklamada, ''Saddam Hüseyin devre dışı bırakılsa bile, bu Irak'taki bütün direnişi kırmayacak. Irak'taki operasyonlar sona ermiş değil. Başkanımızın söylediği gibi büyük çatışmalar sona erdi. Başkan, savaşın sona erdiğini söylemedi ve savaş henüz bitmedi'' şeklinde konuşmuştu. 
     
</TEXT>
</DOC>
