<DOC>
<DOCNO> 184069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sondun09.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail ve ABD, Batı Şeria için uzlaştı... 
</HEADLINE>
<TEXT>

     İsrail ile ABD'nin, Batı Şeria boyunca İsrail'in inşa etmekte olduğu güvenlik duvarı konusunda bir uzlaşma yolu bulduğu bildirildi. 
     İsrail basınında çıkan haberlerde, İsrail Başbakanı Ariel Şaron'un yardımcılarından Dov Weissglas, Savunma Bakanlığı genel müdürlerinden Amos Yaron ve ABD Başkanı George Bush'un ulusal güvelik danışmanı Condoleezza Rice'ın çözüm formülü bulduğu belirtildi. 
     Bu çözümle, Batı Şeria'nın 20 kilometre kadar içine giren Ariel Yahudi yerleşim biriminin bulunduğu bölgede güvenlik hattında ''modüler bir bölüm'' oluşturuluyor. İsrail hükümetinin sert kanadı, Filistinli intihar komandolarının İsrail topraklarına sızmasını engellemeye yönelik bu savunma hattının, Ariel yerleşim birimini de kapsamasını istiyor. 
     Bush'un, gelecekte kurulacak bir Filistin devletinin sınırlarına ilişkin müzakerelerde karışıklığa yol açacağı endişesiyle, kamuoyu önünde birçok kez bu projeden duyduğu rahatsızlığı dile getirdiği biliniyor. Ancak basına göre, Amerikalılar, İsrail'in ''güvenlik duvarının siyasi niteliğini bulunmadığı ve böyle bir devletin sınırlarını çizmediği'' yönündeki görüşünü kabul etti bile. 
     İsrail, Temmuz sonunda güvenlik hattının 140 kilometrelik ilk bölümünün inşasını tamamlamıştı. Tahminlere göre, hattın bir başka bölümü de 1 yıla kadar tamamlanacak. Güvenlik duvarının, İsrail ile Batı Şeria'yı birbirinden ayıran yeşil hattı kuzeyden güneye kat edeceği belirtiliyor. 
     
</TEXT>
</DOC>
