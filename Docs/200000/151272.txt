<DOC>
<DOCNO> 151272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/spor/spo15.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Gençler elendi      POLONYA'NIN Gdansk kentinde düzenlenen 14. Dünya Genç Bayanlar Hentbol Şampiyonası elemelerinde Türkiye, gruptaki 3. ve son maçında Bulgaristan'ı 32 - 30 yenerek tek galibiyetini aldı. Bu sonuçla grupta 2 puanla 3. sırayı alan Ay - Yıldızlı ekip, elenmekten kurtulamadı. Ankara'da ise dün Hırvatistan'a da 28 - 26 mağlup olan Erkek Milli Takımımız da elendi. 
     
Gazioğlu rüzgarı      ULUSLARARASI Land Rover G4 Challenge yarışmasında Avustralya etabı da tamamlandı. Güney Afrika'da takım arkadaşının performansının düşük olması nedeniyle istediği başarıyı elde edemeyen Türk yarışmacı Cüneyt Gazioğlu, Fransız Franck Salgues ile eşleşti. Gazioğlu, 3 günü 1., 1 günü de 2. tamamladı. 
     
Greene'in isyanı      OLİMPİYAT şampiyonu sprinter Maurice Greene, eski yıldız Carl Lewis'in de aralarında bulunduğu birçok ABD'li olimpiyat madalyası sahibi atletin dopingli yarıştığı yolundaki raporların araştırılarak, gerçeklerin bir an önce ortaya çıkarılmasını istedi. Greene, "Doping yapanlar belirlenmeli. Hiçbir şey gizli kalmamalı. Aksi takdirde atletizm büyük yara alır" dedi. 
     
Minderde tek altın      BULGARİSTAN'IN başkenti Sofya'da düzenlenen 41. Uluslararası Nikola Petrov Grekoromen Güreş Turnuvası'nda Türk sporcular, 1 altın, 2 gümüş ve 1 bronz madalya kazandı. 55 kiloda Bayram Özdemir finalde Ercan Yıldız'ı yenerek birinciliğe ulaştı. 
     
Atletizmde dört rekor      KULÜPLERARASI Yıldızlar Atletizm Ligi Eleme Grubu yarışmalarında dört Türkiye rekoru kırıldı. İzmir Çimentaş'tan Mehmet Ali Çalıdan güllede 17.46 metre, Osmaniye Gençlikspor'dan Mustafa Yiğit ise ciritte 62.25 metre ile yeni rekorun sahibi oldu. 300 metre yarışlarında Fenerbahçe'den Ecem Onaran 40.03 ile, aynı kulüpten Merve İnan da çekiç atmada 55.58 ile rekor kırdılar. 
     
Finaller garanti      17. Avrupa Yıldız Erkekler Basketbol Şampiyonası Yarı Final Eleme Grubu'ndaki 3. maçında Türkiye, İsrail'i 66-56 yenerek 3. galibiyetini aldı ve finallere kalmayı garantiledi. Kuşadası'nda yapılan elemelerin diğer maçında Fransa, Letonya'yı 66-44 mağlup etti. Milli Takım son maçını bugün Fransa ile oynayacak. 
     


SPOR 



































</TEXT>
</DOC>
