<DOC>
<DOCNO> 198722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/ekonomi/eko04.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Endekste yatay hareket olasılığı güçleniyor... 
</HEADLINE>
<TEXT>

   0,90 sent hem uzun vadeli ortalamalar hem de yatay destek nedeniyle güçlü görünüyor 
   Zeynep Candan Aktaş 
   
   Bayram rehavetine giren piyasalar yavaş yavaş terör olaylarının etkisini atıyor. Döviz ve faiz yükselişlerin ardından tekrar aşağı dönerken, borsada işlemler pazartesi günü başlayacak. Sert satışlarla 14,617 puana gerileyen borsada açılışta tepki alımlarının etkili olması beklenebilir. 
   Dolar bazında İMKB 100 Endeksi'ne baktığımızda son üç yılın önemli direnç seviyesi olan 0,90 ve 1 sent seviyelerinin yukarı geçildiği ancak 1,19'a dek süren alımların ardından kısa vadeli düzeltmeye girildiği görülüyor. 1,19 seviyesini 14 Ekim'de gören endeks, yaklaşık bir buçuk aydır çıkış için tekrar güç toplamaya çalışıyor. Hacimdeki artış olumlu. 
   0,90 sent seviyesinde hem yataydan hem de uzun vadeli ortalamalardan gelen destek nedeniyle bu seviyenin aşağı yönde geçilme olasılığı zayıf. Bu nedenle beklenmeyen çok olumsuz bir gelişme olmazsa 0,90-0,98 aralığı güçlü destek olarak görünüyor. Günlük bazda bakıldığında ise 1,95 ve 0,99 aralığında oluşan geniş marj tepki alımlarının etkili olabileceğini gösteriyor. 
   Olaylara karşı AB'den gelen destek mesajları yabancı mali kuruluşlar tarafından da destekleniyor. Derecelendirme kuruluşlarından herhangi bir şekilde riskin arttığına dair bir mesaj gelmezse yabancı yatırımcıların pozisyonlarında çok fazla bir değişiklik olmayacaktır. Sadece yıl sonuna yaklaşılması nedeniyle aralık ortalarına doğru bir miktar pozisyon kapatmalar izlenebilir. Ancak bu satışlar yerli yatırımcıların yıl sonu alımlarıyla karşılanabileceğinden endekste aşağı veya yukarı keskin hareketler yerine yatay hareket olasılığını güçlendiriyor. Endekste destekler 0,96 - 0,93 ve 0,90 seviyelerindeyken dirençler 1,02-1,07 ve 1,13 seviyelerinde bulunuyor. 
   İyi haftalar dileğiyle. 
   
   
</TEXT>
</DOC>
