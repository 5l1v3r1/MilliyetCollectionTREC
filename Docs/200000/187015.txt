<DOC>
<DOCNO> 187015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sondun44.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoşyar Zebari Türk halkı Irak'a asker gönderilmesine karşı 
</HEADLINE>
<TEXT>

     Irak Dışişleri Bakanı Hoşyar Zebari, ''Türk halkının Irak'a Türk askeri gönderilmesine karşı olduğunu'' ileri sürdü. 
     Londra'da bulunan Zebari, Irak'a asker gönderilmesine ilişkin Başbakanlık Tezkeresi'nin TBMM'de kabul edilmesinden önce basına yaptığı açıklamada, Irak Geçici Hükümet Konseyi'nin GHK , Irak'a Türk askeri gönderilmesini oybirliğiyle reddettiğini hatırlattı. 
     Zebari, GHK'nin ''komşu bir ülkenin Irak'ta barış gücünde yer almasını istemediğini'' belirtti. 
     Hoşyar Zebari, ''Irak'ın yeniden inşasının yükünün paylaştırılması ve ülkede güvenliğin korunması için şu an Irak'taki güce uluslararası bir kimlik kazandırılması ihtiyacı var, ancak çok sayıda ülke bunun BM himayesinde olmasını istiyor. İşgal gücünün parçası olmak istemiyorlar'' dedi. 
     GHK Başkanı İyad Alavi ise Konsey'in, Türk askerlerinin Irak'ta konuşlandırılmasıyla ilgili olarak henüz resmi bir karar almadığını söyledi. 
     Alavi, ''Konsey üyelerinin şahsi açıklamalarına rağmen GHK'nın bu konuda aldığı bir karar yok. Konuşlandırmayla ilgili kaygılarımız var. Bu doğru. Ancak koalisyonun, ilave asker katılımı kararını anlıyoruz'' dedi. 
     Alavi, GHK'nin, Irak'taki Amerikalı sivil yönetici Paul Bremer'le yarın biraraya geleceğini ve konunun ayrıntılarıyla görüşüleceğini belirtti. 
     
</TEXT>
</DOC>
