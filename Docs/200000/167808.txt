<DOC>
<DOCNO> 167808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/sondun32.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
"Hacker"lık yarışması interneti birbirine kattı.. 
</HEADLINE>
<TEXT>

     İnternet sitelerine yönelik saldırıları izleyen Zone-H adlı bir siteye göre, bilgisayar korsanlarının katıldığı bir yarışma, dün internet tarihindeki en büyük karmaşaya yol açtı. 
     Merkezi Estonya'da bulunan Zone-H'nin açıklamasında, yarışma nedeniyle Hollanda ve Brezilya'daki yüzlerce siteye erişimin engellendiği belirtilerek, ''6 Temmuz, internet tarihinde en büyük kargaşanın hüküm sürdüğü gün olarak görülebilir'' denildi. 
     Yarışmanın internette erişime bu denli zarar vermesinin sorumlusunun basın olduğu ileri sürülen açıklamada, basında yarışmaya çok yer verilmesi eleştirildi. 
     Kendi sitelerinin de saldırıya uğradığını belirten Zone-H yetkililerine göre, ABD, Fransa, Brezilya, Almanya ve Hollanda'daki çok sayıda site bilgisayar korsanlarının saldırısına uğradı. 
     İnternet güvenliği uzmanları, hafta sonundaki yarışma nedeniyle, çok sayıda internet sitesinin saldırıya uğrayabileceği uyarısında bulunmuştu. 
     Yarışmada, 6 saat içinde 6 bin siteye saldırmak amaçlanıyordu. 
     
     İNGİLİZ UZMANA GÖRE YARIŞMA BAŞARISIZ 
     İngiliz bir internet güvenliği uzmanı ise yarışmanın başarısız olduğunu söyledi. 
     Antivirüs programı üreticisi Sophos firması danışmanlarından Graham Cluley, hafta sonunda internet sitelerine yönelik saldırılarda artış görmediğini söyledi. 
     Cluley, ''Yılın her günü bazı sitelere saldırılır, bu hafta sonu saldırılarda artış olduğundan söz edildiğini duymadım'' dedi. 
     
</TEXT>
</DOC>
