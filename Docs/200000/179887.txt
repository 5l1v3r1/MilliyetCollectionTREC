<DOC>
<DOCNO> 179887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/ekonomi/eko02.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracata yönelmeseydik fabrika kapanabilirdi 
</HEADLINE>
<TEXT>

   Japonya da dahil 84 ülkeye ihraç edilecek Megan II için Türkiye'ye gelen Renault Başkanı Louis Schweitzer, 'Oyak Renault'yu ihracata yöneltmesek, fabrika kapanabilirdi' dedi 
   LEVENT KÖPRÜLÜ BURSA 
   
   Bursa'daki Oyak Renault fabrikasından, beş kıtaya ve 84 ülkeye ihraç edilecek Megane II Sedan'ın seri üretimi nedeniyle düzenlenen törene katılan Renault Yönetim Kurulu Başkanı Louis Schweitzer, fabrikanın iç pazar nedeniyle kapanma aşamasından ihracat sayesinde döndüğünü söyledi. 
   Tüm dünyada 12 Eylül'de piyasaya çıkacak ve yılda 100 bin adet üretilecek Megane II Sedan için düzenlenen törene Milli Savunma Bakanı Vecdi Gönül, Renault Başkanı Louis Schweitzer, Oyak Yönetim Kurulu Başkanı Emekli Korgeneral Yıldırım Türker de katıldı. 
   Oyak Renault Genel Müdürü Alain Gabillet, yılda 160 bin araç üretebilen Bursa fabrikasının, aynı zamanda Renault'nun tüm fabrikalarına yedek parça da ürettiğini belirtti. Fransa'dan sonra yedek parça üreten en büyük fabrikanın Bursa'da olduğuna dikkati çeken Gabillet, "Bundan sonra 'Made in Turkey'nin dünya markası olması için çalışacağız" diye konuştu. 
   Proje Direktörü Selçuk Cura da, 84 sayısını uğurlu kabul ettiklerini belirterek "Tesadüf eseri Megane II Sedan'ın proje kodu L84'tü. Projeyi 84 kişilik ekiple gerçekleştirdik ve araç 84 ülkeye ihraç edilecek" dedi. 
   
   'Yolun açık olsun' 
   Schweitzer de, "Araç, 26 aylık çalışmayla ortaya çıktı, ancak 30 yıllık birlikteliğin ürünü" dedi. İhraç edilecek Megane'lar için "Yolun açık olsun" diyen Schweitzer, bu araçla birlikte Bursa fabrikasının farklı bir boyuta geçtiğini, dünyaya açılan pencere haline geldiğini söyledi. 
   Türk piyasasının gösterdiği değişimlerin, dünyanın hiçbir ülkesinde bulunmadığını ve çok hızlı tepkiler gösterdiğini belirten Schweitzer, Türkiye'de 1000 kişiye 67 otomobil düştüğünü, otomobil parkının, benzeri zenginlikte ülkelerle kıyaslandığında çok zayıf göründüğünü kaydetti. Bunun bir çelişki olduğunu da belirten Schweitzer, şöyle devam etti 
   "Çünkü Türkiye, otomobil üretiminde en iyi ülkelerinden biri olma özelliğine sahip. Aslında Türk piyasası için üretmeye gelmiştik. Ancak sekiz yıldır, Avrupa ve dünya çapında bir fabrika yapmaya karar verdik. Son yıllarda üretimin yüzde 80'ini ihraç ediyoruz. İhracata yöneltmeseydik, fabrika kapanmak üzere olacaktı." 
   
   'Yüzünüzü Avrupa'ya dönün'    Bütçe açıkları önemli boyuta ulaşmış bir ülkede yüksek vergi indirimleri talep edilemeyeceğini kaydeden Louis Schweitzer, hükümetten piyasayı canlandıracak tarafsız bir vergi sistemi, ekonomik ve siyasi açıdan Avrupa'ya giderek yaklaşan, istikrarlı büyümeyi sağlayacak ekonomi politikası beklediklerini söyledi. Fabrikanın yılda 160 bin araç ürettiğini hatırlatan Schweitzer, "İsterim ki üretimin yarısı Türkiye'de satılsın. Hemen olacak bir şey değil, ama olmayacak gibi de değil" dedi. Talebin 400 - 500 bine ulaşabileceğini söyleyen Schweitzer, "1 milyon araç hedefi de mantıksız değil. Türkiye AB'ye üye olunca durum değişebilir. İspanya AB'ye girdikten sonra iç piyasadaki talep ikiye katlandı" diye konuştu. 
   
   
</TEXT>
</DOC>
