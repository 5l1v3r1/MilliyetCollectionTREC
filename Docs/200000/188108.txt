<DOC>
<DOCNO> 188108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/yasam/yas07.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyuşturucun bitti üç kare geri git 
</HEADLINE>
<TEXT>

   Monopoly adlı oyunun bir benzeri olan, ancak ABD'nin 'arka sokakları'nı yansıtan Ghettopoly'nin satışı durduruluyor... 
      DIŞ HABERLER SERVİSİ 
   
   Dünyanın en tanınmış oyunlarından Monopoly'den esinlenerek tasarlanan ve New York gettolarında geçen 'Ghettopoly' adlı oyunun aldığı yoğun talep, Amerika'da tartışmalara neden oldu. Oyuncuların, New York'ta siyahların yaşadığı Harlem ve Bronx gibi gettolarda çalıntı mal alıp satarak, uyuşturucu ticareti ve muhabbet tellallığı yaparak zengin olmaya çalıştığı oyun, bazı organizasyonlarla Monopoly'nin yaratıcı şirketi Hasbro'nun tepkisiyle karşılaştı. 
   Ghettopoly'de, "Mangır bitmiş. Banka soymaya karar verdiniz. Oyunculardan 75 dolar toplayın", "Tüm mahalle uyuşturucu bağımlısı olmuş. Her oyuncudan 50 dolar toplayın" gibi direktifler yer alıyor. Bu yılın başından itibaren satışa sunulan oyunun, özellikle siyahların ve Hasbro'nun, telif haklarıyla ilgili tepkisi üzerine satışı durduruldu. 
   
   
</TEXT>
</DOC>
