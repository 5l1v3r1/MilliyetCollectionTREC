<DOC>
<DOCNO> 179964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/yazar/altan.html </URL>
<DATE> 2003/09/03/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Masmavi bir yüzme havuzunda sırtüstü yatmak... 
</HEADLINE>
<TEXT>

   
   Deniz suyuyla doldurulmuş masmavi serin bir yüzme havuzunda sırtüstü yatarak, gözlerim bulutsuz masmavi bir gökyüzüne anlamsızca dikilmiş, kulaç atmak doğrusu hoşuma gitti... 
   Dışarıda ısı 35 dereceyken, klimalı bir odada boyuna TV haberlerini izleyip, koşullandırılmış insan yığınlarının nasıl sürekli kazıklandığına öfkelenip durmakla, bireysel hayat oksijenimi azaltır gibi olmuşum anlaşılan. 
   Gerçi bendenizin tatilcilik kültürüm de, yemek kültürüm paralelinde, rengarenk bir uçurtma kuyruğu gibi, pek uçuşamamıştır yükseklerde ama böyle bir eksikliğin öksüzlüğünü hiç duymadığım halde, yine de çok hoşuma gitti bir yüzme havuzunda sırtüstü kulaç atmak... 
   Ve yakınlarımla gölgelik masalarda, buz gibi köpüklü light biralar içerek kahkaha atmak... 
   
   İstanbul'u, kendi kaotik hengamesi içinde kavurucu sıcaklara bırakıp, bir cumartesi sabahı Yük. Müh. Murat Barış'ın klimalı arabasıyla Saros'a doğru yola çıkmak... 
   Gerçekten de, harika mı harika Tekirdağ'ın köftesi soğanlı piyazla... 
   
   Irak, kanlı mı kanlı bir gayya kuyusuna dönüşmüş eh ne yapalım, dönüşmüşse dönüşmüş. Başkan Bush'un öngörüleri fos çıkmış. Eh ne yapalım, fos çıkmışsa fos çıkmış... 
   
   Malkara, Keşan, Bolayır, Gelibolu ve Ege'ye açılan Saros Körfezi'nin tam arkasında Çanakkale Boğazı'nın Marmara'ya yakın kıyılarında Fenerovası... 
   Ve Rizeli bir dostun paparazzi dışı kalmış, servisi mükemmel, hem deniz plajlı, hem yüzme havuzlu sakin oteli... 
   Sonra da sırtüstü yüzmek bir yüzme havuzunda, gözlerin bulutsuz masmavi bir gökyüzüne dikilmiş... 
   Büyük gemiler geçiyor Çanakkale Boğazı'ndan... 
   
   Bunaltıcı sıcaklar kavuruyormuş insanları eh ne yapalım kavuruyorsa kavuruyor... 
   
   Çanakkale Boğazı'nın Trakya kıyısı... Sakinlik ve buz gibi köpüklü light bira... Yakınlarımla kahkahalar hele hele başedilmez amatör bir balıkçı olan Ali Erol'la... O Ali ki, ayrıca bir de "Mülkiye"lidir ve bürokrasinin koltuklarında itibar arama yerine, hayatını kendi ayakları üstünde değerlendirmeyi yeğlemiştir yüreklice. 
   
   Anadolu usul usul, Marmara kıyılarına doğru akıp gidiyor... 
   68 milyonluk nüfusun artık dörtte biri, Marmara kıyılarını sere serpe çerçeveleyen sitelerle içerilere doğru uzanıp giden, değişik renk ve görüntülerdeki kent yavrucuklarında... 
   Kadastrosuz arazi yağmasının fıskıyelendirdiği bir burjuvalaşma özeni... Ve sıradan bir "kara kalabalık"ın dışına, zengin bir görünümle çıkmaya çalışma akımı ve dalgası... 
   
   Yolsuzluk, rüşvet, yutturma kaydırma, kayıt dışı ekonomi, üçkağıtçılık ve yolunu bulma, almış yürüyormuş... 
   Eh ne yapalım, almış yürüyorsa, almış yürüsün... 
   
   Altı hafta kadar önce de, aynı sakin otele bir geceliğine gitmiştik. Sapsarı ayçiçeği tarlaları, din kitaplarında rastlanmayan değişik bir cennet aleminden, yeryüzüne yansımış muhteşem uzantılar gibiydi... 
   Bu kez bütün o sapsarı milyonlarca ayçiçeği, iyice kararıp, sönüp büküvermişti boynunu... 
   Ve nedense, "eh ne yapalım, kararıp sönüp büküvermişse boynunu büküvermiş", diyemedim bu kez... 
   Kimbilir belki de, kendi kuşağımın durumuna benzettim onları, yan bilincimde... 
   
   Dünkü Hürriyet'te, Bekir Coşkun yazısına 
   "Tatilde gözlerimle gördüm. Anadolu'da en küçük belde dahi mafyası, hortumcusu, yağmalanan ulusal varlıklarıyla, birer küçük Ankara, ya da küçük İstanbul olmuş" diye başlıyordu... 
   Ve gazetenin manşeti de şöyleydi 
   "Uyuşturucu bağımlılarına karşı önlem - Hastane silahlandı - Uyuşturucu madde bağımlıları ve tinerciler tarafından sürekli baskına uğrayan Antalya Devlet Hastanesi çalışanları, kendilerini korumak için bıçakla dolaşmaya başladılar" 
   
   ABD'nin NATO Avrupa Kuvvetleri Komutanı James Jones de dün Ankara'ya gelmişti... 
   Türk askerleri, Irak'a gitmeliydi bolca ölmeye başlayan ABD askerlerinin yerini doldurmak için değil elbet de Irak'ın yaralarını sarmak için... 
   Başkan Bush'un, kendi başkanlık seçimleri yaklaşırken, komşumuzda çıkardığı yangına kayıtsız kalamazdık elbet de... 
   
   17. yüzyılın ünlü ozanı Nef'i, utanmadan "Türk'e hak çeşme - i irfanı haram etmiştir" diye yazmıştı... 
   O yetmemiş gibi, Aziz Nesin de, yüzde 60 oranında zekasızlığımızdan söz etmişti... 
   Oysa henüz hiçbir işe yaramadığı resmen saptanmış da olsa, 700 bin üniversitelimiz vardı... Az şey miydi bu yani .. 
   
   Bir yüzme havuzunda sırtüstü yatmak ve Türkiye'de biraz da "otofaji" var galiba diye hiç düşünmemek... 
   Görüyorsunuz ki, bendeniz dahi anlamaya başladım, her şeye boş verip keyif çatmanın ne demek olduğunu, bu dahi bir gelişme değil mi 
   Yani daha ne istiyoruz ki a dostlar 
   
      
   
</TEXT>
</DOC>
