<DOC>
<DOCNO> 194895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/dunya/adun.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin üyeliği AB için çok önemli 
</HEADLINE>
<TEXT>

   İngiltere Başbakanı, Müslüman ve ABD müttefiki demokratik bir ülke olan Türkiye'nin özellikle bu dönemde AB'ye girmesinin öneminin çok büyük olduğunu söyledi 
      DIŞ HABERLER SERVİSİ 

   
   İngiltere Başbakanı Tony Blair, Türkiye'nin Avrupa Birliği'ne AB girmek için büyük çaba harcadığını, hem Müslüman hem de ABD müttefiki demokratik bir ülkenin AB'ye girmesinin öneminin çok büyük olduğunu söyledi. 
   
   Büyük çaba gösteriyor 
   Londra Belediyesi'nin her yıl geleneksel olarak düzenlediği akşam yemeğinde önceki akşam bir konuşma yapan İngiltere Başbakanı Tony Blair, AB'nin genişleme sürecine değindi ve "Çok sayıda yeni ülkeyi bünyesine almaya hazırlanan AB'ye girmek için, Türkiye haklı olarak büyük bir çaba gösteriyor" dedi. Dünyanın içinden geçtiği dönemde, Irak'ta olanların Batı'yla Müslüman dünyası arasındaki ilişkileri belirleyeceğini söyleyen Blair, "Özellikle bu dönemde, Müslüman ve ABD müttefiki demokratik bir ülke olan Türkiye'nin AB'ye girmesinin sembolik önemi çok büyüktür" ifadesini kullandı. 
   
   21. yüzyılın mücadelesi 
   Irak'taki gelişmelerin, gelecek için büyük önem taşıdığını belirten İngiltere Başbakanı, "Bugün olanlar, 21. yüzyılın başı için verilen esas mücadeledir. Bu mücadele, Arap ve Ortadoğu ülkelerinin gelişmesini derinden etkileyecek, Amerikan ve Batı diplomasisinde uzun vadeli yansımalar yaratacaktır" diye konuştu. 
   
   Irak halkı daha özgür 
   İngiltere'nin dış politikasının ABD'yle ittifak ve AB üyeliği temellerine dayandığını belirten Blair, "İkisinden birini tercih etmemiz söz konusu değil" dedi ve AB ile ABD'nin birlik içinde davranması gerektiğini vurguladı. Blair, ABD Başkanı George W. Bush'un 19 Kasım'da yapacağı İngiltere ziyareti sırasında protesto için hazırlananlara, "Bu sizin hakkınız. Ancak Irak halkının artık daha özgür olduğunu da göz önünde bulundurun" diye seslendi. 
   
   
</TEXT>
</DOC>
