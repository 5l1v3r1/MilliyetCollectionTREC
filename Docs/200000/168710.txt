<DOC>
<DOCNO> 168710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sondun17.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözleri korktu... Hintli yapışık ikizler ayrılmak istemiyor... 
</HEADLINE>
<TEXT>

     Dünyanın en uzun yaşayan yapışık ikizleri olduklarını iddia eden Hindistanlı Ganga ve Camuna, yaşamlarını tehlikeye atacak bir ayrılma ameliyatı istemiyor. 
     İranlı Leyla ve Ladan Bijani kardeşlerin ölmesine çok üzüldüklerini söyleyen 34 yaşındaki Ganga ve Camuna kız kardeşler, ''Böyle bir operasyon geçirmek istemiyoruz. Aslında, hayati tehlikenin bulunduğu ameliyatların yapılmaması gerekir'' dediler. 
     İkizlerin babası İnayet Ali de, ''Hayatta oldukları sürece, bırakalım birlikte yaşasınlar'' diyerek, riskli bir ameliyata karşı olduğunu belirtti. 
     Hindustan Times'ın haberine göre, gerçek isimleri Ahiratun ve Cahiratun olan Ganga ve Camuna'nın kafaları ayrı, ancak karından bitişikler. Ayrı kalplere ve akciğerlere sahip olmakla birlikte ikizlerin tek bir karaciğeri, birbirine yapışık bağırsak sistemi ve tek bir üreme organı bulunuyor. 
     İkizler, ''acayip vücutlarını'' göstererek insanların merakını gidermek için, ülkede bir fuardan diğerine dolaşıyorlar. 
     Babaları Ali de, kızlarının ''herhangi bir oğlandan daha üretici olduğunu'' belirterek, onların vücutlarını sergileyerek para kazanmalarından duyduğu memnuniyeti dile getiriyor. 
     Baba Ali, çocuklar doğduğunda ailenin çok yoksul olduğunu ve samandan bir kulübede yaşadıklarını, şimdi ise içinde bütün modern cihazların bulunduğu 2 katlı bir evde oturduklarını, tarım yaptıkları toprakları bulunduğunu belirtiyor. 
     Evli olmayan ikizler, birkaç yıl önce hamile kalmıştı, ancak onların yaşamı için tehlike oluşturduğu için kürtaj yapılmıştı. 
     
</TEXT>
</DOC>
