<DOC>
<DOCNO> 184505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/yazar/heper.html </URL>
<DATE> 2003/09/25/ </DATE>
<TIME>  </TIME>
<AUTHOR> Doğan HEPER  </AUTHOR>
<HEADLINE>
Suçlu ayağa kalk... 
</HEADLINE>
<TEXT>

   
   Uzun lafın kısası Ankara'nın tarihi bir fırsatı 1 Mart'ta elinin tersiyle ittiği artık açık seçik ortaya çıktı. 
   Fikret Bila'nın haberi Ankara'nın o tarihte nasıl bir yanılgı içinde olduğunu, uzak görüşlülükten yoksunluğunu gözler önüne seriyor. Haber gerçeklerin Meclis'ten, kamuoyundan bilerek ve isteyerek gizlendiği izlenimini de veriyor. 
   Tezkere kabul edilmiş olsa 1 Mart Türkiye için başarının miladı olacak ama Ankara bunu adeta hezimete çeviriyor. Amiyane tabiriyle kendi kalesine gol atıyor. Ve reddin mimarları böylece tarihin Türkiye lehine değişmesini önlüyor. 
   
   1 Mart tezkeresinden önce hazırlanıp imzalanan anlaşma metnini artık herkes biliyor. Tekrara gerek yok. 
   O anlaşma 1 Mart tezkeresinin kabulüyle yürürlüğe girmiş olsaydı, anlaşılıyor ki Türkiye bugün Ortadoğu'da bambaşka bir konumda olacaktı. Askerlerinin başına çuval geçirilmesi nedeniyle dünya durdukça taşıyacağı ezikliği de, onur kırıklığını da yaşamayacaktı. 
   
   ABD ile yapılan o anlaşmadan, sınırı geçen Türk askerlerinin Irak'ta savaşmalarının beklenmediğini de anlıyoruz. 
   Anlaşmayla Türkiye'ye tanınan avantajlar, kazanımlar Türk askerinin kanı dökülmeden sağlanabilecekti. 
   Bugün yeni bir tezkere hazırlığı yapılıyor. Ama bu kez benzer avantajlar gündemde değil. Üstelik Türk askeri en belalı bölgeye, adeta ateşin içine atılıyor. 
   1 Mart'taki durumla mukayese edince, buna, "yağmurdan kaçarken doluya tutulmak"tan başka ne denilebilir 
   
   Ret cephesi önderlerinin, Milliyet o anlaşmayı açıkladıktan sonra, bugün ne diyeceklerini, benim gibi birçok vatandaş merak ediyordur. 
   Merak edilen bir konu daha var. Madem hükümet 1 Mart tezkeresinin arkasındaydı, öyleyse Türkiye'nin lehinde olan bu anlaşma metnini oylamadan önce neden açıklamadı 
   Veya, Meclis'in gizli oturumunda bu metnin içeriğini anlatmak için hazır bekleyen büyükelçi Uğur Ziyal ile büyükelçi Deniz Bölükbaşı'ya neden söz verilmedi Bu, ret cephesi liderlerinin bir tertibi miydi Bunda, tezkereye karşı o günlerde gönülsüz görülen Gül'ün de rolü oldu mu 
   "Anlaşma açıklanmış olsa 1 Mart tezkeresi herhalde reddedilmezdi" diye düşünenler için bu kapalı noktalara açıklık getirilmesi gerekmiyor mu 
   
   SADDAM'IN LANETİ ..    Anketlere göre, ABD'de bugün seçim olsa General Wesley Clark oyların yüzde 49'unu, Başkan Bush yüzde 46'sını alacak. 
   Saddam'ın gazabı mı nedir Kim onunla çatışsa ya bu dünyadan, ya iktidardan gidiyor. 
   Şimdi sıra oğul Bush'ta mı 
   
   YOL LOBİSİ 
   Ne istedi, ne oldu    Türkiye'de "yol lobisi" var. Bu lobi, "yola karşı" bir lobi. Bunlar Menderes'in İstanbul'da açtığı yollara karşı çıktılar. 
   Yıldız Bulvarı'na karşı çıktılar. 
   Özal'ın yollarına karşı çıktılar. 
   Dalan'ın yollarına karşı çıktılar. 
   Yılmaz'ınkine karşı çıktılar. 
   Boğaz köprülerine karşı çıktılar. 
   Şimdi de Tayyip Erdoğan'ın "duble yol"larına muhalefet ediyorlar. 
   İlginç olan ayrım yapmadan "yol" denilince hemen hepsine karşı çıkmaları. 
   Oysa inşaatla, yapımla, imarla ilgili eleştirilmesi gereken bazı konular var, ama onlar eleştirilmiyor. 
   Halkın vergisiyle, yani parasıyla inşa edilen İstanbul'daki büyük statlar... Onlar neden futbol kulüplerine veriliyor 
   Bunun hesabını soran, buna karşı çıkan yok 
   
   HALUK LEVENT 
   Uyum, gitti geldi    Kanunlar değişiyor, kafalar sabit... Haluk Levent'in macerası da bunu gösteriyor. 
   Sanatçı gözaltına alınana kadar, çeşitli TV'lerde belki on kez Almanya'da katıldığı konseri anlattı, adeta ifade verdi. 
   O sözleri duyanlar, sanatçının gözaltına alınmasına hiç de gerek olmadığını anlayabilirlerdi. Ama gözaltı gerçekleşti... 
   Sonunda Haluk Levent hakkında tutuklama istenmeden serbest bırakıldı. 
   Boş yere gözaltında tutulduğu iki gün ise sanatçının yanına kar kaldı 
   Uyum yasalarıyla gerçekleştirdiği devrime, herhalde Türkiye kendisi de inanmıyor. 
   
   İMAJ 
   Bizim kovboylar    İmaj önemli. İmaj yaratıcılar daha önemli. 
   Kovboylar, yıllardır seyircinin gözbebeği değil mi 
   Oysa onlar birer sığır çobanı. Ve bizim de çobanlarımız var. Ama bizimkiler gariban, ne adları, ne sanları ne de kahramanlıkları var. 
   Kirk Douglas'ın "Güneş Batarken"inde söylediği gibi "kovboylar zeki değiller, parasızlar ve sarhoşlar" ama Hollywood'un yarattığı imajlarıyla birer kahramanlar. 
   İmaj yapıcılar, yaratıcılar çok önemli. 
   Bizde de hamuru "sığır çobanı", cilası "kahraman" olan kovboylar yok mu Çooook... 
   
      
   
</TEXT>
</DOC>
