<DOC>
<DOCNO> 192069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/sontur09.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer Türk ulusu laik cumhuriyeti korumaya ant içti... 
</HEADLINE>
<TEXT>

     Cumhurbaşkanı Ahmet Necdet Sezer, Anıtkabir özel defterine Türk Ulusu'nun "laik ve demokratik Cumhuriyeti yeni eserlerle güçlendirmeye sonsuza kadar korumaya ve yaşatmaya ant içtiğini" yazdı. 
     Cumhuriyet Bayramı kutlamaları dolayısıyla Ankara'da ilk tören Anıtkabir'de gerçekleştirildi. Saat 08.45'de Anıtkabir Aslanlı yolda başlayan törende Cumhurbaşkanı Sezer tarafından Atatürk'ün mozalesine kırmızı-beyaz karanfillerden oluşan çelenk bırakılmasının ardından, saygı duruşunda bulunuldu ve İstiklal Marşı okundu. 
     Törene Cumhurbaşkanı Sezer'in yanı sıra Başbakan Tayyip Erdoğan, Genelkurmay Başkanı Orgeneral Hilmi Özkök, Anayasa Mahkemesi Başkanı Mustafa Bumin, Dışişleri Bakanı Abdullah Gül, Başbakan Yardımcıları Mehmet Ali Şahin ve Abdüllatif Şener ile bakanlar, kuvvet komutanları, TBMM yöneticileri, yüksek yargı organı başkanları, siyasi parti temsilcileri katıldı. 
     Sezer daha sonra Misak-ı Milli Kulesi'ne geçerek burada Anıtkabir Özel Defterini imzaladı. "Cumhuriyet'in 80. yılını coşkuyla kutladığımız büyük bayramımızda, ulusça huzurundayız" diye yazan Cumhurbaşkanı Sezer, şöyle devam etti 
     "Kararlı savaşımınız ile ulusumuzu demokratik ve bağımsız bir Türkiye için seferber ederek bizlere büyük eserler bıraktınız. İlke ve devrimlerinizle, Türk Ulusu'na çağdaş uygarlığın yolunu gösterdiniz. Önderliğinizde ulusumuzun tüm varlığını ortaya koyarak kazandığı Kurtuluş Savaşı'nın ardından kurduğunuz Türkiye Cumhuriyeti'ni 80. gurur yılına ulaştırmanın mutluluğunu yaşıyoruz. Cumhuriyet, ulusumuzun çağdaş dünya ile bütünleşme sürecinde en büyük yoldur. 
     Ulusumuz, en büyük mirasımız olan laik ve demokratik Cumhuriyeti yeni eserlerle güçlendirmeye sonsuza kadar korumaya ve yaşatmaya ant içmiştir. İlkeleriniz, devrimleriniz ve ülküleriniz aydınlanma ve çağdaşlaşma çabalarımıza yol gösterici olmayı sürdürecektir. Bu büyük günde, ulus olarak yüksek anınız önünde saygı ile eğiliyor, şükranlarımızı sunuyoruz." 
     
</TEXT>
</DOC>
