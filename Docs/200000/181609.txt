<DOC>
<DOCNO> 181609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/spor/spo04.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yattara'nın özlemi 
</HEADLINE>
<TEXT>

   Trabzonspor'un Gineli oyuncusu, ailesiyle ülkemizde bulunmaktan mutluluk duyduğunu belirtti, ligi ilk iki sırada tamamlayarak, Şampiyonlar Ligi'nde forma giymeyi hedeflediğini söyledi 
      
   Gözü yüksekte 
   BORDO - Mavili kulübe sezon başında Belçika'nın Royal Anvers takımından transfer edilen İbrahim Yattara, Trabzon'a çok çabuk alıştığını, bunun performansına da olumlu etkileri olduğunu söyledi. Gineli futbolcu, "Şu an yüzde 70 - 75 kapasiteyle oynuyorum. Bunu en üst seviyeye ulaştıracağım. Genç ve kaliteli bir kadromuz var. Ligi çok iyi bir yerde bitireceğiz. İlk iki takım içinde yer alarak, Şampiyonlar Ligi'nde oynamayı istiyorum" dedi. 
   
   'Bencil değilim' 
   PUAN kayıplarını tecrübesizliğe bağlayan Yattara, Türkiye liginin Belçika'dan daha zor olduğunun altını çizdi. Kişisel futbol oynadığı eleştirilerine katılmadığını savunan genç oyuncu, sözlerini şöyle sürdürdü "Şahsi oynasam, bu kadar asist yapmazdım. Çalım benim oyun stilimde olan bir şey, değiştiremem. Futbolda golün çok önemli olduğunu herkes biliyor. Ben de ilk olarak golü tercih ederim. Ancak asist yapmaktan da kaçmam." 
   
   Trabzon galip 2-0 
   KARADENİZ ekibi, Gümüşhanespor ile oynadığı hazırlık maçını 2 - 0 kazandı. Ancak ortaya konulan vasat futbol Teknik Direktör Samet Aybaba'dan geçer not alamadı. Bordo - Mavili futbolcuların son vuruşlarda yetersiz kalması tecrübeli çalıştırıcıyı kızdırdı. Konuk ekibin beş topu direkten dönerken, maçın gollerini 4. dakikada Göksel, 85. dakikada da Mehmet Yılmaz kaydetti. Mehmet Yılmaz, İbrahim Ege, Mustafa ve Göksel pozitif futbollarıyla göz doldurdu. 
   
   
</TEXT>
</DOC>
