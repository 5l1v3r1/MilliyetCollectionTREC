<DOC>
<DOCNO> 160973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sondun26.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Başkanı Bush, Filistin devletini desteklediğini söyledi 
</HEADLINE>
<TEXT>

     ABD-İsrail-Filistin zirvesinden Filistin devletinin kurulmasına destek çıktı. 
     ABD Başkanı George Bush, İsrail Başbakanı Ariel Şaron ve Filistin Başbakanı Mahmud Abbas arasında, Ürdün'ün Akabe liman kentinde yapılan zirve sona erdi. 
     Filistin Başbakanı Abbas, zirve sonunda düzenlenen ortak basın toplantısında, Filistin halkını silahlı İntifada'ya son vermeye çağırdı. 
     Halkına başarıya ulaşma sözü veren Abbas, İsrail işgaline karşı barışçı mücadelenin yürütülmesi tavsiyesinde bulundu. Abbas, hedefin İsrail ve Filistin devletlerinin yan yana yaşaması olduğunu kaydetti. 
     İsrail'e karşı silahlı Filistin ayaklanmasının sona ermesi gerektiğini belirten Abbas, İsraillilere karşı bütün şiddeti kınadığını söyledi. Abbas, ''Nerede olursa olsun İsraillilere karşı yönelik terörizmi kınadığımızı ve buna karşı birleştiğimizi yineliyoruz'' dedi. 
     Mahmud Abbas, ABD'nin desteklediği ''yol haritası'' olarak adlandırılan yeni barış planını Filistinlilerin uygulayacağını belirtti. 
     ABD Başkanı George Bush da, yaptığı açıklamada, Washington'un İsrail'in bir Yahudi devleti olarak güvenliğini taahhüt ettiğini ve Filistin devletini desteklediğini söyledi. 
     Bush, ulusal güvenlik danışmanı Condoleezza Rice ve Dışişleri Bakanı Colin Powell'dan, ''yol haritası''nın uygulanmasını ''en öncelikli konu'' haline getirmelerini istediğini söyledi. ABD Başkanı, ''Bütün tarflar önemli sözler verdi ve ABD bu sözlerin yerine getirildiğini görmek için çaba sarfedecek'' dedi. 
     Filistin devletini ve özgürlüğünü kuvvetle desteklediğini belirten Bush, İsrail ve Filistinlilerin, iki devletin barış içinde yaşama hayalinin gerçekleştirilmesi yönünde, barış yolunda, somut acil adımlar atması gerektiğini kaydetti. 
     George Bush, ABD Dışişleri Bakan Yardımcısı John Wolf'u, Ortadoğu barışı için sunulan ''yol haritası''nın uygulanmasını gözlemleyecek ekibin başına atadı. 
     İsrail Başbakanı Ariel Şaron da, Filistin devletinin kurulmasını kabul ederek, her iki devletin yan yana yaşamasına destek verdi. 
     İsrail'in hukukla yönetilen bir toplum olduğunun altını çizen Şaron, izinsiz yerleşim birimlerinin hızla kaldırılacağı taahhüdünde bulundu. 
     
</TEXT>
</DOC>
