<DOC>
<DOCNO> 193183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/spor/spo15.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Kara Kartal zirveye doğru    ULUSLARARASI Futbol Tarihi ve İstatistikleri Federasyonu'nun IFFHS ekim ayı değerlendirmesinde Beşiktaş, dünya sıralamasında üç basamak yükseldi, 31. sıraya çıktı. Galatasaray ise 15 basamak ilerleyerek 69. sırayı alırken, Gençlerbirliği 77. sıraya yükselerek, ilk 100 arasındaki üçüncü Türk takımı oldu. Fenerbahçe ise sıralamanın 294. basamağında yer buldu. Ekim ayı sıralamasında zirvede Milan yer alıyor. 
   
   Başkent'te kanlı şaka    ANKARAGÜCÜ Spor Tesisleri'nin güvenlik görevlisi, PAF takım futbolcusunu tabanca ile vurarak yaraladı. Dün gece meydana gelen olayda, tesislerin güvenlik görevlisi Ali Yılmaz silahıyla oynarken şakalaştığı PAF takımından Serhat Göçen'i başından vurdu. Hastaneye kaldırılan Göçen'in durumunun iyi olduğu, şans eseri merminin elmacık kemiğinden girip çıktığı belirtildi. 
   
   Le Coq Sportif Türkiye pazarında    BÜYÜK bir sıkıntı içinde bulunan İstanbulsporlu Uche, Saffet ve Yordanov ile şu an Fenerbahçe formasını giyen Petkov, dün ünlü Fransız spor markası Le Coq Sportif ile sponsorluk anlaşması yaptı. İmza töreninde konuşan Sarı - Siyahlı futbolcular, son oynanan Trabzonspor maçının hakemine sitem ederek, dikkatli olmalarını istedi. 
   
   Tekvandonun yeni patronu Şahin    CENGİZ Yağız'ın görevden alınmasıyla boşalan Tekvando Federasyonu Başkanlığı görevine Metin Şahin seçildi. 12 oy alan Şahin'i, 8 oyla Mustafa Çay izlerken, diğer adalylardan Can Polat Eyigün ile Erdoğan Akan birer oy aldı. Mutlu Türkmen ve Nusret Ramazanoğlu'na ise oy çıkmadı. 
   
   Şike iddiaları    RUSYA'DA yapılan Süper Lig'in son haftasındaki şike iddiaları ortalığı karıştırdı. Rubin'in, şampiyonluğu garantileyen CSKA karşısında 3-2 galip gelerek üçüncülüğü elde etmesi, Torpido Metallurg'un, Moskova deplasmanında Spartak'ı 2 - 0 yenerek son üç yılda olduğu gibi 14'üncülüğü elde ederek ligde kalması şaibeli olarak gösterildi. Izvestiya ve Kommersant gazeteleri, "Karşılaşmaların sonuçları önceden belliydi" diye yazdı. n CENK BAŞLAMIŞ 
   
   Kolombiya'da facia    KOLOMBİYA'DA pazar günü Atletico Junior ile Tulua arasında oynanan maçta demir parmaklıkların çökmesi sonucu 1 kişi öldü, biri ağır 35 kişi yaralandı. Ev sahibi Atletico'nun 1 - 0 kazandığı karşılaşmada gol sonrası yaşanan sevinç faciayı getiririrken karşılaşmaya ara verilmeden devam edildi. 
   
   Fener farkı    TÜRKİYE Bayanlar Basketbol Ligi'nde dün oynanan maçta Fenerbahçe, Ayvalık Küçükköy Belediyesi'ni 79 - 48 yendi. Caferağa Spor Salonu'nda oynanan karşılaşmanın ilk yarısını da Sarı - Lacivertli'ler 44 - 29 önde tamamladı. 
   
   Maç saatlerine ayarlama    FUTBOL Federasyonu, Galatasaray ile Beşiktaş'ın 12. ve 13. haftalardaki maçlarının başlangıç saatlerini değiştirdi. Buna göre 9 Kasım Pazar günü oynanacak Gençlerbirliği - Beşiktaş maçı 17.45'de, Galatasaray - Ankaragücü karşılaşması ise 20.30'da, 23 Kasım Cumartesi günü yapılacak. Denizlispor - Galatasaray mücadelesi 17.45, Beşiktaş - Konyaspor maçı ise 20.30'da başlayacak. 
   
   Golfte başarı    İSTANBUL Kemer Country Clup'te düzenlenen Avrupa Şampiyon Kulüpler Golf Turnuvası'nda Türk sporcu Gencer Özcan genel klasmanda dördüncü oldu. Organizasyonda İspanya'dan G. Castano birinci, Fransa'dan J.D.Grenet ikinci ve yine aynı ülkeden J. Fourquet üçüncülüğü elde etti. 
   
   
</TEXT>
</DOC>
