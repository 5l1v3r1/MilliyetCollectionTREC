<DOC>
<DOCNO> 170555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/sondun17.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Zehra Kazemi raporu yarın açıklanıyor.. 
</HEADLINE>
<TEXT>

     İran asıllı Kanadalı foto muhabiri Zehra Kazemi'nin ölümü hakkında hazırlanan raporun yarın açıklanacağı bildirildi. 
     İRNA'nın haberine göre, hükümet sözcüsü Abdullah Ramazanzade, bugün düzenlediği haftalık basın toplantısında, Cumhurbaşkanı Muhammed Hatemi'nin talimatıyla dört bakandan oluşan özel komitenin Kazemi'nin ölümüyle ilgili raporunu yarın açıklayacağını söyledi. 
     Meclis Başkanı Mehdi Kerrubi de Kazemi'nin ölümünün İran için acı verici bir olay olduğunu ve sorumluların yargılanması gerektiğini belirterek, Ulusal Yüksek Güvenlik Konseyi'nin dün yaptığı toplantıda Kazemi'nin ölümüyle ilgili raporu Yargı Erki Başkanı Ayetullah Mahmud Haşimi Şahrudi'ye iletmeye karar verdiğini kaydetti. Kerrubi, Şahrudi'nin Kazemi davasına bakmak için deneyimli bir yargıç atayacağını ve kadın gazetecinin ölüm nedeninin ayrıntılarının açığa çıkmasını umduğunu belirtti. 
     Öte yandan, reformcu Tahran milletvekili Muhsin Armin, Tahran başsavcısı Said Murtazevi'yi, Kazemi'nin ölümünü önleyememekle suçladı. 
     Armin, bugün Meclis'te yaptığı konuşmada, Kazemi'nin Evin cezaevi yakınında tutuklu ailelerinin fotoğrafını çekerken tutuklandığını ve dövüldüğünü, Murtazevi'nin İran İslam Cumhuriyeti'nin itibarını ve gazetecilerin onurunu, bu kadını dövenleri cezalandırarak korumak yerine Kazemi hakkında tutuklama kararı çıkardığını söyledi. 
     2 gün sorgulandıktan sonra güvenlik güçlerine teslim edilen Kazemi'nin, savcılıkta sorgulandığı sırada özellikle baş bölgesinden darbe aldığını söylediğini belirten Armin, Kazemi'yi casuslukla suçlayan Murtazevi'nin daha sonra onun ölümünü gizlemeye çalıştığını kaydetti. 
     Armin, Murtazevi'nin İslami İrşad ve Kültür Bakanlığı'nın yabancı medya genel müdürü Alirıza Hoşvakt'ı çağırarak, ondan Kazemi'nin inme sonucu öldüğünü açıklamasını istediğini ve ailesine Kazemi'yi gömmesi talimatı verdiğini söyledi. 
     Armin, ''Yabancı bir gazetecinin ölümü önemsiz bir konu değildir. Murtazevi, Kazemi'yi niçin tutuklattığı ve hangi nedenlerle onu casuslukla suçladığının yanıtını vermelidir. Cumhurbaşkanı Muhammed Hatemi'nin atadığı komitenin sadece Kazemi'nin ölümünün nedeni hakkında soruşturma yapması yeterli değildir. Eğer sessiz kalırsak ve bu konuyla ilgili hiçbir şey yapmazsak sonunda bu seri cinayetlere yol açar. Bu ülkeyi yeni bir krize sürükler ve ülkenin itibarına telafisi mümkün olmayan bir darbe vurur'' dedi. 
     İran'da 1999 yılında rejim karşıtı bazı muhalifler ve yazarlar siyasi cinayetlere kurban gitmişti. 
     Kazemi, 23 Haziran'da Evin cezaevinin fotoğraflarını çekerken tutuklanmış ve sağlığının bozulması üzerine, 3 gün sonra Devrim Muhafızları'na ait Bagiyetullah El Azem Hastanesi'ne kaldırılmıştı. 54 yaşındaki Kazemi'nin, 11 Temmuz'da beyin kanamasından öldüğü açıklanmıştı. 
     
</TEXT>
</DOC>
