<DOC>
<DOCNO> 167295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/soneko19.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Mudiler paralarını almak için banka önünde toplandı 
</HEADLINE>
<TEXT>

     Bankacılık Düzenleme ve Denetleme Kurulu'nun BDDK bankacılık işlemleri yapma ve mevduat kabul etme iznini kaldırıp, yönetim ve denetimine el koymasının ardından, İmar Bankası'nın Adana'daki şubesine giden mudiler paralarını çekmek istediler. 
     Banka şubesi önünde bekleyen ve çoğunluğu emekli olduğunu ifade eden müdiler, BDDK'nın kararını öğrenmelerinin ardından, paralarını alabilme umuduyla banka önüne geldiklerini söylediler. 
     Bu arada mudilerin, paralarını çekmek ve daha geniş bilgi almak için şube binasına girmelerine izin vermeyen banka güvenlik görevleriyle sık sık tartıştıkları görüldü. 
     BDDK'nin kararı doğrultusunda İmar Bankası'nda resmi işlem yapılmadığı, mevduatın tamamının güvence altına alındığı, tespitler ve hesapların incelenmesinin ardından ödeme yapılacağı bildirildi. 
     
     ZONGULDAK ŞUBESİ 

     Zonguldak'ta da bazı vatandaşlar, mevduat hesaplarının akibetini öğrenmek üzere kent merkezindeki banka şubesine geldiler. 
     Polisin şube çevresi ve içinde yoğun güvenlik önlemleri aldığı gözlenirken, mevduat sahipleri, paralarının bir an önce verilmesini istediklerini söylediler. 
     Bu arada bankadaki görevliler tarafından mevduat sahiplerine, BDDK'dan yapılan açıklamada, İmar Bankası nezdindeki tasarruf mevduatının tamamının ödeneceği, vatandaşların endişe etmemeleri gerektiğinin vurgulandığı hatırlatıldı. 
     
</TEXT>
</DOC>
