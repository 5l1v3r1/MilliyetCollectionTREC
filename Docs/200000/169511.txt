<DOC>
<DOCNO> 169511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sondun10.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte ABD'nin en lüks semtleri... 
</HEADLINE>
<TEXT>

     ABD'nin en lüks semtleri, Forbes dergisi tarafından yapılan bir araştırmayla belirlendi. 
     Bu semtlerin başında, zip kodu 90210 olan Los Angeles'in Beverly Hills'i geliyor. ABD'de çok ünlü olan bu zip kodu, beğenilen bir TV dizisinin de adı oldu. 
     Derginin haberine göre, sinema sanatçıları, film yapımcıları ve ünlülerin oturduğu Beverly Hills'te evlerin ortalama fiyati 1 milyon doların üzerinde. Ev fiyatları açısından ABD ortalaması ise 158 bin 300 dolar. 
     Ancak Beverly Hills ev fiyatlarının en yüksek olduğu yer değil. Bu rekoru Florida'nin Jupiter adası elinde tutuyor. Burada evlerin ortalama fiyatının 5.6 milyon dolar olduğu saptandı. Ada Amerika'nın en eski ve köklü ailelerinin kış aylarında tercih ettikleri mekan olarak biliniyor. 
     New York'un Centre adası, Long Island'daki Old Brookville ve California'nın Rancho Santa Fe semti de en lüks semtler sıralamasında önde geliyor. Bu kesimlerde evlerin ortalama fiyatının 1.7 milyon dolar olduğu bildirildi. 
     Chicago'nun Gold Coast Altın Kıyı kesiminde fiyatlar 1.4 milyon dolara ulaşırken, New York'un Purchase semtinde 1.34 milyonu buluyor. İlk 50'ye giren yerler arasında New York'un Rye ve Westchester County kesimleri de bulunuyor. Buralarda ev fiyatları 950 bin-1 milyon dolar arasında oynuyor. New York'un gökdelenleriyle ünlü Manhattan adasında evler ortalama 727 bin 500 dolara satılırken Washington'un Medina semtinde 860 bin dolara kadar çıkıyor. 
     Zengin ve pahalı bir semtte oturmak statü sembolü olmanın ve bazı avantajlar sağlamanın yanında olumsuzlukları da beraberinde getiriyor. Örneğin bu semtlerde emlak vergileri diğer yerlere oranla daha yüksek. Bu semtlerde oturanlar tele pazarlamacılar tarafından çok daha fazla rahatsız ediliyor. 

     
</TEXT>
</DOC>
