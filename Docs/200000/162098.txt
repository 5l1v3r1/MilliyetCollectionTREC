<DOC>
<DOCNO> 162098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sontur22.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Lise son sınıf öğrencileri, bugünden itibaren izinli... 
</HEADLINE>
<TEXT>

     Milli Eğitim Bakanlığı, Öğrenci Seçme Sınavı'na ÖSS daha rahat hazırlanmaları amacıyla, lise 3. sınıf öğrencilerinin bugünden itibaren izinli sayılmaları ve bu sürenin devamsızlık hesabında dikkate alınmamasını kararlaştırdı. 
     Milli Eğitim Bakanı Hüseyin Çelik'in imzasıyla yayımlanan genelgede, 2002-2003 ders yılının 13 Haziran Cuma günü sona ereceği, 2002 yılı ÖSS Sınavı'nın ise 15 Haziran Pazar günü yapılacağı hatırlatıldı. 
     Milli Eğitim Bakanlığı Ortaöğretim Kurumları Sınıf Geçme Yönetmeliği'nin 60. maddesinde, ''Dönemlere ait not çizelgeleri, dönemin sona ermesine üç gün kala okul müdürlüğüne verilir'' hükmünün yer aldığı kaydedilen genelgede, şöyle denildi 
     ''Bu durumlar dikkate alınarak, ortaöğretim kurumlarının son sınıflarında öğrenim gören öğrencilerin sınavlara daha moralli ve dinlenmiş olarak girmelerine imkan vermek, zihinsel ve psikolojik olarak sınava hazırlanmalarına yardımcı olmak, sınava girecekleri yerleri görmelerine ve tanımalarına fırsat vermek, okula devamsızlık endişesi ile motivasyonlarının bozulmasını önlemek amacıyla, 9 Haziran 2003 tarihinden itibaren izinli sayılmaları ve bu sürenin devamsızlıklarının hesaplanmasında dikkate alınmaması uygun görülmüştür.'' 
     
</TEXT>
</DOC>
