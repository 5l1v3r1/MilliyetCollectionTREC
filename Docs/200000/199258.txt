<DOC>
<DOCNO> 199258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/soneko17.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Iskarta havucun fiyatı 5 bin liraya düştü 
</HEADLINE>
<TEXT>

     Bu yıl yeterince ihracat gerçekleşmemesi nedeniyle önemli üretim merkezlerinden Konya'da, havucun fiyatı 5 bin liraya kadar düştü. 
     Konya'nın merkez Meram ilçesine bağlı Kaşınhanı Beldesi'nde, havuç sökümüne başlandı. Kaşınhanı Belediye Başkanı Seyit Ali Çöğürcü, üreticilerin, Hollanda ve Fransa'dan ithal edilen bir kilogram havuç tohumuna 630 milyon lira ödediklerini söyledi. 
     İşçilik ücretiyle birlikte üretim maliyeti oldukça yükselen havucun bu yıl üreticisinin yüzünü güldüremediğini ifade eden Çöğürcü, şunları kaydetti 
     ''Geçtiğimiz yıl ürettiğimiz havucun üçte ikisi ihracata gittiği için bu yıl beldemizde havuç ekim alanı daha da artarak yaklaşık 80 bin dekara çıktı. Bu yıl ise kayda değer bir ihracat olmadığı için birinci sınıf havucun kilogram fiyatı 250 binden 150 bin liraya kadar düştü. Şekli standartlara uymadığı için eğri ya da şişman olan havuçlar torbalar halinde satılıyor. 50 kiloluk torbası 250 bin lira olan ıskarta havucun kilo fiyatı ise sadece 5 bin liraya geliyor.'' 
Beldede tek başına 600 dekar havuç ekimi yapan çiftçi olduğunu vurgulayan Çöğürcü, üretilen havucun büyük bir bölümünün sınırlı miktarda talebe sahip olan iç piyasaya sunulduğunu, yıkanarak paketlenmiş ihracatlık havuçların bile birkaç hafta içinde satılmaması durumunda daha düşük fiyatlardan hayvan yemi olarak değerlendirildiğini ifade etti. 
     
</TEXT>
</DOC>
