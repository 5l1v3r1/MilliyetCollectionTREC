<DOC>
<DOCNO> 179506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sondun22.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika Başbakanı "Türklerin K.Irak'a biz girişini engelledik" 
</HEADLINE>
<TEXT>

     Belçika Başbakanı Guy Verhofstadt, Irak konusunda ''haklı çıktıklarını'' söyleyerek, NATO'daki tavırlarıyla ''Türkiye'nin Kuzey Irak'a girmesini engellediklerini'' öne sürdü. 
     Verhofstadt, yüksek tirajlı ''Le Soir'' gazetesine verdiği demeçte, iç ve dış politikaya ilişkin çeşitli soruları yanıtladı ve değerlendirmelerde bulundu. 
     ''Son olaylar, Irak konusunda bizim analizimizin doğru olduğunu gösteriyor'' diyen Verhofstadt, Fransa ve Almanya ile birlikte, Amerikalılara, ''Bu sorun böyle çözülemez, dikkat edin'' dediklerini anlattı ve ''Amerikan yönetiminin, son günlerde, devletler arası çerçeveye yönelme niyeti olduğunu memnuniyetle görüyorum'' diye konuştu. 
     Irak konusunda BM'den yeni bir karar beklediklerini, bu kararın içeriğine ve AB'nin tavrına göre Belçika'nın ''düşüneceğini'' anlatan Verhofstadt, ''AB'de BM çizgisini izleme iradesi olursa Belçika gerekeni yapar'' dedi ve ülkesinin sadece BM çerçevesinde Irak'a asker göndermesinin söz konusu olabileceğini ifade etti. 
     Belçika ile ABD arasındaki soğukluk ve gerginliğe ilişkin bir soruyu yanıtlayan Verhofstadt, şu ifadeleri kullandı 
     ''İki devlet arasında dış politikaya bakış farklılıkları söz konusudur. Biz uluslararası yükümlülüklerimizi yerine getirdik ve Amerikalılar dürüst olduğumuzu gördüler. NATO'da, çok uzun tartışmalar sonunda, ittifakın Irak konusunda neler yapabileceğini, neler yapamayacağını belirleyen bir uzlaşma sağladık. Ne mutlu ki, bizim kabul ettirmeyi başardığımız koşullar sayesinde, Türklerin Kuzey Irak'a girmeleri engellenmiş oldu.'' 
     
</TEXT>
</DOC>
