<DOC>
<DOCNO> 159797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/sontur15.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafikte kadınlar hata, erkekler kural ihlali yapıyor... 
</HEADLINE>
<TEXT>

     Ege Üniversitesi EÜ Edebiyat Fakültesi Psikoloji Bölümü Öğretim Üyesi Yrd. Doç. Dr. Sonia Amado, trafikte kadınların daha fazla hata yaptığını, erkeklerin de kural ihlalinde bulunduklarını söyledi. 
     Ege Üniversitesi Bilim Teknoloji Uygulama ve Araştırma Merkezi EBİLTEM tarafından düzenlenen konferansta, ''Trafikte İnsan Faktörü'' ele alındı. Yrd. Doç. Dr. Amado, dünya üzerinde trafik kazalarının yüzde 90'ının insan unsurundan kaynaklandığını, Türkiye'de bu oranın yüzde 97 olduğunu belirtti. 
     Kişiliğin de kazalar üzerinde etkili olduğunu belirten Amado, kazaların hata ve ihlaller sonucu oluştuğuna dikkati çekerek, ''Her ikisi birlikte olduğunda felaketle sonuçlanır. Trafikte, bayanlar daha fazla hata, erkekler ise kural ihlali yapıyor'' dedi. 
     Yrd. Doç. Dr. Amado, kişilerin yeteneklerine bağlı hataların, kaza oluşumunu yüzde 40-50 oranında etkilediğini bildirerek, şöyle konuştu 
     ''Türkiye'de 1990 yılından itibaren insan faktörünün önemi ortaya çıkmaya başladı. Sürücü davranışını etkileyen birçok faktör vardır. Bunlar, sürücülük kapasitesi, kişinin kendisine, yaşamına, diğer insanlara ve trafik kurallarına yönelik tutum ve inançları, sürücünün genel motivasyon düzeyi, sürücünün genel fizyolojik durumu, risk algısı, kişilik olarak sayılabilir.'' 
     
</TEXT>
</DOC>
