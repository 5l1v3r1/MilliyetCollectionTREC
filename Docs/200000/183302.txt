<DOC>
<DOCNO> 183302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/spor/yozer.html </URL>
<DATE> 2003/09/19/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Akıllı ama tedirgin 
</HEADLINE>
<TEXT>

   
   Eriksson ile röportaj yapma isteğimizin uzun yoluna, bundan bir ay önce çıktık. İlk elektronik postayı attığımızda hiçbir yanıt gelmemiş, muhtemelen bir tıkla silinivermişti. Bir tane daha gönderdik. Yine yanıt yoktu. Ancak 10. mailden sonra, galiba baygınlık verdik ve cevabını aldık "Bekleyin". İletişimi basın danışmanı Adrian Bevington ile kurduk. Aksanından çözebildiğimiz, bir - iki gün daha sabretmekti. 
   Galatasaray'ın, Konyaspor maçından sonra Torino'ya gitmeye hazırlanırken, Bevington'dan yanıt geldi "Çarşamba bekliyoruz ve yarım saat veriyoruz". Rota hemen değişti. Juventus maçını feda edip, Londra'ya apar topar uçtuk. 
   Tam saatinde oradaydık. İngilizler'in federasyon binası inanılmaz korunuyor. Kameralar, Yaşar Saygı ile benim üstümde oynayıp duruyordu. Bu arada elimizdeki torba dikkati çekti. Şakayla karışık şöyle bir baktılar. Nargileyi görünce şaşırdılar. Marpuç kullanmasını hiç anlayamadılar. 
   Ardından Bevington gözüktü. Bizi Eriksson'un yanına götürürken bilgi de veriyordu "Aman ortamı yumuşatın. Üstüne fazla gitmeyin. Basın olarak sadece size izin verdik". Belli ki ortamın yumuşamasını istiyordu. 
   Sonra Eriksson'un odasına girdik. Kibar, karizmatik, dikkatli, temkinli, akıllı ve bana biraz da tedirgin geldi. Koyu kahveler söylendi ve hemen röportaja oturduk. Ama Adrian odadan çıkmadı. Elinde kağıt kalem, İsveçli hocanın arkasında. Önce yumuşatıp, sonra beklenen sorulara geçince, Eriksson hemen arkaya bakıyordu. Bu anlarda Adrian devreye girip, sorulara yanıt veriyordu. Öyle ya da böyle, biraz da elimizde kerpetenle röportajı bitirdik. 
   Sonra nargileyi açtık. Eriksson merakla inceledi. Yaşar Saygı fotoğraf çekerken, ben abartıp marpuçu ağzına götürmesini istedim. Adrian yine devreye girip tömbeki mesafesini ayarladı. Sonra da bitti. 
   Meslek hayatımda ilk kez yarım saatlik bir röportaj için 7 saatlik bir uçuş yaptım. Ama neyseki değdi. 
   
      
</TEXT>
</DOC>
