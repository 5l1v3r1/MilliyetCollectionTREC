<DOC>
<DOCNO> 164004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/ekonomi/eko01.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'siz kendi ayaklarımız üstünde duracağız 
</HEADLINE>
<TEXT>

Bakan Babacan, yabancı yatırımcılara, "2004'te IMF'den borç almayacağız. Türkiye kendi ayakları üzerinde durabilen, normal şartlarda borç alan ülke olacak" dedi 
     NEVSAL ELEVLİ Londra 

     Londra'da uluslararası finans kurumu Merrill Lynch'in düzenlediği ve Türk şirketleri yabancı yatırımcıları bir araya getiren toplantılar büyük ilgi gördü. 
     Aralarında Tüpraş, Migros, Doğan Yayın Holding'in de bulunduğu toplam 13 Türk şirketi 22 ayrı yabancı finans kurumu ile birebir görüşmelerde bulundu. Toplam 250 görüşmenin yapıldığı toplantılardan sonra Devlet Bakanı Ali Babacan ve Merkez Bankası Başkanı Süreyya Serdengeçti yabancı yatırımcılara Türk ekonomisindeki gelişmeleri anlattı. 
     
     'Gecikme Meclis'ten' 
     Babacan haziran ortasında IMF'ye verilecek olan niyet mektubunun gecikmesine ilişkin soruya, "Parlamentomuz çok yoğun. Bu işler birkaç hafta önce, ya da birkaç hafta sonra olmuş çok önemli değil. Önemli olan bu reform süresinin başlamasıdır. Bu konuyu artık daha rahat bırakmalıyız" cevabını verdi. 
     Babacan sözlerine şöyle devam etti "IMF'yle uygulanmakta olan program 2004 yılında bitiyor. Bundan sonraki dönemde yeniden IMF'den borç almak zorunda kalmak istemiyoruz. Kendi ayaklarımızın üzerinde duran, normal piyasa şartlarında borçlanan bir ülke haline getirmek istiyoruz Türkiye'yi." 
     AKP'nin iki yıl önce kurulmuş yeni bir parti olduğunu da belirten Babacan, partisinin, "muhafazak r demokrat'' bir parti olduğunu, ahlak, aile, din gibi değerlere önem verdiğini ifade etti. 
     
     Laiklik vurgusu 
     Tam olarak işleyen bir demokrasiyi savunduklarını, tamamen laik bir sistemi desteklediklerini, din ve devlet işlerinin tümüyle ayrı yürümesini istedikleriniz belirten Babacan, bireyin inançlarına karışmayan bir devlet ve dinin karıştırılmadığı bir devlet işleyişi hedeflediklerini ifade etti. 
     AKP'nin AB yanlısı bir parti olduğunu AB'ye girişi ülke yönetimine standart ve norm getiren bir unsur olarak gördüklerini belirten Babacan, bu sürecin ayrıca ekonomik açıdan da başarıyı artıracağını anlattı. 
     Türk halkının yüzde 60 ile 80'i arasındaki bir çoğunluğunun da AB'ye girişi desteklediğini ve bunun aday ülkeler arasındaki en yüksek halk desteği olduğunu belirten Babacan, "Siyasi isteklilik de bütün diğer aday ülkelerden yüksek ve Türkiye'de hiçbir hükümet döneminde bu kadar yüksek olmadı" dedi. 
     Toplantılara katılan Tüpraş Genel Müdürü Hüsamettin Danış yabancı yatırımcıların Tüpraş'a olağanüstü ilgi gösterdiklerini ve Londra'da yapılan bu toplantıların çok yararlı olduğunu kaydetti. 
     
'IISS görüşlerini değiştirdi'      AKP Milletvekili Murat Mercan dış dünyanın Türkiye'ye bakışında büyük değişmeler yaşandığını hatta geçtiğimiz ay Türkiye hakkında olumsuz bir rapor yayınlayan IISS tink tank kuruluşunun bile görüşlerini değiştirdiğini dile getirdi. Mercan şöyle konuştu "Geçtiğimiz günlerde IISS'in Türkiye raporunu hazırlayan yazarı ile bizzat görüştüm. Kendisi bana raporun Türkiye konusundaki görüşlerini olumlu yönde değiştirdiğini, bir dahaki raporda bu noktaların düzeltileceğini bildirdi." 
     
'Türkiye'ye daha pozitif bakıyorlar'      Doğan Yayın Holding Medya Grup Başkan Yardımcısı ve Yönetim Kurulu Üyesi Soner Gedik, Merrill Lynch'in düzenlediği programa Türkiye'den 13 firmanın katıldığını söyledi. Yabancı kuruluşlarının her bir Türk firmasıyla 15'in üzerinde toplantı yaptığını belirten Gedik, "Yabancılardan yoğun bir ilgi var. Hükümete, ekonomiye, Türkiye'ye olan güven biraz daha artmış. Eğer yakında ekonomik koşullar ve genel atmosferde kötü bir şey olmazsa yatırım için gelecekleri kanaatindeyim" diye konuştu. Gedik, "Katılan firmalar kendi şirketlerini ve Türkiye'yi anlattılar. Devletin de bu işe önem vermesi gayet pozitifti. Yabancıların bakış açısı da daha pozitif hale gelmiş" diye konuştu. 
     

</TEXT>
</DOC>
