<DOC>
<DOCNO> 163399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/spor/spo03.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkana yakıştı 
</HEADLINE>
<TEXT>

Milliyet'in 49. Yılın Sporcusu Anketi'nde Fair - Play ödülünün sahibi olan Galatasaray Başkanı Özhan Canaydın'ı, Dünya Fair - Play Konseyi de 2002 yılında zirveye çıkardı 
     Davranış dalında 
     DÜNYA Fair - Play Konseyi CIFP , Galatasaray Kulübü Başkanı Özhan Canaydın ve eski şampiyon güreşçilerden Gazanfer Bilge'yi, 2002 Dünya Fair Play Ödülü'ne layık gördü. Fransa'nın başkenti Paris'te yapılan konsey toplantısında, üyeler, Canaydın'ı fair play davranış dalında, 1948 Londra Olimpiyat Oyunları Şampiyonu Bilge'yi de fair play çalışma ve özveri dalında birinci seçti. 
     
     Şeref Diploması 
     ÖZHAN Canaydın, Galatasaray'ın Fenerbahçe'ye 6 - 0 yenildiği maçta Sarı -Lacivertli takımın gollerini alkışlayarak örnek davranışta bulunduğu için Kutlama Mektubu'na değer görüldü. Gazanfer Bilge de güreş hayatından sonra ülke çocuklarının yetişmesi için açtığı spor okulları ve topluma yaptığı yatırımlar nedeniyle Şeref Diploması ödülü aldı. 
     
     Tören İsviçre'de 
     MİLLİYET'İN 49. Yılın Sporcusu Ödül Töreni'nde de fair - play ödülü ile onurlandırılan Galatasaray Başkanı Özhan Canaydın 28 - 29 Kasım'da İsviçre'nin Lozan kentinde Olimpik Müze'de düzenlenecek törende ödülünü alacak. Konsey ayrıca, Fair Play Tanıtım dalında özel büyük ödülü ise yaptığı hareketler ve Irak Savaşı'na karşı çıkması ile Papa 2. John Paul'a verdi. 
     
Hakan için Gürsoy devrede      FORVET konusunda arayışlarını sürdüren Galatasaray'da Hakan Şükür için bu kez Ergun Gürsoy devreye girdi. Gürsoy'un, Hakan ile görüşüp konuyu yönetime ilettiği öğrenildi. Teknik Direktör Fatih Terim'in kendisiyle söz düellosuna giren Hakan konusunda ikna olup olmayacağı ise merakla bekleniyor. Bu arada Terim'in çok istediği PSV'de oynayan Rommedahl'ın fiyatında indirim çalışmalarının devam ettiği ayrıca yöneticilerin Maritimolu Pepe için Portekiz'e gitiği öğrenildi. 
     

</TEXT>
</DOC>
