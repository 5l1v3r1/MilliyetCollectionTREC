<DOC>
<DOCNO> 199620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sontur36.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan'ın avukatı Yargıtay'a başvurdu 
</HEADLINE>
<TEXT>

     Avukat Prof. Dr. Mustafa Kamalak, kapatılan RP'nin eski Genel Başkanı, SP Genel Başkanı Necmettin Erbakan'a, ''Kayıp Trilyon'' davasında, ''özel belgede sahtecilik'' suçundan verilen 2 yıl 4 ay hapis cezasının onanmasına ilişkin kararın düzeltilmesi istemiyle Yargıtay Cumhuriyet Başsavcılığı'na başvurdu. 
     Prof. Dr. Kamalak, AA muhabirinin sorusu üzerine yaptığı açıklamada, karar düzeltme istemine ilişkin başvurularında, öncelikle kararın usule aykırılık yönünden gerekçelerini sıraladıklarını söyledi. 
     Kararın Anayasa'ya aykırı olduğunu ileri süren Prof. Dr. Kamalak, adil yargılanma için ön şart gerçekleşmediğini savundu. 
     Siyasi partilerin hesaplarını inceleme yetkisinin münhasıran Anayasa Mahkemesi'ne ait olduğunu, bu yetkinin devredilemeyeceğini ifade eden Kamalak, ''Bu yapılmadan yargılama yapılması hukuka karşı hiledir. Bu konuda Anayasa Mahkemesi'nin daha önce verdiği emsal kararlara da atıfta bulunduk'' dedi. 
     Yargılamada, Ceza Muhakemeleri Usulü Kanunu'nun açıklık ilkesinin ihlal edildiğini iddia eden Kamalak, yerel mahkemede karara muhalif kalan üyenin de bu konuya dikkati çektiğini savundu. 
     Kamalak, Erbakan'ın sahte olduğu ileri sürülen belgelerin hiçbirinde imzasının bulunmadığını, yerel mahkemenin kararının gerekçeden yoksun olduğunu öne sürdü. 
     Karar düzeltme isteminin öncelikle Yargıtay Cumhuriyet Başsavcılığı'nca kabul edilmesi gerekiyor. İstem reddedilirse süreç tamamlanmış olacak. 
     Başsavcılık, karar düzeltme istemini yerinde görürse dosya mahkumiyet kararını onayan Yargıtay 11. Ceza Dairesi'ne gönderilecek. 
     Başsavcılık, daha önce hazırladığı tebliğnamede, Ankara 9. Ağır Ceza Mahkemesi'nce Erbakan'ın da aralarında bulunduğu tüm sanıklara verilen mahkumiyet ile 5 sanığa verilen beraat kararlarının onanmasını istemişti. 
     
</TEXT>
</DOC>
