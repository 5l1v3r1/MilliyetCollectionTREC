<DOC>
<DOCNO> 191385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/soneko03.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖİB Başkanı Kilci Batan geminin mallarını satmıyoruz 
</HEADLINE>
<TEXT>

     Özelleştirme İdaresi Başkanı Metin Kilci, ''Özelleştirmeye, alan hayrını görsün yaklaşımıyla bakıyoruz'' dedi. 
     Kilci, Kayseri Sanayi Odası'ndaki ''Özelleştirmenin Neresindeyiz'' konulu konferansında, 50 yıldır üretim yapan tesisi özelleştirme kapsamına aldıklarında tapusunun ya da işletme ruhsatının olmadığını gördüklerini kaydetti. 
     Özellikle büyük özelleştirmelerde bu tür sorunların çözülmesi için ekonomik olarak bir değer ifade eden ürün tanımlaması yapmak gerektiğini anlatan Kilci, şöyle devam etti 
     ''En çok zamanımızı bu alıyor. Geçmişte devletin satıcı olmasına güvenilerek alınan yerlerin tapusunun başkasının üzerinde olduğu görülmüş. Bu tür hataların en azından tekrarlanmaması için çalışıyoruz ve müşterisi varsa satışa çıkarıyoruz. Boşa atacak mermimiz yok. Sadece satmak için değil, satıldıktan sonra da nasıl bir piyasada hangi şartlarda faaliyette bulunacağını öngören bir yaklaşım içindeyiz. Aksi taktirde özelleştirme başarılı olamaz. Özelleştirmeye, alan hayrını görsün yaklaşımıyla bakıyoruz.'' Kilci, THY'nin daha önce halka arz şeklinde özelleştirilmesinin öngörüldüğünü anımsatarak, hazırlık aşamasında karşılaşılan bazı teknik sorunlar nedeniyle bu konunun gelecek yıl yeniden değerlendirileceğini bildirdi. 
     
     ÖZELLEŞTİRMEDEN 11 MİLYAR DOLAR GELİR 
     Özelleştirme İdaresi Başkanlığı olarak gelirlerinin tamamını harcadıklarını belirten Kilci, şunları kaydetti 
     ''Özelleştirmeden 20 yılda 11 milyar dolar gelir elde ettik. Bunun sadece yüzde 1'ini özelleştirme için harcadık. Geri kalan kısmını Hazine'ye, büyük bir kısmını da özelleştirme kapsamındaki kuruluşların ihtiyaçları için kullandık. Sadece bu yılın ilk 9 ayında özelleştirme kapsamındaki zarar eden kuruluşlara 400 trilyon lira ödedik. Bu paranın çoğu personel giderleri için ödendi. Çoğu kurum, personel giderlerini ödeyecek durumda değil. Birçok kurumun vergisini dahi ödemiyoruz. Bunların özelleştirilmesi için gayretle çalışıyoruz. Bunlar özelleştirilirse gelir karnemize çok fazla artı bir değer yazılmayacak, ancak tasarruf açısından güzel şeyler yapıyoruz.'' Karşılaştıkları en büyük sorunlardan birinin de özelleştirme kapsamına alınan kuruluşların mallarının başka kamu kurum ve kuruluşlarına devri olduğuna işaret eden Kilci, şöyle konuştu 
     ''Maalesef toplumda ve kamuda yanlış bir anlayış var. Batan geminin mallarını satmıyoruz. Bizim kuruluşlarımızın arsalarının hepsi ekonomik değer ifade ediyor. Ancak, özelleştirme kapsamındaki kurumların arsalarını almak isteyen diğer kamu kurumlarının yoğun baskısı ve talebiyle karşı karşıyayız. Bir taraftan müşterilerle uğraşırken, yanında da bunlarla uğraşıyoruz.'' 
     
</TEXT>
</DOC>
