<DOC>
<DOCNO> 179666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/siyaset/asiy.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarım dönemde sınıf geçme tartışması... 
</HEADLINE>
<TEXT>

   Herhangi bir nedenle okula devam etmeyen başarılı öğrencilere Kuran kursu benzeri kurumların yolunu açan değişikliği eğitimciler eleştirdi, Bakan savundu 
      ANKARA Milliyet 

   
   Milli Eğitim Bakanı Hüseyin Çelik, ilköğretim öğrencilerine dershane ve Kuran kursu benzeri kurumların önünü açacak İlköğretim Kurumları Yönetmeliği'ne ilişkin eleştirilere geç de olsa yanıt verdi. "Herhangi bir nedenle" yarı dönem okula devam etmeyen başarılı öğrencinin öğretmenler kurulu kararıyla bir üst sınıfa geçirilmesini öngören değişikliği savunan Çelik, "Deniliyor ki 'Mazereti ne olursa olsun ifadesi muğlak bir ifadedir.' Evet, muğlak bir ifadedir. Biz yerelleşmeden, yetkilerin mahalline verilmesinden söz etmiyor muyuz Milli Eğitim Bakanlığı olarak en ufak detaya varıncaya kadar her şeyi yazıp müdürlere öğretmenlere gönderirsek onlara inisiyatif kalır mı " dedi. 
   
   'ZORAKİ YORUM' 
   Yönetmeliğin 47. maddesinde, "herhangi bir nedenle" sadece yarı dönem okula devam eden başarılı öğrencinin öğretmenler kurulu kararıyla bir üst sınıfa geçirileceğine ilişkin düzenleme yapıldı. Eğitimcilerin, bu düzenlemeyle dershane ve kursların önünü açarak 8 yıllık zorunlu eğitimi tehdit edeceği yorumunda birleşmesine karşılık Çelik, 27 Ağustos'ta yürürlüğe giren yönetmeliği savundu. Milliyet'in dün manşetten duyurduğu haberi "zoraki yorum" olarak değerlendiren Çelik, önceki gün telefona çıkmayarak yorum yapmaktan kaçınırken konuyla ilgili soruları dün kameralar karşısında yanıtladı. Çelik, şöyle konuştu 
   
   'KURUL KARAR VERECEK' 
   "Habercilik adına şeytanın avukatlığını yapmaya gerek yok. Zoraki yorumlara gülüp geçiyorum. Öğrenci tabii afetlerden dolayı sağlık raporu getirdiği zaman bu iş halloluyordu. Peki Türkiye'de kimler sağlık raporu getirebiliyor Genellikle velisinin eli kolu uzun olanlar çok rahatlıkla rapor alabiliyor, 'fakir - fukara' dediğimiz insanlar bunu yapamıyor. Öğrenci mazeretini bildirecek ve mazeretinin kabul edilip edilmeme yetkisini onun öğretmenler kuruluna bırakacaksınız." 
   Öğrencinin okula devamının esas olduğunu kaydeden Çelik, "Bundan önce sağlık raporu getirerek okula gelmemek mazeret kabul ediliyor diye öğrencilerimiz 8. sınıfın ikinci döneminde okulu terk mi ediyorlardı Bütün gayretimiz öğrenciyi okula getirmektir" dedi. 
   
   
</TEXT>
</DOC>
