<DOC>
<DOCNO> 180767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/son/sontur20.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Rock'n Coke Festivali'nin önünde "Savaşa Hayır" eylemi 
</HEADLINE>
<TEXT>

     Coca Cola'nın sponsorluğunda İstanbul Kültür ve Sanat Vakfı İKSV ile Pozitif Tanıtım işbirliğiyle düzenlenen ''Rock'n Coke Festivali'', Hezarfen Havaalanı'nda inşa edilen Rock Kasabası'nda başladı. 
     Festival, Oğuz Taktak, Tolga Özbey, Bülent Kabaş ve Orkun Tunç'tan oluşan ''Rashit'' adlı grubun sahne almasıyla start aldı. Daha sonra ''Duman'' grubunun müzikseverlerle buluştuğu festival, katılımcılardan büyük ilgi görüyor. 
     Coca Cola Türkiye Halkla İlişkiler Müdürü Ebru Bakkaloğlu da, A.A muhabirine festivale olan ilgiyi değerlendirirken, havanın güneşli olması nedeniyle sabah saatlerinden itibaren festival alanına katılımların yoğun bir şekilde başladığını belirterek, ''Festivale ilgi istediğimiz gibi. Günlük 25 bin katılımcı hedefine doğru gidiyoruz'' dedi. 
     Bakkaloğlu, 2 gün sürecek festivali burada konaklayarak izlemek isteyenlerin de çadırlarını büyük ölçüde kurduklarını dile getirdi. 
     Festival süresince Milli Eğitim Bakanlığı ile UNICEF'in başlattığı ''Haydi Kızlar Okula'' kampanyasına da destek verileceğini hatırlatan Bakkaloğlu, isteyenlerin Turkcell'in ''3005'' numaralı hattına SMS göndererek, kampanyaya katılabildiklerini anlattı. 
     Her SMS mesajının 5 milyon lira olduğunu ifade eden Bakkaloğlu, kampanyadan elde edilen gelirle kız çocuklarına okul seti verileceğini söyledi. 
     Festivalde, bugün The Delgados, Dead Kennedys, Guano Apes, MFÖ, Simple Minds, Suede ve Dreadzone müzikseverlerle biraraya gelecek. Bu arada, DJ'ler de performanslarını sergiliyecekler. 
     
     ROCK KASABASI ÖNÜNDE GÖSTERİ 
     Öte yandan, festivalin başladığı sıralarda Rock Kasabası'nın kurulduğu Hezarfen Havaalanı'nın B Kapısı önünde ''Irak'ta Savaşa Hayır Koordinasyonu'' ile TAYAD'a üye bir grup, festivali protesto gösterisi gerçekleştirdi. 
     İki otobüsle gelen göstericiler çeşitli sloganlar atarak, pankart açmak istediler. Burada güvenlik önlemi alan jandarma güçleri, göstericilere müdahale etti. Bir süre yaşanan arbedenin ardından göstericilerin basın açıklaması yapmasına izin verildi. 
     Yapılan açıklamada, festivalin sponsoru Coca Cola protesto edildi. 
     
</TEXT>
</DOC>
