<DOC>
<DOCNO> 166672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sontur01.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeytinburnu'nda karakoldan kaçan hırsız yakalandı... 
</HEADLINE>
<TEXT>

     Zeytinburnu'nda 2 gün önce hırsızlık için girdiği evde vatandaşlarca yakalandıktan sonra getirildiği polis merkezinden kaçan Aziz Yıldırım, polis tarafından yakalandı. Aziz Yıldırım'ın eşini izlemeye alan polis ekipleri, Yıldırım'ı, Zeytinburnu'nda evlerinin yakınında eşiyle buluştuğu sırada yakaladı. 
     Şehit Bülent Üstün Polis Merkezi'ne getirilen Yıldırım, burada yapılan sorgusunun ardından Asayiş Şube Müdürlüğü'ne götürüldü. 
     Zeytinburnu 5 Telsiz Mahallesi'nde bir eve 2 gün önce hırsızlık amacıyla giren Aziz Yıldırım, evde kızıyla yaşayan kadına tecavüz teşebbüsünde bulunmuş, kadının kızının bağırması üzerine de komşuları tarafından yakalanmıştı. 
     Olay gecesi Zeytinburnu Şehit Bülent Üstün Polis Merkezi'ne getirilen Yıldırım, buradan tuvaletin penceresinden çıkarak kaçmıştı. 
     
</TEXT>
</DOC>
