<DOC>
<DOCNO> 161913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/siyaset/siy03.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
DEHAP'ta 'İstiklal Marşı' okunmadı 
</HEADLINE>
<TEXT>

DEHAP 2. Olağanüstü Kongresi'nde Alman parlamenter Carsten Huebne "Yıllardır mücadelenize destek veriyoruz" dedi. Kongrede "Biji Serok Apo", "Pişman değiliz, Apocuyuz biz" sloganları atıldı 
     EZELHAN ÜSTÜNKAYA, NAMIK DURUKAN Ankara 

     DEHAP 2. Olağanüstü Kongresi, Abdullah Öcalan lehine sloganlara sahne oldu. Öcalan'ın kardeşleri Fatma ve Havva Öcalan'ın da katıldığı kongrede konuşan Alman sosyalist parlamenter Carsten Huebne "Yıllardır mücadelenize destek veriyoruz" derken, Yunanistan Komünist Partisi adına mesaj gönderen Stratos Karokas, cezaevindeki eski DEP milletvekilleri ve tüm siyasi tutukluların serbest bırakılmasını istedi. 
     Olağanüstü güvenlik önlemleri altında Mustafa Özbek Spor Salonu'nda yapılan ve İstiklal Marşı'nın okunmadığı kongrede "Biji Serok Apo", "Pişman değiliz, Apocuyuz biz" sloganları atıldı. Kongre KADEK'in yayın organı MED - TV'den de canlı yayınlandı. 
     "Ayrımsız genel af" çıkartılması için imza kampanyasının başlatıldığı kongrede Öcalan'ın avukatlarının oluşturduğu Asrın Hukuk Bürosu'nca gönderilen, ancak Öcalan'a ait olduğu ifade edilen "Geçmiş mücadele mirasımız en büyük güç kaynağımızdır" şeklindeki mesaj da okundu. AKP ve CHP'nin yuhalandığı kongreye tek başkan adayı olarak katılan Tuncer Bakırhan'la, DEHAP eski Genel Başkanı Mehmet Abbasoğlu, konuşmalarında KADEK için genel af istedi. 
     Kürt kökenli Avrupa Parlamentosu AP milletvekili Feleknas Uca'nın da, ayrımsız siyasi genel af çıkartılmasını istediği kongrede, kayıtlı 910 delegeden 655'i oy kullandı. Geçerli oyların 635'ini alan Bakırhan, DEHAP Genel Başkanı seçildi. 
     
Abla Öcalan'dan zafer işareti      Abdullah Öcalan'ın ablası Fatma Öcalan kongre salonuna zafer işareti yaparak girdi. SP Genel Başkanı Necmettin Erbakan ve TBMM Başkanı Bülent Arınç'ın mesajlarının alkışlanması dikkat çekti. Salona giremeyen partililer için bahçeye sinevizyon kuruldu. Genç Parti Genel Başkanı Cem Uzan protesto edildi. Kongreye DEP eski milletvekilleri Hatip Dicle, Orhan Doğan, Selim Sadak ve Leyla Zana mesaj gönderdi. Kaos GL olarak adlandırılan eşcinseller de DEHAP'lılara destek mesajı gönderdi. 
     

</TEXT>
</DOC>
