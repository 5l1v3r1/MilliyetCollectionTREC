<DOC>
<DOCNO> 167560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/guncel/gunz1.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     Bakımsız ev kalmasın 
     ESRA ALUS İstanbul 

     İnsan Hakları Derneği İstanbul Şubesi üyeleri, öğretim görevlisi Sadi Konuralp'in çatısından düşen taşla öldüğü yedi katlı Rumeli Han'ın önünde protesto eylemi yaptı. Veysel Altay, yetkililerin sorumsuzluk ve ilgisizlikleri nedeniyle İstanbulluların büyük tehlike içinde olduğunu belirtti. Altay, "Tarihi binaların büyük bölümü onarılmak yerine çürümeye veya yok olmaya terk ediliyor. Ne yazık ki başta belediyeler olmak üzere Anıtlar Yüksek Kurulu ve binaların sahipleri üzerine düşen sorumlulukları yerine getirmemektedir" dedi. 
     
     Sağlık botu battı 
     İSTANBUL Milliyet 

     Hudut ve Sahiller Sağlık Genel Müdürlüğü'ne ait "Sağlık 6" adlı motorbot, Büyükdere'de battı.Gemilerde sağlık taraması yapılması için kullanılan motorbot, Büyükdere Sahili'nde iskeleye bağlı bulunduğu sırada batmaya başladı. Suya gömülen motorbot, Türkiye Denizcilik İşletmeleri'nden gelen bir vinç ve dalgıçların yardımıyla çıkartıldı. Motorbotun, gövdesindeki bir delikten su aldığı için battığı belirlendi. 
     
     İlk 'Türkü Festivali' 
     MALATYA DHA 

     Türkiye'nin ilk 'Türkü Festivali', Türk Halk Müziği'ne rengini veren en önemli yörelerin başında gelen Malatya'nın Arguvan ilçesinde başladı. Sponsorları arasında Doğan Holding'in de bulunduğu 'Arguvan 1. Türkü Festivali'nin açılışında büyük coşku yaşandı. Yurdun dört bir yanına dağılan yüzlerce Arguvanlının katıldığı festival, semah gösterisiyle açıldı. Festivalin düzenlenmesine katkı sağlayanlara teşekkür plaketi verilirken, TRT İstanbul Ses Sanatçısı Erol Köker ve Muharrem Temiz, Arguvan Türküleri ile konser verdi. 
     

</TEXT>
</DOC>
