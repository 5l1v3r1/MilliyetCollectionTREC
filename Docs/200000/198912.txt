<DOC>
<DOCNO> 198912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/guncel/gun02.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuşadası'nda en ekolojik köy 
</HEADLINE>
<TEXT>

      LATİF SANSÜR Aydın DHA 
   
   Kuşadası'nda turizmci Gürsel Tonbul'un 49 , 7 yıllık uzun ve zorlu uğraşları sonunda oluşturmayı başardığı mini ekolojik köy, doğa tutkunlarının uğrak yeri oldu. Diana Turizm'in sahibi Hasan Tonbul'un eşi Gürsel Tonbul, Davutlar Yolu üzerindeki Değirmen Çiftliği'ni kurma çalışmalarına yedi yıl önce başladı. 200 dönüm arazide, kimyasal ilaç kullanılmadan mevsimlik meyvelerin yanı sıra narenciyenin her çeşidi, badem, zeytin ve yan ürünleriyle ev yapımı salça, tarhana, bulgur, turşu üretimi yapılırken, bu ürünlerin kullanıldığı Değirmen Restoran ile satışa sunulduğu bir mağaza kuruldu. Tavşanların, atların serbestçe dolaşabildiği çiftlikte kahvehane, muhallebici, berber, 18 işçi ailesinin oturduğu evlerle minik bir köy oluşturuldu. Arazi genişliği ve çeşitlilik açısından Türkiye'nin en büyük ekolojik çiftliğini Kuşadası'nda kurduklarını belirten Tonbul, "Burada doğal ortamda yaşayan yüzlerce hayvan var. Giriş için ücret ödenmiyor. Alışveriş yapma zorunluluğu yok. Doğaya saygılı olunması koşuluyla herkes gezebilir" dedi. 
   
   
   
   
   
</TEXT>
</DOC>
