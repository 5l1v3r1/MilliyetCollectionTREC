<DOC>
<DOCNO> 178835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/guncel/gun00.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet yazarlarının Bingöl izlenimleri 
</HEADLINE>
<TEXT>

   SİZE GELİYORUZ 

   
      
      
      
   
   İyilik iyiliği tetikliyor    AHMET TULGAR 

      Evet, 'İyilik iyiliği tetikliyor.' Bunu en iyi Doğu'da, Güneydoğu'da anlıyoruz. Ercan Arslan, koca bir dondurma tabağına üç tane kaşık saplayıp parktaki çocukların yanına gidiyor. Ama çocuklar altı kişi. 'O zaman', diyor Ercan da, 'Önce küçükler yer, doyunca büyüklere verir.' Ve dağıtıyor kaşıkları. Kaşık alanlardan birinin almayanlardan birini gösterip 'O benden küçük' diyerek kaşığı ona vermesi iyiliğin öğrenilebilir, tetiklenebilir bir şey olduğunu göstermiyor mu sizce de Bir çocuk dondurma sırasından nasıl vazgeçer başka türlü. Aynısını bir zamanlar Gaffar Okkan'da görmüştüm. Polisti ve silah değil iyilik tetikliyordu bu bölgede. 
   
   BİR YILDA NE YAPILDI 
   Bingöl'de deprem önce yer altında tetiklendi, sonra bilinçlerde. Bilinçlerdeki daha tehlikeli bu ülke için. Fayın, yarılan bilinçlerin bir tarafında devlet duruyor, hatta daha da kötüsü Türkiye'nin geri kalanı, diğer tarafında Bingöl halkı kendisi. Sami Arıboğan, 'Önce deprem vurdu. Sonra konut inşası için gelen şirketler Bingöl'den değil başka şehirlerden usta, işçi getirdiler. Kriz masası kurulmadı. Başka şehirlerde okuyan bine yakın üniversite öğrencisinden birine bile deprem bursu verilmedi' diye sıralıyor. 
   İnşaat işleri 'aciliyet' gerekçesiyle ihaleye çıkmadan veriliyormuş birilerine. Bilirsiniz işte, siyasi ilişkiler, bağış vesaire. 'Son bir yıl içinde Bingöl'de devlet ya da sermaye ne yaptı sizi ilgilendiren ' diye soruyorum. Uzun uzun düşünüyor masanın etrafındakiler. Son yıllarda Bingöl'de bir organize sanayi sitesi temeli atılmış. Fakat iki yıldır mühendis bulunamadığı için inşaata başlanamamış. Eğitim ve ziraat fakültelerinin inşaatı da bir yıldır gıdım gıdım ilerliyor. Hepsi bu. 
   
   YİNE SAĞLIK SORUNU 
   Sağlık Bingöl'de de büyük sorun. Sadık Aran karısı Fatma'yı artık diyaliz makinesine bağlamak için Elazığ'a götürmek zorunda. Çünkü Bingöl'deki makine depremden beri çalışmıyormuş. Mahmut Koç Hepatit B hastası. 2 milyar 600 milyon tutan reçetesini gözyaşları içinde uzatıyor önüme. Ayakkabı boyacısı, 12 yaşındaki Ahmet Doğan, 'Babalarımız işsiz olunca bizi çalıştırıyor' diyor. Ahmet Doğan burada sorunları, büyüklerin koşar adım anlattığı sorunları, terk edilmişliği öğreniyor kendisi gibi boyacı arkadaşlarıyla. Keşke iyiliği öğrenseydi... 
   
   BUGÜN 
   Milliyet yazarları Nail Güreli, Can Dündar, Ahmet Tulgar ve Ece Temelkuran ile çizerimiz Haslet Soyöz saat 13.00'te Elazığ Gar Meydanı'nda sorunlarınızı, şik yetlerinizi ve isteklerini dinlemek üzere sizleri bekliyor. 
   
   YARIN 
   Milliyet TIR'ı yarın da saat 13.00'te Malatya'da İnönü Kapalı Çarşı Üstü'nde olacak... 
   
   
</TEXT>
</DOC>
