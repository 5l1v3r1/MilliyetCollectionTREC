<DOC>
<DOCNO> 195794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sontur34.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanı Yaralılardan 217'si taburcu edildi... 
</HEADLINE>
<TEXT>

     Sağlık Bakanı Recep Akdağ, Şişli ve Beyoğlu'ndaki patlamalardan sonra kentteki çeşitli hastanelere başvuran 302 kişiden 217'sinin taburcu edildiğini, 20 kişinin ise hayatını kaybettiğini bildirdi. 
     Bakan Akdağ, Trabzon'dan geldiği Atatürk Havalimanı'nda yaptığı açıklamada, İstanbul'daki patlamaların ardından 112 Acil Sağlık hizmetlerinin hemen harekete geçerek, olaydan 3 dakika sonra ilk ambulansın olay yerine ulaştığını, 15 dakika içerisinde 27'ye, daha sonra da 50'ye çıktığını söyledi. 
     Kriz merkezlerinin de harekete geçtiğini anlatan Akdağ, toplam 24 hastane ve sahada 170 personelle sağlık hizmetlerini en iyi şekilde yerine getirmeye çalıştıklarını kaydetti. 
     Yaralıların taşınması sırasında olası bir kaosun önlenmesi için gerekli önlemlerin alındığını ve koordinasyonun sağlandığını da belirten Recep Akdağ, şöyle konuştu 
     ''Hastanelerimize başvuran 302 kişiden 217'si taburcu edildi ve maalesef 20 kişi hayatını kaybetti. Şu an yoğun bakımda 6 kişi bulunmakta, 4'ünün durumu ciddi. 
     Olayı şiddetle kınıyoruz. Huzur ve sükunet içerisindeki Türkiye'nin ortamını bozmak isteyenlerin hevesi kursaklarında kalacaktır. Türkiye Cumhuriyeti, güçlü bir devlettir.'' Bakan Akdağ, şu an sağlık hizmetleri açısından herhangi bir ihtiyaçları bulunmadığını sözlerine ekledi. 
     
</TEXT>
</DOC>
