<DOC>
<DOCNO> 163179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/son/soneko04.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz tütün devi, yatırım için Manisa'dan arazi aldı 
</HEADLINE>
<TEXT>

     Dünyanın en büyük dördüncü tütün grubu İmperial Tobacco'nun, yatırım için Manisa Organize Sanayi Bölgesi'nden 60 bin metrekare yer aldığı bildirildi. 
     Dünyanın en büyük tütün üreticileri olan Philip Morris, Japan Tobacco International ve British American Tobacco'dan sonra İngiliz İmperial Tobacco da Türkiye'de yatırıma geçiyor. 
     İmperial Tobacco'nun tütün işleme ve sigara üretimi yapmak üzere bölgede girişimlerini tamamladığı ve yatırıma geçmek için gerekli izinleri beklediği kaydedildi. 
     Tütün Yasası'nın gerektirdiği, yıllık 2 milyar adet sigara ve 15 bin tonluk tütün mamulü üretim alt sınırlarında Tütün Kurumu'ndan üretim izni isteyen firmanın, izin sonrası yatırım için harekete geçeceği bildirildi. 
     275 bin dolar sermayeye sahip İmperial Tobacco Sigara ve Tütün A.Ş.'nin kaydını yaptıran İngiliz şirket, faaliyet konusunu her nevi tütün ürünü alıp satmak, tütün ithalatı ve ihracatı yapmak, çeşitli tip sigara ve sigara kağıdı imalatı gerçekleştirmek olarak bildirdi. 
     Yabancı Sermaye Daire Başkanlığı'na gerekli başvuruyu yapan İmperial Tobacco'nun, Türkiye pazarında yüksek vergi nedeniyle pahalı olan sigara sektörüne alternatif yaratacak sarma tütün gibi ucuz tütün ürünlerine yöneleceği belirtildi. 
     Dünyada Rizla ve Samson markalarıyla tanınan, 36 fabrikada üretim yaparak 100 ülkede faaliyet gösteren şirket, son olarak 2002 yılında Reemstma şirketini bünyesine katarak dünyanın dördüncü büyük tütün şirketi haline geldi. 
     Türkiye'de ilk olarak 1991 yılında Philip Morris Sabancı Sigara ve Tütün Sanayi A.Ş.'nin Torbalı fabrikasını kurmasıyla başlayan yatırım rüzgarı, 1992 yılında yine Torbalı'da Japan Tobacco ve son olarak da Tire'de British American Tobacco'nun yatırımıyla devam etmişti. 
     
</TEXT>
</DOC>
