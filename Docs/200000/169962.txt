<DOC>
<DOCNO> 169962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/sondun09.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet danışmanlarının İngiltere'ye maliyeti 5.4 milyon sterlin 
</HEADLINE>
<TEXT>

     İngiltere'de, başta Başbakan Tony Blair'in danışmanları olmak üzere, kabinenin çok sayıdaki danışmanlarının geçen bir yılda devlete maliyetlerinin 5.4 milyon sterlin olduğu açıklandı. 
     Blair'e Avam Kamarası'nda yöneltilen bir yazılı soru önergesine verilen yanıtla ortaya çıkan bu durum muhalefeti kızdırırken, özellikle son günlerde Başbakan'ın başdanışmanı Alastair Campbell ile ilgili skandallara geniş yer veren basında da eleştirilere yol açtı. 
     Halen kabinenin çeşitli üyelerinin ve Başbakan'ın emrinde çalışmakta olan 72 özel danışman bulunduğuna dikkat çeken Blair, soru önergesine verdiği yazılı yanıtta, tümü olmasa da bunların büyük bölümünün siyasi atamalarla alındığını ve bakanların emrinde çalıştığını açıkladı. 
     Başbakan, 26 kişinin kendisine danışmanlık yaptığını da belirterek, kendisinden sonra en çok danışman kullanan bakanların Hazine ve İçişleri bakanları olduğunu bildirdi. 
     Başbakan'ın emrinde çalışan iki önemli danışman olan Alastair Campbell ve Özel Kalem Müdürü Jonathan Powell'ın yıllık 94 bin 327 ile 131 bin 8 sterlin arasında olan ''en yüksek devlet memuru'' maaşı aldığı belirtiliyor. 
     Başbakanlığın iki danışmanıyla Hazine'nin bir ve Anayasa Dairesi'nin de bir danışmanın ise ikinci yüksek dilimden maaş aldığı ve yıllık maaşlarının 78 bin 606 ile 94 bin 326 sterlin arasında değiştiği kaydediliyor. 
     Hükümetin emrindeki 72 özel danışmandan en düşük maaş alan kişinin maaşının ise 35 bin 635 sterlin civarında olduğu ifade ediliyor. 
     
</TEXT>
</DOC>
