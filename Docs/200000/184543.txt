<DOC>
<DOCNO> 184543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sondun30.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Le Figaro "Türkiye, Irak konusunda aynı ikilemde.." 
</HEADLINE>
<TEXT>

     Fransa'da yayımlanan Le Figaro gazetesi, ''Türkiye'nin Irak'ta ABD'ye yardım konusunda 6 ay sonra yine aynı ikilemde kaldığı'' yorumunu yaptı. 
     ''Türkiye, PKK'ya karşı ABD'den yardım bekliyor'' başlığını kullanan gazete, ''ABD yönetiminin önerdiği 8,5 milyar dolarlık kredinin, Türkiye'de müdahale yanlılarına ağırlık kazandırdığını'' savundu. 
     Gazete, bununla birlikte, ''Irak'ta Türk askerinin varlığının yaratabileceği risklerin savaş öncesindekiyle aynı olduğunu'' yazdı. Türkiye'nin ABD'nin isteklerini daha önce geri çevirdiğini ve bu durumun Ankara ile Washington arasında gerginlik yarattığını belirten Le Figaro, Washington'un yine de, Irak'ta istikrarın sağlanmasına katkıda bulunabilecek nadir ülkelerden biri olarak Türkiye'yi gördüğünü kaydetti. 
     ''Türkiye'nin Irak'a asker göndermesinin Washington ile ilişkilerini düzeltmesi açısından ideal bir fırsat yaratabileceğini'' savunan gazete, Dışişleri Bakanı ve Başbakan Yardımcısı Abdullah Gül'ün, ABD'nin terör örgütü konusunda daha somut eylemlerde bulunması gerektiği yolundaki sözlerine atıfta bulundu ve ''Irak halkının Türk askeri konusundaki isteksizliğinin de Türk yetkilileri önemli ölçüde düşündürdüğü'' yorumunu yaptı. 
     
</TEXT>
</DOC>
