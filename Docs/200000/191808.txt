<DOC>
<DOCNO> 191808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sondun31.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, AİHM'de 4 davada "dostane çözüme" gitti 
</HEADLINE>
<TEXT>

     Türkiye, Avrupa İnsan Hakları Mahkemesi'nde AİHM açılan 4 ayrı davada, maddi tazminat ödemeyi kabul ederek, ''dostane çözüme'' gitti. 
     Terör örgütlerine yardım ve yataklık suçundan yargılanan kişilerin, çeşitli insan hakları ihlali suçlamasıyla yaptıkları başvurular için, Türkiye toplam 174 bin 500 euro tazminat ödeyecek. 
     AİHM'den yapılan açıklamaya göre, gözaltında kötü muamele gördükleri ve makul bir süre içinde yargı önüne çıkarılmadıkları iddiasıyla dava açan Talip Kalın, Ali Gezer ve Ekrem Ötebay'a 27'şer bin euro tazminat ödenecek. 
     Mehmet Emin Karatay adlı vatandaş, makul bir süre içinde yargı önüne çıkarılmadığı gerekçesiyle yaptığı başvuruyla ilgili olarak, 4 bin euro tazminat alacak. 
     Açıklamaya göre, Türkiye, yine makul bir süre içinde yargılanmadıkları gerekçesiyle ortak başvuruda bulunan Dilek Köroğlu'na 7 bin euro, Nuran Kovankaya'ya ise 6500 euro ödeyecek. 
     Strasbourg Mahkemesi, Sabri Oğras'ın, eşi Sultan ile oğulları Necat ve Nihat adına yaptığı şikayet başvurusuyla ilgili olarak Türkiye'nin mahkeme masrafları dahil 76 bin euro tazminat ödeyeceğini duyurdu. 
     Dostane çözüm gereği, Türkiye'nin ayrıca, insan hakları ihlallerinin tekrarlanmaması için gerekli önlemlerin alınacağını ifade eden bir açıklamayı AİHM'ye sunduğu bildirildi. 
     
</TEXT>
</DOC>
