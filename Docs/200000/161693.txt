<DOC>
<DOCNO> 161693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sonspo04.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Eroğlu 7 kez daha Avrupa Şampiyonu olmak istiyorum 
</HEADLINE>
<TEXT>

     Sırbıstan Karadağ'ın başkenti Belgrad'da yapılan 50. Avrupa Grekoromen Güreş Şampiyonası'nda, altın madalya kazanan Şeref Eroğlu, Avrupa ve Dünya şampiyonalarındaki altın madalya serilerine devam edeceğini belirtti. ''Ben altı defa Avrupa Şampiyonu oldum. Bu yetmez, en az 7-8 kez olmalıyım'' dedi. 
     Avrupa Şampiyonluğu nedeniyle dün memleketi Kahramanmaraş'ta büyük ilgiyle karşılanan ve il yöneticileri tarafından taltif edilen Eroğlu, soruları yanıtladı. 
     Moralinin gayet iyi olduğunu belirten Eroğlu, hemşehrileriyle beraber olmaktan ve kazanılan şampiyonluğu onlarla birlikte yaşamanın, kendisine, çok büyük mutluluk ve keyif verdiğini söyledi. Türk milletinin, devletinin, kendisinden beklediği başarıları getirmek zorunda olduğunu ifade eden Eroğlu, ''Hiçbir şey zor değildir, sen inanırsan, herşeyi başarırsın. Hem rekorlar kırılmak için vardır'' diye konuştu. 
     Bu aşamada güreşi bırakmasının söz konusu olmadığını, aksine tam kıvamına geldiğini anlatan Eroğlu, şöyle konuştu 
     ''Özellikle bir sporcunun en verimli dönemleri 28 ile 30 yaş arasındadır. Ben daha 28 yaşına girmedim. Gücümün yettiği kadar da güreşmeye devam edeceğim. Bu benim görevimdir. Yeni hedeflerim ise önümüzdeki Dünya şampiyonasını kazanmak, en büyük idealim de, Atina'da yapılacak olan Olimpiyat oyunlarında altın madalya getirmektir.'' 
     
     ''EVLİLİKTE YARAR VAR'' 
     Milli Güreşçi Eroğlu, 8 ay önce evlendiğini, yaptığı evliliğin performansını artırdığına dikkat çekerek, şöyle devam etti 
     ''Bizim toplumumuzda bir inanış vardır. Sporcunun evlendikten sonra formunun düşeceğine inanılır. Bunların hiç birisine katılmıyorum. Çünkü, sporcu evlendiği zaman daha düzenli bir hayata kavuşuyor. Elde ettiğim başarıda evliliğimin büyük katkısı olduğunu düşünüyorum. 
     Türk, toplumunda ailenin değeri, her şeyin üzerindedir. Ben şahsen evliliğin sporcunun olumlu yönde etkilendiği kanaatindeyim. Düzenli bir hayat, düzenli bir antrenman insanı daha çok motive ediyor. Bu nedenle bekar sporcuların evlilikten korkmamaları gerekir. Sorumluluk alıp, güzel bir yuva kurdukları takdirde, başarılı olacaklarına inanıyorum. Buna verilecek en iyi örnek de benim.'' 
     
</TEXT>
</DOC>
