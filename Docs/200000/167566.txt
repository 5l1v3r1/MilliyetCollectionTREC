<DOC>
<DOCNO> 167566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/siyaset/siy01.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Anında misilleme Habur kapatıldı 
</HEADLINE>
<TEXT>

Türkiye, Irak'taki ABD güçlerine yapılan akaryakıt sevkiyatını durdurdu. Askerler bırakılmazsa Türk hava sahasının ABD'ye kapatılması da gündemde 
     ANKARA Milliyet 

     Türk askerlerinin Kuzey Irak'ta ABD askerlerince müsadere edilmesinin ardından Habur Sınır Kapısı Genelkurmay Başkanlığı'nın talebi üzerine tüm giriş çıkışlara kapatıldı. Genelkurmay Başkanı Org. Hilmi Özkök'ün başkanlığında dün gün boyu kararg hta yapılan toplantılarda da Türk askerlerinin serbest bırakılmaması durumunda atılacak adımlar değerlendirildi. 
     Süleymaniye'de baskın üzerine anında misilleme yapan Türkiye, Irak'taki ABD güçlerine Habur üzerinden yapılan akaryakıt sevkiyatını durdurdu. Tankerlerin yanı sıra gıda taşıyan kamyonların da Kuzey Irak'a geçişine izin verilmedi. Habur'un kapatılması kararının alındığı saatlerde Genelkurmay kararg hında da hareketli saatler yaşandı. Özkök'ün başkanlığında komutanlarla yapılan toplantılarda, Türk askerlerin serbest bırakılmaması halinde, ABD uçaklarına hava sahasının kapatılması, İncirlik Üssü'nün lojistik amaçlı kullanımına sınırlama getirilmesi ve Kuzey Irak'taki Türk askeri varlığını artırmak gibi seçenekler gündeme geldi. Söz konusu olayın TSK'nın onurunu kırıcı nitelik taşıdığını vurgulayan Genelkurmay, askerlerin bir an önce serbest bırakılmasını istedi. 
     
ABD Soruşturma devam ediyor      Florida eyaleti Tampa'daki ABD Merkez Kuvvetler Komutanlığı Sözcüsü Yarbay Nick Balice, Türk askerlerinin gözaltına alınmasıyla ilgili olaydan haberleri olduğunu belirterek, "Soruşturma devam ediyor. Elimizde ayrıntılı bilgi yok" dedi. Gözaltındaki Türk askerleriyle ilgili tüm ABD makamlarını uyaran Ankara ilk yanıtı ancak 36 saat sonra alabildi. ABD Dışişleri Bakanı Colin Powell, dün gece Kayseri'de ulaştığı Dışişleri Bakanı Gül'e Türk askerlerinin durumuyla ilgili bilgi verdi. 35 dakika süren görüşmede Powell Gül'e askerlerin önce Kerkük'e oradan da Bağdat'a götürüldüğünü açıkladı. Powell, aralarında 11 Türk askerinin de bulunduğu gözaltındaki grubun 24 kişi olduğunu ve hepsinin durumunun iyi olduğu bilgisini verdi. 24 kişilik grupta Türkmenlerin de bulunduğu ileri sürüldü. Gül de Powell'e "Kamuoyu çok hassas. Bir an önce askerleri bırakın" dedi. Askerlerle ilgili soruşturmanın bugün biteceğini belirten Powell, askerlerin bugün ser-best bırakılabileceğinin işaretin verdi. 
     
Dışişleri Bu olay ilişkilere yansır      Dışişleri Bakanlığı, Türk askerinin Kerkük'te müsadere edilmesinin Türkiye-ABD ilişkilerine yansıyacağını vurgularken, ABD'den sorumlular hakkında gerekli işlemlerin yapılmasını talep etti. Bakanlığın açıklamasında, Dışişleri Bakanı Abdullah Gül'ün ABD Dışişleri Bakanı Colin Powell'la Genelkurmay Başkanı Orgeneral Hilmi Özkök'ün de görüştüğü belirtildi. Dışişleri'nin ABD Büyükelçiliği ile Washington Büyükelçiliği'nin de ABD yönetimiyle temasa geçtiği kaydedilen açıklamada, "ABD ile ilişkilerimize de yansımaları olabilecek bu olayla ilgili tüm gelişmeler yakından izlenmekte ve değerlendirilmektedir" denildi. 
     
Sabıkalı komutan yine işbaşında      ANKARA Milliyet 

     Kerkük yakınlarında 3 ay önce 12 Türk özel Harek t Timi mensubunun gözaltına alınması talimatını veren Kerkük'teki ABD birliklerine komuta eden 173. Hava İndirme Tugayı Komutanı Albay Billy Mayville'nin Süleymaniye'deki baskının da emrini verdiği ortaya çıktı. 
     Nisan ayında Kerkük'te Türk askerlerinin silahlarıyla birlikte gözaltına alınmasının ardından Ankara, Komutan Mayville'in değiştirilmesi için ABD'ye baskı yapmıştı. Dışişleri Müsteşarı Uğur Ziyal'in kısa süre önce gerçekleştirdiği ABD ziyareti sırasında konu gündeme gelmiş, ABD tarafı da komutan değişikliğine sıcak baktığını Türk tarafına iletmişti. Ancak Mayville'in yerine yeni komutan gelmeden Süleymaniye'deki baskın gerçekleşti. 
     
Muhalefet partileri hükümeti suçladı      ANKARA Milliyet 

     Süleymaniye'deki Türk askerlerinin müsadere altına alınmasına muhalefet partileri sert tepki gösterdi. Olayı 'son derece vahim' diye niteleyen CHP Grup Başkan Vekili Mustafa Özyürek, "Hükümetin tezkerenin reddedildiği 1 Mart'tan bu yana ABD'ye karşı izlediği pasif ve çaresiz politika bu ve benzeri girişimlere cesaret vermektedir. Hükümetin derhal askerlerimizi kurtarmasını ve Türkiye'nin yaralanan onurunun tedavi edilmesi için her türlü girişimde bulunmasını bekliyoruz" dedi. Daha da kötü gelişmelerin olacağını belirten DYP lideri Mehmet Ağar da, "Hükümet şiddetle tavır koymalıdır. Dışişleri Bakanı, ABD seyahatini iptal etmeli" diye konuştu. YTP lideri İsmail Cem ise şunları söyledi "K. Irak'ta yaşanan gelişmeler AKP'nin 'teslimiyetçi ve kişiliksiz' Irak siyasetinin sonucudur." 
     

</TEXT>
</DOC>
