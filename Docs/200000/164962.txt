<DOC>
<DOCNO> 164962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sonspo03.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım Şubat'ta bırakıyorum 
</HEADLINE>
<TEXT>

     Fenerbahçe Kulübü Başkanı Aziz Yıldırım, gelecek yıl Şubat ayında yapılacak olağan genel kurulda görevi bırakacağını yineledi. 
     Yıldırım, Fenerbahçe Yüzme Şubesi'nin Fenerbahçe Burnu'ndaki Yüzme Tesisleri'nde düzenlediği geleneksel gecede yaptığı konuşmada, başkanlığa yeniden aday olmayacağını kaydetti. Aziz Yıldırım, ''Şubat ayında kongre var. Kongrede bırakacağımı ifade ettim. Tekrarlıyorum, herkes bunu bilecek. Bazıları kabul etmiyor ama ben Şubat'ta başkanlığı bırakacağım'' diye konuştu. 
     Yüzme Şubesi sporcularının yeni büyük havuz isteğine de yanıt vereceklerini ifade eden Yıldırım, görevi bırakmadan önce yeni bir havuzun yapımını tamamlayacaklarını söyledi. 
     Geceye katılan Kadıköy Belediye Başkanı Selami Öztürk de, Fenerbahçe Kulübü'ne yeni havuz yapımı için gerekli bütün desteği vereceklerini söyledi. 
     Öztürk ayrıca, Aziz Yıldırım'ın görev süresi içinde Kadıköy'de çok büyük eserler yaptığını ve bunun da büyük bir başarı olduğunu kaydetti. 
     Yüzme Şubesi kaptanı Emin Gökalp Baş, yüzme sporuna verdikleri önemle Milli Takım'a başarılı sporcular yetiştirdiklerini ifade etti. 
     Beşiktaş Kulübü'nün bu spora gerekli desteği vermediğini savunan Baş, ''İki kilometre bayrak yapacaklarına, elli metre havuz yapsınlar'' dedi. 
     Gecede, Yüzme Şubesi'ne katkılarından dolayı Fenerbahçeli bazı yöneticiler ve Kadıköy Belediye Başkanı Selami Öztürk'e de plaket verildi. 
     
</TEXT>
</DOC>
