<DOC>
<DOCNO> 158186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/yazar/heper.html </URL>
<DATE> 2003/05/22/ </DATE>
<TIME>  </TIME>
<AUTHOR> Doğan HEPER  </AUTHOR>
<HEADLINE>
CHP yerini arıyor 
</HEADLINE>
<TEXT>

     Menderes'in iktidarı, Demirel'in iktidarı, Özal'ın iktidarı. 
     Bakın CHP'nin haline çaresizlik içinde kıvranıyor. Kendini arıyor. Yerini tayin için çabalıyor ve bu ilk kez de olmuyor. 
     Oysa, CHP Türkiye'nin en köklü partisi, ama yıllardır ilkelerini günün şartlarıyla bağdaştıramama zaafını yaşıyor. 
     
     GENEL Başkan Deniz Baykal, "Anadolu solu"nu unuttu CHP'nin yeni arayışlarını anlatıyor 
     "Sosyal demokrasiyi merkez yapıyoruz, merkezi sosyal demokrasiye çekiyoruz." 
     Hayırlısı olsun. 
     Baykal "Türk halkının sağcı olmadığını, sağa bel bağlayanları oradan çekip almak gerektiğini" vurguluyor. Kim çekip alacak 
     6 ay önce seçim yapıldı. Tüm partiler iflas etti. Ama onların oyunu çekip alan yine bir sağcı parti AKP oldu. CHP büyük bir başarı kazanamadı. Vatandaşı sağdan çekip almak lafla olabilseydi 6 ay önce olabilirdi. Olamıyorsa CHP'nin bunun nedenlerini araştırması gerekmez mi 
     Halk neden sola oy vermiyor. Daha doğrusu CHP ve Baykal, "solcuyuz" diyor ama solda olmanın gereklerini yerine getirebiliyor mu İnandırıcı projeleri var mı, halka güven verebiliyor mu Değişime ne kadar açık 
     Bırakın bu sorulara cevabı, altı aylık muhalefet dönemi bile CHP'nin etkinliğinin görülemediği bir süre oldu. 
     
     BAYKAL'a göre, bundan böyle CHP "merkez parti" olacak. Oysa sorunlara yeni açılımlar getirilmesi, birbirine benzeyen partilerin karşısında benzemeyenlerin de olmasıyla gerçekleşebilir. 1977'de Ecevit'li CHP o nedenle oy aldı. 
     Dünyada komünizm öldü, sosyal demokrasi kalıp değiştirdi, sol Almanya'da, Fransa'da, İngiltere'de "yeni sol" oldu. Blair büyük başarı kazandı. CHP ve Baykal bunu görmek istemedi. 
     Aslında CHP'nin sorunu, CHP'yi yeniden kurma sorunu gibi görünüyor. 
     Bunun için kadro da gerekiyor. 
     Bakın bir dönemin CHP kadrosuna. Türkiye'nin şu en parlak isimleri o kadrodaydı Nihat Erim, Ferit Melen, Hıfzı Oğuz Bekata, İsmail Rüştü Aksal, Şemsettin Günaltay, Turhan Feyzioğlu, Kemal Satır, Kasım Gülek, Turan Güneş, Ecevit ve bunlara paralel 20 - 30 isim daha. 
     
     BAYKAL'ın "CHP merkez parti olacak" sözü partinin yeniden dirilişinin habercisi olacaksa bundan Türk siyasi hayatında CHP'yi bir denge unsuru olarak gören herkes memnun olacaktır. 
     Yeter ki CHP merkeze doğru ilerlerken bulunduğu yerden de olmasın... 
     

</TEXT>
</DOC>
