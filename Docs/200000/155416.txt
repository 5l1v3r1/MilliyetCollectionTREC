<DOC>
<DOCNO> 155416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sonspo34.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç futbolcunun acı sonu... Maçta kalp krizi geçirdi... 
</HEADLINE>
<TEXT>

     Üçüncü Futbol Ligi'nde mücadele eden OYAK Renault'da forma giyen Yılmaz Bayram, takımının Gemlikspor ile yaptığı hazırlık maçında hayatını kaybetti. 
     Alınan bilgiye göre Gemlikspor, Trabzon'da yapılacak Üçüncü Futbol Ligi'ne yükselme maçları hazırlıkları çerçevesinde, bugün kendi sahasında Üçüncü Lig takımlarından OYAK Renault ile karşı karşıya geldi. 
     Gemlik Atatürk Stadı'ndaki maçın ilk yarısı 3-0 OYAK Renault'nun lehine tamamlanırken, ikinci yarıda tüm futbolcuları yasa boğan bir gelişme yaşandı. 
     Gemlikspor Kalecisi Gökhan'ın 65. dakikada yaptığı degaj vuruşunda topu göğsüyle kontrol eden Yılmaz Bayram 23 , pas verdikten sonra aniden yere yığıldı. İlk müdahaleyi statta bulanan masör ve sağlık ekiplerinin yaptığı genç futbolcu, ''112 Acil Servis'' ekibince Gemlik Devlet Hastanesi'ne götürülürken, yolda yaşamını yitirdi. 
     Hastanede yapılan muayenede, ''Ani kalp durması'' sonucu öldüğü belirlenen Yılmaz Bayram'ın cesedi, Bursa Adli Tıp Morgu'na kaldırıldı. 
     OYAK Renault Teknik Direktörü İsmail Ertekin, yaptığı açıklamada, Bursa Merinosspor'dan bu sezon transfer edilen Bayram'ın ölümünün kendilerini çok üzdüğünü belirterek, ''Yılmaz'ın topa müdahale ettiği sırada herhangi bir çarpışma olmadı. Topu göğsüyle kontrol edip pas verdikten sonra yere yığıldı'' dedi. 
     
</TEXT>
</DOC>
