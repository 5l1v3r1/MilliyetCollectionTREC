<DOC>
<DOCNO> 178250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sonspo14.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray kafilesini Sofya'da gazeteci ordusu karşıladı... 
</HEADLINE>
<TEXT>

     Galatasaray, Avrupa Şampiyonlar Ligi 3. ön eleme turu rövanşında yarın yapacağı CSKA Sofya karşılaşması için Sofya'ya geldi. 
     Yaklaşık 1 saatlik uçak yolculuğunun ardından Sofya Havalimanı'na inen sarı-kırmızılı kafileyi, yaklaşık 50 kadar Bulgar medya mensubunun yanı sıra, Türkiye'nin Sofya Büyükelçisi Haydar Berk ve diğer yetkililer karşıladı. 
     Galatasaray kafilesi daha sonra, konaklayacağı Hilton Oteli'ne geniş güvenlik önlemleri altında gitti. 
     
     MEDYANIN YOĞUN İLGİSİ 
     Galatasaray kafilesine, havalimanında Bulgar medya mensupları büyük ligi gösterdi. 
     Bulgar gazeteciler, Frank de Boer ile röportaj yapmak için adeta birbirleriyle yarışırken, Mondragon'un da peşinden koşmalarına karşın Kolombiyalı kaleci, Bulgar medyasına konuşmaktan kaçındı. 
     Bulgar gazetecilerin çoğunun Türkçe bilmesi ve futbolcularla Türkçe konuşmaya çalışmaları dikkat çekti. Hasan Şaş bu duruma şaşırırken, ''Bulgaristan'a mı, Türkiye'ye geldik belli değil. Bulgar gazeteciler Türkçe sorular soruyor'' diyerek şaşırdığını bildirdi. 
     
     HASAN BERABERLİK DE YETER 
     Galatasaray'ın formda futbolcusu Hasan Şaş, yarın CSKA Sofya ile yapacakları maçta beraberliğin bile kendilerine yeteceğini söyledi. 
     CSKA Sofya taraftarlarının ateşli olduğunu bildiklerini kaydeden Hasan, ''Zor bir maç oynayacağız. Ancak biz ilk maçta büyük bir skor avantajı elde ettik. Bu avantajı en iyi şekilde kullanarak, turu atlamak istiyoruz. Bize beraberlik de yeter. Ancak yine de galip gelmek istiyoruz'' dedi. 
     Galatasaray, hazırlıklarını bu akşam maçın yapılacağı Bılgarska Armiya Stadı'nda saat 19.00'daki idmanla tamamlayacak. 
     
</TEXT>
</DOC>
