<DOC>
<DOCNO> 186062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/sontur07.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Y.O ile aynı sınıfta öğrenim gören 21 öğrenci derse girdi... 
</HEADLINE>
<TEXT>

     HIV taşıyıcısı Y.O. ile Şerif Remzi İlköğretim Okulu'nda aynı sınıfta eğitim gören 21 öğrenci derse girdi. 
     İzmir İl Milli Eğitim Müdürü Kamil Aydoğan, okulda basın mensuplarına yaptığı açıklamada, medyanın ilgisinin azalmasıyla, sınıf mevcudunun daha da artacağını belirterek, ''Bu konu bu yönüyle artık kapanmıştır. Tabii ki alınan önlemler eksiksiz devam edecek. Okulda bir doktor ve bir hemşire bulunacak. Bundan sonra sayı daha da artacaktır. Toplam mevcuttan bir-iki eksilme olabilir'' dedi. 
     Şerif Remzi İlköğretim Okulu Müdürü Salim Yılmaz da yaptığı açıklamada, velilerinin kendi aralarında yaptıkları toplantıda 25 velinin çocuğunu okula gönderme yönünde karar almasının ardından 21 öğrencinin bu sabah okula gelip derslere girdiğini belirtti. 
     Öğrencilerle okula gelen velilerin daha sonra evlerine döndüğünü kaydeden Yılmaz, sınıfta eğitimin normal koşullarda yapıldığını söyledi. Yılmaz, bir doktor, bir hemşire ve bir rehber öğretmenin okulda görev yaptığını ifade etti. 
     Y.O'nun babası Nazif O. sınıftaki 21 öğrencinin okula gelmesiyle büyük sevinç yaşadıklarını, oğullarının da arkadaşlarıyla birlikte derse girmekten çok mutlu olduğunu söyledi. 
     Velilerin kendi aralarında oluşturduğu 5 kişilik grubun, İzmir Valisi Yusuf Ziya Göksu ve İl Milli Eğitim Müdürü Kamil Aydoğan'la görüştükten sonra okulda diğer velilerle biraraya geldikleri toplantıda, 25 veli çocuğunu okula gönderme yönünde karar almıştı. 
     
</TEXT>
</DOC>
