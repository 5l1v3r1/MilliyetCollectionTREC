<DOC>
<DOCNO> 155406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sonspo24.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor Özberk ile devam ediyor... 
</HEADLINE>
<TEXT>

     Samsunspor'da iç transfer görüşmeleri başlarken, kulüp genel menajeri Süleyman Hurma, yönetimin ve futbolcuların gerekli özverilerde bulunacaklarını söyledi. 
     Süleyman Hurma, yaptığı açıklamada, iç transfer çalışmalarının sürdüğünü ve futbolcularla tek tek görüşüldüğünü belirterek, ''Şu an herhangi bir problem yaşamıyoruz'' dedi. 
     Görüşülen futbolcuların hepsinin Samsunspor'da kalmak istediklerini belirten Hurma, ''Önümüzdeki günlerde bu arkadaşlarımızla yine görüşeceğiz. Sonuçta hepsi profesyonel futbolcu. Şartlarda anlaşamazsak ayrılmak isteyen arkadaşlara da saygı göstereceğiz. Sözleşmesi sezon sonunda biten Kenan, Hakkı ve Celil ile görüştük ve anlaşma zemini oluşturduk'' diye konuştu. 
     Sözleşmesi süren kaleci Fevzi ile de anlaşmak istediklerini ifade eden Hurma, daha sonra şunları kaydetti 
     ''Fevzi ile anlaşmak istiyoruz. Bu arada Serkan Aykut ile de bir ön görüşme yaptık. Serkan, Galatasaray'a gitmezse yine Samsunspor'da oynayacağına dair söz verdi. Biz de böyle bir futbolcuyu takımızda görmekten mutluluk duyacağız. Öte yandan Ertuğrul Sağlam'ın takımda kalması yönünde bir baskı var. Ama biz bu konuyu yönetim kurulunda görüşeceğiz. Takımımızın geleceği için yönetim de futbolcular da gerekli özverilerde bulunacaktır.'' 
     
     ÖZBERK İLE DEVAM İSTEĞİ 
     Yaklaşık 6 ay önce Gjorgji Jovanosvki'nin yerine görevi getirilen teknik direktör Sakıp Özberk ile devam etmek istediklerini de kaydeden Hurma, ''Kendisiyle göreve başlarken 1.5 yıllık opsiyonlu sözleşme yapmıştık'' dedi. 
     Özberk'in daha 1 yıllık sözleşmesi bulunduğu hatırlatan Hurma, ''Biz yine de bu yılın ekonomik koşullarını gözönününde bulundurarak tekrar masaya oturacağız. Dileğimiz, Özberk ile yola devam etmek. Ama son karar hocamızın'' diye konuştu. 
     
</TEXT>
</DOC>
