<DOC>
<DOCNO> 164388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/soneko10.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK'dan "kıyı bankacılığı" düzenlemesi... 
</HEADLINE>
<TEXT>

     Özel Finans Kurumlarının ''kıyı bankacılığı'' bölgelerinde şube açabilmeleri için, konsolide olmayan sermaye yeterliliği standart oranının en az 12 olarak gerçekleşmesi şartı aranacak. 
     Bankacılık Düzenleme ve Denetleme Kurumu'nun BDDK özel finans kurumlarının kuruluş ve faaliyetleri hakkında yönetmelikte değişiklik yapılmasına ilişkin yönetmeliği, bugünkü Resmi Gazete'de yer aldı. 
     Yönetmelikle, özel finans kurumlarının kuruluş ve faaliyetleri hakkında yönetmeliğin Türkiye'de kurulu özel finans kurumlarının yurtdışında şube veya temsilcilik açmaları, ortaklık kurmaları veya kurulmuş ortaklıklara katılmalarını düzenleyen 12. maddeye ek yapıldı. 
     Böylelikle, Kıyı bankacılığı bölgelerinde edinilecek iştirake yapılacak sermaye tahsisi ya da diğer işlemlerin, özel finans kurumunun sermaye yeterliliği standart oranının yüzde 12 seviyesinin altında düşmesine yol açmaması şartı getirildi. 
     Kıyı bankacılığı bölgelerindeki şubelerin bilanço büyüklüğü toplam özel finans kurumu bilançosunun yüzde 10'nunu geçemeyecek. Hazine'ye veya Hazine garantisi karşılığı verilen krediler bu sınırın hesabında dikkate alınmayacak. 
     Kıyı bankacılığı bölgelerindeki şube açmak veya iştirak edinmek için gereken kaynak tutarı ile maliyet-fayda analizini de içeren detaylı fizibilite raporu ile kuruluştan itibaren 3 yıllık hedeflerin ortaya konulduğu tahmini bilanço, nakit akım ve kar-zarar cetvelinin, Kurum'a ibraz edilmesi gerekecek. 
     Özel finans kurumlarının kıyı bankacılığı bölgeleri de dahil olmak üzere yurtdışında şube açmalarına ya da iştirak edinmelerine izin verilebilmesi için söz konusu şube veya iştirakin bulunduğu bölgede konsolide denetim ve gözetime ilişkin esas ve usullerin uygulanabilirliğin yanı sıra şube veya iştirakin bulunduğu ülkenin yetkili makamları ile Kurum arasında işbirliği sağlanmasına yönelik imzalanmış anlaşma bulunması zorunlu olacak. 
     Özel finans kurumları, kıyı bankacılığı bölgelerinde kurulu şube veya iştiraklerin bağımsız denetimden geçmiş yıllık temel mali tablolarını, bu tabloların dipnotlarını da içerecek şekilde ve bağımsız denetim raporu ile birlikte Kurum'a sunacaklar. 
     Bağımsız denetimden geçmemiş temel mali tabloların 3'er aylık dönemler itibarıyla bu kapsamdaki faaliyetlerine ilişkin bilgiler, Türkiye ile ilgili işlemleri de ayrıntılı olarak kapsayacak şekilde BDDK tarafından belirlenecek raporlama örneğine göre ve tespit edilecek dönemler itibarıyla Kurum'a verilecek. 
     Kurum tarafından yapılacak yerinde denetimlerde, her türlü bilgi ve belge hazır bulundurulacak ve kıyı bankacılığı bölgesindeki iştirakin alacaklı ve borçlulularına ilişkin bilgiler istenildiği zaman özel finans kurumu tarafından temin edinecek. 
     Özel finans kurumları, kıyı bankacılığı bölgeleri de dahil yurtdışındaki şubelerinde ve iştiraklerinde açılan hesapların güvence fonu kapsamı dışında olduğuna ve kıyı bankacılığı bölgelerindeki şube ve iştiraklerine ilişkin bilgileri içeren açıklamayı, şubelerin açıkça görünür bir yerinde okunaklı şekilde ilan edecek. 
     Özel finans kurumlarının, kıyı bankacılığı bölgesindekiler dahil yurt dışında kurulu iştirakleri veya başka mali kurumlar adına yurt içinde yerleşik kişilerden özel cari hesaplar yoluyla fon kabulü amacıyla formüller bulundurmaları, münhasıran bu iş için personel istihdam etmeleri, bu iştirakler veya başka mali kurumlar adına toplanacak fonlar üzerinden personele ücret, komisyon, prim ve benzeri adlar altında para ödemek veya personele bu iştiraklerin reklam ve propagandasını yaptırmak suretiyle müşterilerini yurt dışındaki iştiraklerine yönlendirmeleri, bu ve benzeri yöntemler kullanarak yurt dışında kurulu iştirakleri veya başka mali kurumlar adına fon toplamaları, ''izinsiz fon'' sayılacak. 
     Türkiye'de kurulu özel finans kurumları, kıyı bankacılığı dahil yurtdışındaki şubelerine yönlendirmek amacıyla, özel cari hesaplar ve kar ve zarara katılma hakkı veren hesaplar yoluyla fon kabulune ilişkin olarak yukarıda belirtilen işlemleri yapamayacak. 
     Özel finans kurumları tarafından açılan 1 yıl ve daha uzun vadeli katılma hesaplarına 1 ay, 3 ay, 6 ay ve yıllık kar payı ödemeleri yapılabilecek. 
     Özel finans kurumları tarafından asgari 5 yıl vadeli olmak kaydıyla sözleşme ile belirlenen aylık veya 3 aylık sürelerde hesaba para yatırmaya imkan veren birikimli katılma hesabı açabilecek. 
     Fon Kullandırma Yöntemlerini düzenleyen 21. maddede kurumsal finansman ve mal karşılığı vesaikin tanımı yapıldı. 
     Yönetmeliğin dolaylı krediler, dolaylı iştiraki düzenleyen 25. maddeye ek yapıldı. 
     Birden fazla ortaklıkta yönetim kurulu başkanı veya üyesi olarak görevler yapanlar bakımından aynı risk grubuna dahil edilecek gerçek ve tüzel kişilerin tespitinde dikkate alınacak hususlar sıralandı. 
     
</TEXT>
</DOC>
