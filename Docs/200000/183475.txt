<DOC>
<DOCNO> 183475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sontur30.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar Bankası soruşturmasında 4 koli ses ve görüntü kasedi .. 
</HEADLINE>
<TEXT>

     İmar Bankası soruşturmasını yürüten Şişli Cumhuriyet Savcılığı'na, bankaya el konulmasından sonra satışı yapıldığı ileri sürülen bazı şirketlere ait belgelerin yanı sıra, bazı ses ve görüntü kasetleri ulaştı. 
     Şişli Cumhuriyet Savcılığı'na gönderilen 4 koli içerisindeki bazı ses ve görüntü kasetleri, bunların çözümleri ile bazı şirketlere ait belgeler adli emanet memurluğuna teslim edildi. 
     Soruşturmayı yürüten Cumhuriyet Savcısı Mecit Ceylan'ın, ses ve görüntü kasetlerine ilişkin, adı geçen bazı kişilerin bilgisine başvuracağı öğrenildi. 
     Bu arada Savcı Ceylan'ın, Uzan grubuna ait olduğu ve bankaya el konulmasından hemen sonra, önceki bir tarih atılarak satışının yapıldığı ileri sürülen çok sayıda şirkete ilişkin, mal kaçırıldığı iddiası ile ilgili soruşturmasının da sürdüğü belirtildi. 
     Öte yandan, çalıştıkları 2 grup şirketinin üzerindeki ihtiyati tedbir kararının kısmen kaldırılmasına rağmen maaşlarının ödenmediğini ifade eden 64 kişi, bir bankanın yetkilileri hakkında bugün Şişli Cumhuriyet Savcılığı'na suç duyurusunda bulundu. 
     
</TEXT>
</DOC>
