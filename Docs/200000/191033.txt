<DOC>
<DOCNO> 191033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sonspo12.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya'da ölüm kalım maçı 
</HEADLINE>
<TEXT>

     Ligde son 4 haftadır galibiyet yüzü görmeyen Konyaspor, hafta sonunda karşılacağı Akçaabat Sebatspor'a karşı mutlak galibiyeti hedefliyor. 
     Kulüp futbol şubesi sorumlusu ve basın sözcüsü İbrahim Kaplan, Akçaabat Sebatspor maçı hazırlıklarının aralıksız sürdüğünü kaydetti. 
     Kaplan, futbolcuların maça bugünden motive olduklarını belirterek, hırslı ve inançlı çalışmalarının meyvesini gollerle süsleyerek almak istediklerini söyledi. 
     Son 4 haftadır güzel futbol oynamalarına karşın galibiyet yüzü göremediklerini ve adeta 3 puana hasret kaldıklarını vurgulayan Kaplan, sahadaki iyi oyunu beceriksizlik ve şanssızlık nedeniyle sonuca yansıtamadıklarını bildirdi. 
     Kaplan, artık 3 puan hasretine son vermek istediklerini, bu nedenle de hafta sonunda yapacakları Akçaabat Sebatspor maçının büyük önem taşıdığını belirterek, şunları söyledi 
     ''Bu maç rakip için de ölüm kalım maçı haline geldi. Onlar da çok ciddiye alıyorlar. Çok iyi hazırlanıyorlar ve Konya'ya mutlak galibiyet parolasıyla gelecekler. Bizim için de aynı durum söz konusu. Akçaabat Sebatspor ile yapılacak maçta mutlaka galip gelmek zorundayız. Tüm hesaplarımızı bunun üzerine yapıyoruz. Galibiyet dışında bir sonucu düşünmek bile istemiyorum.'' 
     
</TEXT>
</DOC>
