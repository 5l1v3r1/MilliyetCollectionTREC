<DOC>
<DOCNO> 181084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sonspo27.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanlar atağa kalktı, Hamit Altıntop elden gidiyor 
</HEADLINE>
<TEXT>

     Almanya'nın Gelshenkirehen Belediyesi Başkanı Oliver Wittke, Schalke 04 takımında forma giyen ve Ümit Milli Futbol Takımı ile ortaya koyduğu futbolla dikkatleri üzerine çeken Hamit Altıntop'u Alman milli takımında görmek istediklerini söyledi. 
     Oliver Wittke, Büyükçekmece Belediye Başkanı Hasan Akgün'e gerçekleştirdiği ziyaret sırasında yaptığı açıklamada, Hamit'in Alman vatandaşlığına geçişiyle ilgili evrakları hazırlamalarına rağmen bu futbolcunun son anda kararından vazgeçtiğini vurgulayarak, ''Ancak biz bu işten vazgeçmedik. En kısa zamanda kendisini mutlaka Alman milli takımında görmek istiyoruz'' diye konuştu. 
     Wittke ile birlikte İstanbul'a gelen Hamit Altıntop'un kulübü Schalke 04'ün Başkanı Gerd Rehberg ise Hamit'in müthiş top tekniğiyle herkesin gönlünde taht kurduğunu ve kendisinin en kısa sürede Alman vatandaşı olmasını arzuladıklarını dile getirdi. 

     
</TEXT>
</DOC>
