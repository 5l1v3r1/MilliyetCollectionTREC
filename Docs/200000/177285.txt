<DOC>
<DOCNO> 177285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sontur26.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Esrarengiz patlama.. Evde el bombası patladı, 1 yaralı... 
</HEADLINE>
<TEXT>

     Altındağ'da meydana gelen patlamada TPAO'da çalışan bir güvenlik görevlisi yaralandı. 
     Akalar mahallesi, Cevizaltı sokakta oturan Necati Y. adlı kişinin evinde dün gece 01.00 sıralarında patlama meydana geldi. Patlamada yaralanan Necati Y. hastaneye kaldırıldı. 
     Olayın bildirilmesi üzerine evde inceleme yapan Ankara Emniyet Müdürlüğü bomba imha ekipleri, patlayıcının el bombası olduğunu belirlediler. 
     Hastanede polise ifade veren Necati Y. bombanın bacadan atıldığını kaydetti. 
     Görgü tanıklarının, evin çevresinde 34 JNJ 65 plakalı Toyota marka aracın bir kaç defa tur attığını bildirmeleri üzerine yapılan araştırma sonucu aracın çalıntı olduğu belirlendi. İstanbul'da yaşayan bir kadına ait olan aracın 3 ay önce çalındığı tespit edildi. 
     ''Türkiye Petrolleri Anonim Ortaklığı'nda güvenlik görevlisi olarak çalışan Necati Y'nin patlamanın meydana geldiği evi garsoniyer olarak kullandığını'' kaydeden emniyet yetkilileri olayın çok yönlü araştırıldığını bildirdiler. 
     
</TEXT>
</DOC>
