<DOC>
<DOCNO> 163802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/guncel/agun.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
100 kişiden 80'i Asmalı Konak'ı izledi 
</HEADLINE>
<TEXT>

Asmalı Konak, finaliyle hem Milli Takım maçlarının hem de "İkinci Bahar"ın rekorunu kırdı. Dizi oyuncularını konuk eden Teke Tek programı da reyting listesinde üçüncülüğe yerleşti... 
     İLKNUR GÜLMEZ 

     Asmalı Konak dizisi, gözyaşı ve rekorlarla ekranlara veda etti. Nurgül Yeşilçay'ın, dizideki adıyla Bahar'ın lenf kanseri çıkması herkesi ağlatırken, reyting raporları televizyon tarihine rekor olarak geçti. Asmalı Konak'ın son bölümü 'tüm seyirciler'de 25.90 reyting, 78.00 izlenme payı elde etti. AB Grubu'nda ise 28.50 reyting yapan dizinin izlenme payı da 81.30 oldu. 
     
     İZLENME PAYI 46.20 
     Asmalı Konak, elde ettiği izlenme oranı ve izlenme payı ile A Milli Futbol Takımımızın birçok maçı ile Galatasaray'ın UEFA ve Şampiyonlar Ligi maçlarını da solladı. Son bölümünde 24.9 reyting ve 51.9 izlenme payına ulaşan İkinci Bahar da Asmalı Konak'ın gerisinde kaldı. Dizinin yıldızları, Fatih Altaylı'nın hazırlayıp sunduğu Teke Tek'i de reyting sıralamasında zirveye taşıdı. Önceki gece Kapadokya'daki canlı yayında Asmalı Konak'ın yıldızlarını konuk eden Teke Tek, 6.00 reyting ve 46.20 izlenme payı ile reyting sıralamasında üçüncü oldu. Teke Tek programının konuklarından biri olan dizinin yazarı Meral Okay, final sahnesini yazarken, kendi referanslarından yola çıktığını söyledi. 10 yıl önce oyuncu eşi Yaman Okay'ı kaybeden Okay, "Ben de istemezdim böyle bir hastalık olsun, böylesine güzel giden tutkulu bir aşkın içine ateş topu düşsün" dedi. Çekimleri süren Asmalı Konak'ın sinema filmini sinemalarda 6 milyon kişinin izlemesini beklediklerini belirten Okay, Teke Tek'te yaptığı açıklamalarda şunları söyledi 
     
     DİZİ İNGİLİZCE'YE ÇEVRİLİYOR 
     "Filmin finalinin izleyicinin tepkisine göre yazılacağı söyleniyor. Bu doğru değil. Filmin finali belli. Ekim ayında vizyona girecek olan film izleyiciyi tatmin edecek. 6 milyon izleyici bekliyoruz. Sinemanın vizyonu biter bitmez filmi televizyonda göstereceğiz. Film bittikten bir süre sonra bu öyküyü 'Asmalı Konak Öyküleri' adıyla bir kitapta toplamak istiyorum. Bu kitabın aynı zamanda sinemayla ve televizyonla ilgilenen öğrencilere referans olmasını istiyorum. Diziyi DVD olarak çıkarmayı da planlıyoruz. Ayrıca yurtdışına pazarlamak için görüşmelere başladık. Avrupa'ya bir promo yolladık ve ciddi bir taleple karşılaştık. Şu anda bölümlerin İngilizce çevirileri yapılıyor." 
     
Dizi 75, reklamlar 66 dakika      Asmalı Konak"ın yapım şirketi ANS, atv'ye 54. bölüm için 75 dakikalık yayın bandı teslim etti. Ancak dizi 141 dakikada bitti. "Asmalı Konak" saat 22.29'da yayına girdi. Dizi bittiğinde saatler 00.44'ü gösteriyordu. atv, milyonların finalini merakla beklediği "Asmalı Konak"ın arasına dizi esnasında ekrana giren reklamlar hariç toplam 1 saat 6 dakikalık reklam ve tanıtım koydu. 
     
'Abdullah Oğuz'u kıskanmıyorum'      Asmalı Konak için "Beni yatağımda huzurlu uyutan bir dizi çektim" diyen yönetmen Çağan Irmak, sinema filmini çeken Abdullah Oğuz'u kıskanmadığını vurgulayarak, "Asmalı Konak'la ilgili söyleyecek dizelerim bitti. Şimdi bir sinema filmi yaratılıyor. Asmalı Konak'ı yeni birinin, yeni cümlelerle kurması gerekiyor. Abdullah Bey'le sadece bakışarak anlaştık. Seyirci şimdi yepyeni bir Asmalı Konak görecek" dedi. 
     
'Dizinin devamı çekilirse ben kadroda olmam'      Dizinin devamı çekilirse rol almayı düşünmediğini belirten Özcan Deniz, son bölümde okuduğu "Umut" adlı şarkının hik yesini şöyle anlattı "Son sahne beni çok etkiledi. Sözlü bir şarkı yapmak istediğimi söyledim. Önce 'Hayır' dediler. Ben de Özcan Deniz gibi okumayacağım, yapayım bir dinleyin dedim. Acı çeken bir insanın yüreğinden çıkan bir ses gibi, fısıldar gibi okudum şarkıyı. 48 saat uykusuz kaldım ve şarkıyı tamamladım. Meral Okay'a dinlettim ve 'Okey' dedi." 
     
     

</TEXT>
</DOC>
