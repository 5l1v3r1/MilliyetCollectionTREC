<DOC>
<DOCNO> 198612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sondun11.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Mısır'da Türk turistleri taşıyan otobüs devrildi 3 ölü, 16 yaralı 
</HEADLINE>
<TEXT>

     Mısır'ın güneyindeki Luksor kentinde, Türk turistleri taşıyan ETS Turizm'e ait bir otobüsün su kanalına düşmesi sonucu 3 Türk öldü, 16 Türk yaralandı. 
     ETS Turizm ile Mısır'a giden Türk turistleri taşıyan bir otobüsün Luksor kentinde su kanalına düşmesi sonucu 3 Türk'ün öldüğü kazada yaralananların tedavilerinin ayakta yapıldığı ve sağlık durumlarının iyi olduğu bildirildi. 
     ETS Turizm yetkililerinden alınan bilgiye göre, 21-30 Kasım tarihlerini kapsayan Kahire-Hurghada-Nil turuyla Mısır'a giden yolcular için, bugün Nil Nehri gezisini düzenlendi. 
     Gezinin tamamlanmasının ardından Mısır'da bulunan yaklaşık 150 yolcuyu taşıyan Travel Line şirketine ait 3 tur otobüsünün otele dönüşü sırasında, Mısırlı bir şoförün kullandığı otobüs sağ ön lastiğinin patlaması üzerine su kanalına düştü. 
     44 Türk turisti taşıyan otobüste, Ayşe Vurgun, Kasım Vurgun ve Bülent Baran adlı yolcuların hayatını kaybettiği açıklandı. ETS'den yapılan açıklamada da, şunlar kaydedildi 
     ''Kazayı yaralı olarak atlatan diğer bazı yolcularımız, Luksor Internatioanal Hospital'da ayakta tedavi görerek taburcu edilmişler ve tur sırasında kalmakta oldukları Le Meridien Luskor Hotel'e yerleştirilmişlerdir. 
     Yaralı olan yolcularımızın hayati tehlikesi bulunmamaktadır. Buna rağmen yaralılarımızın olası ihtiyaçlarını karşılamak üzere şirketimiz tarafından, Le Meridien otelde doktor ve hemşire hazır bekletilmektedir.'' Açıklamada, kazada hayatlarını kaybeden 3 yolcunun cenazesinin hukuki prosedürlerin tamamlanmasından sonra uçakla Türkiye'ye getirileceği bildirildi. 
     Türkiye'nin Kahire Büyükelçiliği'nin de olaya derhal müdahale ettiği anlatılan açıklamada, kazada yaralananlarla birlikte tura katılan tüm yolcuların yarın Türkiye'ye dönecekleri kaydedildi. 
     Bu arada yolcu yakınlarının, ETS'nin oluşturduğu çağrı merkezinin ''0216 542 99 15'' numaralı telefonundan bilgi alabilecekleri belirtildi. 
     
</TEXT>
</DOC>
