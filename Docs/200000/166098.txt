<DOC>
<DOCNO> 166098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/guncel/agun.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Katar Emiri, lüks yatıyla İstanbul’da 
</HEADLINE>
<TEXT>

Dünyanın en zenginlerinden sayılan Katar Emiri Şeyh Hamad bin Halife el - Tani, dört katlı yatıyla Çırağan Sarayı’nın açıklarında demirledi 
     ŞÜKRAN PAKKAN İstanbul 

     Dünyanın en zenginlerinden sayılan Katar Emiri Şeyh Hamad bin Halife el - Tani, geleneğini bozmadı, bu yıl da tatil için Türkiye’yi tercih etti. Kraliyet ailesine mensup akrabalarıyla her yıl yaz aylarında İstanbul’a gelip Çırağan Sarayı’nda bir katın tümünü kiraladığı bilinen Katar Emiri, önceki gün özel bir yatla Kuşadası’ndan İstanbul’a geldi. El Cezire televizyonunun da kurucusu olan Emir’e, Türkiye gezisinde eşi ve yaşları küçük olduğu öğrenilen 5 çocuğunun da aralarında bulunduğu 20 kişi eşlik ediyor. 
     "Almirqab" isimli Hollanda yapımı özel yat, dört kattan oluşuyor ve 98 metre uzunluğunda. İçinde her türlü konforun bulunduğu bilinen bu yatların fiyatı çok yüksek. El - Tani ve ailesinin yaz aylarında Akdeniz kıyılarını gezmek için kullandığı paha biçilmez süper lüks yatta 30’u aşkın mürettebat bulunuyor. Mega yatın en önemli özelliği, bugüne kadar dünyada sadece 15 kişi için özel olarak üretilmiş olması. 
     
     SADECE 15 KİŞİDE VAR 
     İçinde spor salonları, bar, jakuzi ve sayısız odanın bulunduğu yat, yüzlerce kişiyi de ağırlayabiliyor. Grubun İstanbul turunu organize eden turizm acentesi yetkililerinden biri, gezme fırsatı bulduğu yatı "Küçük bir İstanbul, hatta dışarı çıkmaya ihtiyacınız bile olmayacak kadar her türlü konforu sunuyor" sözleriyle anlatıyor. 
     Acentenin verdiği bilgiye göre, ilk kez bu kadar uzun bir süre için İstanbul’a gelen Katar Emiri ve ailesi, gündüzleri Kapalıçarşı’da alışverişe çıktı. Hatta öğle yemeklerini de çarşının yakınındaki küçük bir kebapçıda yemeyi tercih etti. Akşam yemeğini yatta Boğaz manzarasına karşı yiyen Emir, turizm acentesinin lüks restoran taleplerini de geri çevirdi. El Tani, yarın Türkiye’den ayrılacak ve tatiline Yunanistan’da devam edecek. 
     

</TEXT>
</DOC>
