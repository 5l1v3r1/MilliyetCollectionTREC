<DOC>
<DOCNO> 154598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/soneko09.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Doların düşmesi yeni bir kriz yaratır mı 
</HEADLINE>
<TEXT>

     Konya Ticaret Odası Başkanı ve TOBB Yönetim Kurulu Üyesi Hüseyin Üzülmez, ABD dolarının uzun vadede 1.5 milyon lira dolaylarında bulunmasının, Türkiye'yi 2000'li yılların başında yaşanan krizlere benzer bir sıkıntıya sürükleyeceğini savundu. 
     Üzülmez, Vergi Barışı Reformu ile esnafın dolarını bozdurması, Irak Savaşı'nın etkisinin azalması, ihracatın yükselmesi ve faizlerin düşmesinin doların düşmesine yol açtığını söyledi. 
     Vatandaşın artık, doların yükselmesi ile ilgili düşüncelerden uzaklaştığını ve bu nedenle dövizin eski önemini yitirdiğini anlatan Üzülmez, önümüzdeki günlerde doların 1.5 milyon liraya kadar düşeceğini beklediğini kaydetti. 
     Faizler ve döviz fiyatlarının düşmesinin üretimi artırdığını, bunun ülke ekonomisi açısından iyi olduğunu belirten Üzülmez, ''Ancak doların uzun vadede 1.5 milyon dolaylarında bulunması, Türkiye'yi 2000'li yılların başında yaşanan krizlere benzer bir sıkıntıya sokar. Enflasyonun arttığı bir dönemde dövizin düşmesi, girdi maliyetleri sürekli yükselen ihracatçıyı olumsuz yönde etkileyecektir'' dedi. 
     Ayrıca doların düşük olması nedeniyle ithalatta patlama yaşanacağını ve dış ticaret dengelerinin bozulacağını ifade eden Üzülmez, ''hükümetin sıkıntılar oluşmadan acilen önlem alması gerekir. Merkez Bankası'nın döviz ihalesi açması yarından itibaren alım ihalelerine başlanıyor , piyasalarda dengeyi sağlayacaktır. Bu da, ihracatçının rahatlamasının yanı sıra ülke ekonomisinin zarar görmesini önleyecektir'' diye konuştu. 
     
</TEXT>
</DOC>
