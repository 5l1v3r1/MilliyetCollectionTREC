<DOC>
<DOCNO> 163188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/son/sonspo04.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın "Sürpriz transferlerimiz olacak" 
</HEADLINE>
<TEXT>

     Galatasaray Kulübü Başkanı Özhan Canaydın, transfer çalışmalarının sürdüğünü belirterek, ''Galatasaray taraftarları için sürpriz transferlerimiz olacak'' dedi. 
     Hamburg Galatasaray Derneği'nin bu akşam yapılacak balosuna katılmak için Almanya'ya giden başkan Canaydın, Atatürk Havalimanı'nda yaptığı açıklamada, transferin sessiz yapılması gerektiğini vurgulayarak, ''Bizim reklama ihtiyacımız yok. Reklam yapanları görüyoruz. Birkaç tane sürpriz isim alacağız. Bu transferler Galatasaray taraftarlarımızı mutlu edecek'' diye konuştu. 
     
     ''HASAN ŞAŞ İYİ GALATASARAYLI'' 
     ''Hasan Şaş boş mukaveleye imza atarak iyi bir Galatasaraylı olduğunu gösterdi'' diyen Özhan Canaydın, bu futbolcunun kibar davranarak boş mukaveleye imza attığını ve örnek olması gerektiğini söyledi. 
     Canaydın, Ümit Davala'nın İnter ile görüşeceğini de kaydederek, bu futbolcunun gelecek sezon büyük bir ihtimalle yine Galatasaray'da forma giyeceğini ifade etti. 
     Bu arada başkan Canaydın, Avrupa'da konfederasyon oluşturmak isteyen Galatasaray Dernekleri başkanları ile yarın biraraya geleceğini sözlerine ekledi. 
     
</TEXT>
</DOC>
