<DOC>
<DOCNO> 171014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sontur28.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Altunizade kavşağı'nın temeli atıldı... 
</HEADLINE>
<TEXT>

     İstanbul Büyükşehir Belediye Başkanı Ali Müfit Gürtuna, ''Yıl sonuna kadar yapılacak yatırımlarla ulaşım sorunu yüzde 70-80 oranında çözülecek'' dedi. 
     Bağlarbaşı, Altunizade ve Kısıklı bölgelerindeki trafik sorununu çözecek ''Altunizade Kavşağı Yol ve Ortak Altyapı İnşaatı ve Bağlantı Yolları''nın temel atma töreninde konuşan Gürtuna, yapılan yatırımlarla İstanbul'un, ''yığınların yaşadığı mekan olmaktan çıkıp insanca yaşam mekanlarının olduğu şehir haline geldiğini'' söyledi. 
     İstanbul'un en önemli problemlerinden birinin ulaşım olduğunu vurgulayan Gürtuna, ulaşımla ilgili hem projelerin hazırlanması, hem kaynak sağlanması, hem de bunların uygulanmasının çok zor olduğunu, buna rağmen ulaşımla ilgili yatırımlara hız verdiklerini bildirdi. 
     Gürtuna, ''Altyapı, su, hava kirliliği, çevre problemleri, günlük hayatta yaşanan yüzlerce problem nasıl tarihe gömüldüyse, ulaşım problemi de İstanbul'un tarihine gömülecek ve artık bu problem ortadan kalkacak. Bugüne kadar yaptığımız yatırımlarla ulaşım problemini yüzde 50-60 oranında çözdük. Yıl sonuna kadar yapılacak yatırımlarla da yüzde 70-80 oranında çözülecek'' dedi. 
     
     YANLIŞ ARAZİ KULLANIMINA ÖNLEM... 
     Ulaşım Master Planı'nda, Asya ile Avrupa arasındaki yanlış arazi kullanımının ortaya çıktığını hatırlatan Ali Müfit Gürtuna, buna göre Asya Yakası'nda konut, Avrupa Yakası'nda ise işyerlerinin yoğunlaştığını kaydetti. 
     Gürtuna, her gün nüfusun yüzde 10'unun 2 yaka arasında geçiş yaptığını ve bunun da trafik sorununu artırdığını belirterek, ''Yeni arazi kullanım planları ile Asya Yakası'nda yeni işyerleri açılması, Avrupa Yakası'nda da konut projeleri geliştirerek, her iki yaka arasında dengeyi sağlayacak çalışmalara hız verdik. Böylece 2 yaka arasındaki trafik sorununu çözmeye çalışıyoruz'' diye konuştu. 
     Büyükşehir Belediye Başkanı Gürtuna, şu anda kara taşımacılığının toplu taşımadaki payının yüzde 92 olduğunu vurgulayarak, yapılan yeni yatırımlarla deniz ve raylı sistemin toplu taşımadaki payının yüzde 50'lere geleceğini kaydetti. 
     Üsküdar Belediye Başkanı Yılmaz Bayat'ın kapalı spor salonu ve yüzme havuzu talepleri konusunda da Gürtuna, ilçede bu yıl içinde bir spor sitesinin temelinin atılacağını, Bağlarbaşı Garajı'nın da kültür merkezine dönüştürüleceğini söyledi. 
     Gürtuna, temelini atacağı kavşak ile de Ümraniye-Boğaziçi Köprüsü ve Ümraniye-Üsküdar istikametlerinde seyreden araçların birbirlerinden ayrılarak, Boğaz Köprüsü'ndeki trafiğin rahatlatılacağını sözlerine ekledi. 
     Daha sonra Ali Müfit Gürtuna, Yılmaz Bayat ve müteahhit firma yetkilileriyle birlikte Altunizade Kavşağı'nın temelini attı. 
     Kısıklı-E-5 Bağlantı Yolu ile Ümraniye Fatih Sultan Mehmet Köprüsü istikametindeki araçların direkt katılımının sağlanacağı proje kapsamında, E-5-Kısıklı ve Altunizade bağlantısı, Koşuyolu Altunizade ve E-5 bağlantısı, Altunizade Köprüsü genişletilmesi, Fahrettin Kerim Gökay, Tophanelioğlu, Nuhkuyusu Caddeleri ile Akagündüz Sokağı'nın hemzemin düzenlemesi yapılacak. 
     Bir yılda tamamlanması planlanan kavşak, bu yılın fiyatlarıyla 16 trilyon liraya malolacak. 
     
</TEXT>
</DOC>
