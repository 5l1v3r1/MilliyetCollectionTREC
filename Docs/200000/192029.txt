<DOC>
<DOCNO> 192029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/soneko12.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu'nun ekonomi raporu Türkiye'de gelişmeler olumlu 
</HEADLINE>
<TEXT>

     Avrupa Birliği AB üyesi ve adayı ülkelerin ekonomik durumlarını değerlendiren yıllık raporunu açıklayan AB Komisyonu, yıl başından bu yana Türkiye'de ekonomik istikrar oluştuğunu ve ekonomik gelişmelerin olumlu olduğunu bildirdi. 
     Komisyon, Türkiye'de yıllık enflasyon oranının 2004'te yüzde 20'nin altına düşeceği, yakın gelecekte tek rakamlı enflasyon oranına ulaşacağı tahmininde bulundu. 
     AB Komisyonu raporunda, Türkiye'de 2003 enflasyon oranı yıllık ortalama enflasyon yüzde 26, 2004 oranı yüzde 16,5, 2005 oranı ise yüzde 11,5 olarak tahmin edildi. 
     Raporda, Türk ekonomisinin komşu Irak'ta yaşanan savaş ve sıkıntıları fazla hasar görmeden atlatmayı başardığı, savaştan kaynaklanan ekonomik gerginliğin geride bırakıldığı, Türk Lirası'nın güç kazandığı anlatıldı. 
     Raporda Türkiye'de, 2004 ve 2005 yıllarında daha dengeli bir büyüme görüleceği, yatırımların ve ihracatın artacağı, faiz oranlarının düşeceği tahminlerinde bulunuldu ve bu gelişmelerde, uygulanmakta olan tedbirli bütçe ve para politikalarının da etkili olacağı ifade edildi. 
     Komisyon raporunda, Türkiye'deki işsizlik oranının önemli boyutta kaldığı üzerinde de duruldu ve bu oran 2003'te yüzde 11,2, 2004'te yüzde 10,9, 2005'de yüzde 10,4 olarak tahmin edildi. 
     
</TEXT>
</DOC>
