<DOC>
<DOCNO> 190778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sonspo23.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür Burun ameliyatını erteleyeceğim.. 
</HEADLINE>
<TEXT>

     Galatasaraylı futbolcu Hakan Şükür, Olympiakos'u yenerek, üzerlerindeki stresi attıklarını, Avrupa Şampiyonlar Ligi'nde neler yapabileceklerini herkese göstereceklerini açıkladı. 
     Milli futbolcu, kendisine ait ''www.hakan-sukur.com'' adlı web sitesinde yaptığı açıklamada, Şampiyonlar Ligi'nde Olympiakos ile oynadıkları maçı zor da olsa 1-0 kazanarak, rahatladıklarını vurgulayarak, şunları kaydetti 
     ''Bu galibiyet hem önümüzü açtı, hem de takımımız için büyük moral oldu. Kısacası stres dolu bir maçtan umut dolu bir geleceğe çıktık. Büyük takımlar büyük maçlarda, büyük turnuvalarda belli olurlar. Nitekim Galatasaray'ın büyüklüğü tartışılmaz. Bu nedenle Şampiyonlar Ligi'nde neler yapabileceğimizi herkes görecek. Biz terimizin son damlasına kadar sarı-kırmızı renklerin en yüksekte yer alması için dün olduğu gibi, bugün de mücadele edeceğiz ve başaracağız.'' 
     
     BURNUNDAKİ KIRIK OLUMSUZ ETKİLİYOR 
     Çaykur Rizespor maçında suratına aldığı darbe nedeniyle burnu kırılan Hakan Şükür, sakatlığıyla ilgili olarak da şunları kaydetti 
     ''Doktorlar kesinlikle ameliyat olmamı söylediler. Ancak zorlu maç trafiği nedeniyle ben bu ameliyatı erteleyebileceğim kadar erteleyeceğim. Fakat gerek hafta içi çıktığım antrenmanlarda, gerekse Olympiyakos maçında burnumda oluşan ödem nedeniyle, nefes almakta güçlük çektim. Çektiğim sıkıntı ve acıyı bir tarafa koyacak olursak, yetersiz oksijen nedeniyle vücudumda kas yorgunlukları oluşuyor. Bu da beni oldukça zorluyor.'' 
     
     GÖZÜ REKORDA 
     Birinci Lig tarihinde 199 golü bulunan ve atacağı ilk golle ''200'ler Kulübü''ne girecek olmanın heyecanını yaşayan Hakan Şükür, hedefinin, lig tarihinin en fazla gol atan futbolcusu unvanını eline geçirmek olduğunu söyledi. 
     Hakan Şükür, şöyle konuştu 
     ''Ligde 199. golümü attığım için çok mutluyum. Çünkü futbol çok nankör bir meslek. Kazandığınız başarılar aradan çok geçmeden unutuluyor. Ancak rakamlar kalıcı oluyor. Asla yalan söylemiyor. '200'ler Kulübü'ne girerek, gelecek kuşaklara da bir iz bırakacak olmanın onurunu yaşıyorum. Bugüne kadar rekor kırmak için özel bir gayretim olmadı. Ama bakıldığında en ciddi rekorlara imza atmışım. Bu da beni çok mutlu ediyor. Umarım Türkiye liglerinin en fazla golünü atan futbolcu unvanını da ele geçiririm.'' 
     
</TEXT>
</DOC>
