<DOC>
<DOCNO> 153426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/yazar/akyol.html </URL>
<DATE> 2003/04/30/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Askerin işi ne 
</HEADLINE>
<TEXT>

     Cumhuriyet'in tecrübesini 1970'lere kadar gözlemleyen İsmet İnönü, 1920'lerin özel şartlarından çıkıp da bütün süreci yaşayarak geçmişe baktığında şunu söyledi 
     "Şeyh Sait isyanı bizi korkuttuğu için, yeni olan inkılabı koruma düşüncesiyle bu partiyi kapattık... Hata ettik. Kapatmasaydık demokratik gelenek şimdi yerleşmiş olacaktı..." Barutçu'nun Anıları, sf. 730 
     İnönü, 1930'da Serbest Fırka'yı kapatmanın da hata olduğunu söyler. 
     1960 darbe ve idamlar. Yine, yüzde 50 oy alan DP kapatıldı 
     "27 Mayıs modeli" diye orduda cuntalar, sivil kesimde silahlı örgütler türedi. Taş yuvarlanmaya başlamıştı bir defa... 1971'de 12 Mart Muhtırası... Ardından tırmanan terör, 12 Eylül. Ve yine partiler kapatıldı. 
     
     SİYASET biliminin tespitidir "Uluslaşma" sürecinde, yerel etnik ve dini kimlikleri bir siyasi çatı altında temsil edecek büyük kitle partileri kökleşemezse, kimlikler politize olur Milli bütünleşme zorlaşır 
     Bizde parti kapatmalar ve darbeler kaş yaparken göz çıkardı, böyle bir sonuç doğurdu 
     İktisat Vekili Celal Bayar 1936'da Atatürk ve İnönü'ye sunduğu "Şark Raporu"nda "Kürt diye bir kısım vatandaşların" dışlandığını, bunun ileride "aksülamel" tepki doğurmasından endişe ettiğini yazar. 
     Halbuki bu dışlamalar "milletleşmek" gibi doğru ve meşru bir amaçla yapılmıştı, ama yanlış uygulamalardı. 
     Demek ki, devlet zoruyla halkın bir kalıba dökülmesi demek olan "toplum mühendisliği" yanlıştır, hele de çağımızda... 
     Doğru olan, devlet zoru değil, ekonomik ve sosyal gelişme, kitlevi eğitim, kentleşme gibi toplumsal dinamikler vasıtasıyla kaynaşan ve rasyonelleşen bir "orta sınıf" oluşturmak, uluslaşma sürecimizi sosyal entegrasyonla başarıya ulaştırmaktır. 
     
     ORTA sınıf deyince, eskiden "kenar"da duran milyonlarca suskun köylü okuyor, yazıyor, işadamı oluyor, profesyonel oluyor. Ve kişiliği güçlendikçe "merkez"e katılmak istiyor Demokrasi yoluyla siyasi "merkez"e, kültürünü taşıyarak toplumsal "merkez"e katılmak. 
     "Merkez"e gelirken değerlerini de modernize ederek getiriyorlar Türban da, cemevleri de aynı sosyolojik sürecin eseri... 
     Asıl modernleşme gardırop lüksü değil, Max Weber'in belirttiği gibi bu sosyal hareketlilik ve orta sınıflaşmadır. 
     Bizde seçkinci devlet bu süreci kavrayamıyor, hatta dışlıyor Taşra yönetimleri zayıf, merkez güçlü olmalı Türbanlı kız hizmetçi olabilir ama okumamalı, "merkez"e girmemeli Alevi kendi halinde kalmalı, cemevleri açmamalı .. 
     "Toplum mühendisliği" alışkanlığının "dışlama" refleksleri... 
     Türkiye, halktan bir kesimin diktatörlük kuramayacağı kadar modernleşmiş, çoğulcu olarak katmanlaşmış bir toplumdur, irtica paranoyası temelsizdir. Artık köylü toplumlarındaki gibi bürokratik toplum mühendisliği de yapılamaz. 
     Onun için bakın orta sınıflaşmış toplumlara, askerlerin işi milli savunma ve terörle mücadeledir. Bizde de öyle olmalıdır. 
     AB'ye girmemizin bir şartı budur zaten. 
     
     





</TEXT>
</DOC>
