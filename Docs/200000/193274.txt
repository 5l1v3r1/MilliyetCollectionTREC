<DOC>
<DOCNO> 193274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/soneko23.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Başkanı Özilhan, Belçika Başbakanı ile görüştü... 
</HEADLINE>
<TEXT>

     Türk Sanayicileri ve İşdamları Derneği TÜSİAD Başkanı Tuncay Özilhan, Belçika Başbakanı Guy Verhofstadt'ın Kıbrıs konusunda çözüme yaklaşıldığı takdirde birçok şeyin daha kolay olabileceğini söylediğini bildirdi. 
     Özilhan, Belçika Başbakanı Verhofstadt ile TÜSİAD heyeti görüşmesinin ardından gazetecilerin sorularını yanıtladı. 
     Görüşmenin çok faydalı geçtiğini kaydeden Özilhan, yarın açıklanacak AB ilerleme raporunun medyaya sızmasıyla raporda yer bazı sorunların bilindiğini söyledi. 
     Görüşmede genel konular üzerine yoğunlaştıklarını ifade eden Özilhan, şöyle devam etti 
     ''Türkiye'nin 2004 sonunda bir tarih almasının çok önemli olduğu üzerinde duruldu. Tabii hükümet bu dönemde son bir yılda çok önemli adımlar attı. Anayasa değişikliği paketleri geçti. Tabii esas, bundan sonraki aşamada bu uygulamanın gündeme gelmesi lazım. Ancak uygulamayla ilgili son dönemde biraz ağır davranış hissediyoruz. Şu dönemde iyi bir imkan yakalamış Türkiye'nin uygulamaları da bir an evvel gündeme getirmesi hükümetin başlangıçta olan dinamizmini tekrar hızlandırması hepimizin temennisi.'' Tuncay Özilhan, görüşmede Kıbrıs sorunun da ele alındığını belirterek, Kıbrıs sorununun çözülmesinin AB'ye üyelikle ilgili işlerin çok daha kolay ve çabuk gerçekleşmesini gündeme getireceğini ifade etti. 
     Özilhan, ''dolayısıyla bu konunun çözümü için beklemeden hatta seçime de belki fazla fokus olmadan problemin çözümü üzerinde durulursa 2004 sonunda Türkiye'nin bir tarih alması çok gerçekçi olarak gözüküyor. Ama bu bir dinamizm, siyasi irade meselesedir'' şeklinde konuştu. 
     
     ''RAPORU TARTIŞMA ORTAMI YAPMAYALIM'' 
     Özilhan, kamuoyunun Türkiye'nin AB'ye üyelikle ilgili görüşünün bilindiğini, dolayısıyla hükümetin atacağı adımların çok önemli olduğunu vurgulayarak, ''Nelerin olacağı biliniyor. Bunların bir an evvel Türk hükümeti bürokrasisi uygulama aşamasına geçtiği zaman tabii bizi memnun edecek neticeler çıkacaktır'' dedi. 
     TÜSİAD Başkanı, bir basın mensubunun ''Belçika Başbakanı Kıbrıs sorununun çözümsüzlüğünün Türkiye'nin AB üyeliğini güçleştireceğine yönelik bir değerlendirmede bulundu mu '' sorusuna şu yanıtı verdi 
     ''Hayır, bulunmadı. Zaten esasında Kıbrıs, Kopenhag kriterleri içinde olan bir madde değil. Ama çözüme doğru yaklaşıldığı taktirde birçok şeyin çok daha kolay olabileceğini söyledi. Esasında Belçika Türkiye'yi destekliyor ve birçok platformda da desteklemeye devam ediyor. Yaklaşımları her zaman pozitif. Bugün bizimle ve dün Ankara'daki toplantılarda pozitif olduğunu görüyoruz. Belçika Türkiye'nin yanında.'' AB ilerleme raporunda yer alan ''Kürtçe alfabenin'' görüşmede gündeme gelip gelmediğinin sorulması üzerine Özilhan, bu tür detayların konuşulmadığını, ayrıntıların rapor açıklandığında görüleceğini söyledi. 
     Özilhan, ''Rapor muhakkak birtakım şeylerden bahsedecektir. Ama bu raporu tartışma ortamı yapacağımıza neler yapılması gerikiyorsa önümüze alıp onları yaparsak 2004'de çok daha iyi bir netice alacağımıza inanıyorum'' diye konuştu. 
     
</TEXT>
</DOC>
