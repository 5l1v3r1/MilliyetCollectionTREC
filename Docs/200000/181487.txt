<DOC>
<DOCNO> 181487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/soneko10.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomi yılın ikinci 3 aylık döneminde yüzde 3.7 büyüdü... 
</HEADLINE>
<TEXT>

     Devlet İstatistik Enstitüsü DİE , Nisan, Mayıs, Haziran aylarını kapsayan bu yılın II. üç aylık döneminde, Türkiye'nin Gayri Safi Milli Hasılası'nın GSMH , geçen yılın aynı dönemine göre yüzde 3.7, Gayri Safi Yurtiçi Hasılası'nın da GSYİH yüzde 3.9 oranında büyüdüğünü açıkladı. 
     DİE, 2003 yılının II. dönemine ilişkin GSMH ile harcama yöntemiyle hesaplanan GSYİH geçici sonuçlarını açıkladı. 
     Buna göre bu yılın Nisan-Haziran döneminde, GSMH, cari fiyatlarla 81 katrilyon 189 trilyon 840 milyar lira, 1987 yılı sabit fiyatlarıyla 28 trilyon 291 milyar lira oldu. 
     Bu yılın ikinci çeyreğinde, 2002 yılının aynı dönemine oranla büyüme hızı cari fiyatlarla yüzde 36.5, sabit fiyatlarla yüzde 3.7 olarak hesaplandı. 
     2002 yılının tamamında, Türkiye ekonomisi yüzde 7.8 oranında, bu yılın ilk 3 ayında ise yüzde 7.4 büyümüştü. 
     
     EN FAZLA ARTIŞ İTHALAT VERGİSİNDE 

     DİE'ye göre bu yılın ikinci çeyreğinde büyüme hızı yüzde 3.7 olurken, geçen yıl aynı dönemine göre en fazla artış, yüzde 20.5 ile ithalat vergisinde sağlandı. 
     Bu dönemde, ticaret sektörü yüzde 6, ulaştırma ve haberleşme sektörü yüzde 5.8, sanayi sektörü yüzde 4.4, serbest meslek ve hizmetler sektörü yüzde 3.6 büyürken, konut sahipliğindeki büyüme yüzde 1.3, devlet hizmetlerindeki büyüme ise yüzde 0.6'da kaldı. 
     Yılın ikinci üç aylık döneminde, geçen yılın aynı dönemine göre, inşaat sektörü yüzde 14.5, mali kuruluşlar sektörü yüzde 8.5, tarım sektörü yüzde 2.8, kar amacı olmayan kuruluşlar sektörü de yüzde 1.9 küçüldü. 
     
     6 AYLIK ARTIŞLAR 

     DİE'nin verilerine göre, bu yılın Ocak-Haziran döneminde, sabit fiyatlarla GSMH'daki büyüme yüzde 5.4, GSYİH'daki büyüme ise yüzde 5.8 oldu. 
     Sabit fiyatlarla, yılın ilk yarısında ithalat vergilerinde yüzde 20.2 artış olurken, ulaştırma ve haberleşme sektörü yüzde 9.6, ticaret sektörü yüzde 8.1, sanayi sektörü yüzde 6, serbest meslekler ve hizmetler sektörü yüzde 5.6 büyüdü. Bu dönemde, tarımdaki büyüme yüzde 0.6, konut sahipliğindeki büyüme yüzde 1.3, devlet hizmetlerindeki büyüme de yüzde 0.3'te kaldı. 
     İnşaat sektörü bu dönemde yüzde 15.6, mali kuruluşlar sektörü yüzde 8.3, kar amacı olmayan kuruluşlar da yüzde 1.7 küçüldü. 
     Cari fiyatlarla ise Türkiye'nin GSMH'sı yılın ikinci çeyreğinde yüzde 36.5, 6 aylık döneminde yüzde 35.6, GSYİH ise ikinci çeyrekte yüzde 36.7, 6 aylık dönemde yüzde 36 arttı. 
     
     HARCAMA GRUPLARINA GÖRE GELİŞME HIZLARI 

     Harcama gruplarına göre gelişme hızlarına bakıldığında, sabit fiyatlarla özel nihai tüketim harcamalarında, geçen yılın aynı dönemine göre yılın ikinci çeyreğinde yüzde 2.5, yılın ilk yarısında ise yüzde 4.5 artış kaydedildi. 
     Devletin nihai tüketim harcamaları ise, yılın ikinci çeyreğinde ve 6 aylık döneminde yüzde 2.9 azaldı. 
     Gayri safi sabit sermaye oluşumunda, II. üç aylık dönemde yüzde 5.5, 6 aylık dönemde yüzde 7.1 artış oldu. 
     Mal ve hizmet ihracatı, ikinci çeyrekte yüzde 12.5, 6 aylık dönemde yüzde 13.4, mal ve hizmet ithalatı ise ikinci çeyrekte yüzde 20.2, 6 aylık dönemde yüzde 21.9 arttı. 
     
     İMALAT SANAYİİ 

     DİE verilerine göre imalat sanayiinde, geçen yılın aynı dönemine göre yüzde 5.1 büyüme olduğunu açıkladı. 
     DİE'nin 2003 yılının ikinci üç aylık dönemine ilişkin açıkladığı rakamlara göre, özel sektör imalat sanayinde yüzde 7.5 büyüme olurken, kamu sektöründe yüzde 1.5 küçülme kaydedildi. 
     Kamu kesimi imalat sanayiinde, gıda, tütün, dokuma, giyim eşyası, ayakkabı, kağıt ve kağıt ürünleri, basım, yayın, ana kimya, plastik ürünleri, çimento, metal eşya, makine ve elektrik makinaları sanayiinde yüzde 10'un üzerinde üretim düşüşü görülürken, diğer kimyasal ürünler, petrol ve kömür türevleri, demir-çelik ve otomotiv sanayiinde yüzde 10'un üzerinde artış oldu. 
     
     ÖZEL KESİM 

     Özel sektör imalat sanayiinde ise en yüksek üretim artışı yüzde 42.8 ile taşıt araçları sektöründe kaydedildi. Yılın ikinci çeyreğinde, özel sektör imalat sanayiinde, deri benzeri maddeler ve kürk eşya üretiminde yüzde 25.5, lastik ürünlerinde yüzde 23.1, demir-çelik dışında ana metal sanayii üretiminde yüzde 18 üretim artışı oldu. 
     Özel sektörün tütün sanayii, ayakkabı sanayii, petrol rafineleri üretiminde bu dönemde önemli üretim düşüşleri kaydedildi. 
     Bu yılın ikinci çeyreğine ilişkin toplam imalat sanayii üretim değeri içinde kamu kesiminin payı yüzde 22.7, özel kesimin payı ise yüzde 77.3 düzeyinde bulunuyor. 
     DİE verilerine göre, yılın ikinci çeyreğinde GSMH gelişme hızı cari fiyatlarla yüzde 36.5, sabit fiyatlarla yüzde 3.7 olurken, zımni fiyat deflatörü yüzde 31.7 olarak hesaplandı. Yılın ilk üç aylık döneminde zımni fiyat deflatörü yüzde 25.2 olmuştu. 
     GSMH yılın ilk 6 ayında, cari fiyatlarla 147 katrilyon 337 trilyon 304 milyar lira, sabit fiyatlarla 52 trilyon 530 milyar lira olurken, geçen yılın aynı dönemine göre, cari fiyatlarla yüzde 35.6, sabit fiyatlarla yüzde 5.4 arttı. Söz konusu 6 aylık dönemde zımni fiyat deflatörü de yüzde 28.7 olarak hesaplandı. 
     Harcamalar yöntemiyle hesaplanan GSYİH sonuçlarına göre, 2003 yılı ikinci üç aylık döneminde geçen yılın aynı dönemine göre özel nihai tüketim harcamalarında sabit fiyatlarla yüzde 2.5'lik bir artış görüldü. Bu dönemde kamu kesimi yatırımları yüzde 11.3 azalırken, özel kesim yatırımları ise yüzde 11.9 artış kaydetti. 
     
</TEXT>
</DOC>
