<DOC>
<DOCNO> 155140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sonspo19.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor Bize yakışan Beşiktaş'ı da yenmektir... 
</HEADLINE>
<TEXT>

     Adanaspor İdari Menajeri Erdoğan Yılmaz, ligde henüz her şeyin bitmediğini belirterek, son 4 haftayı da iyi sonuçlarla kapatmak zorunda olduklarını bildirdi. 
     Yılmaz, yazılı açıklamasında, Galatasaray ve Gençlerbirliği maçlarında aldıkları puanların, düşme potasındaki diğer rakiplerinin dirençlerinin kırılmasına neden olduğunu belirtti. 
     Rakiplerinin bile Adanaspor'u artık düşme mücadelesi içerisindeki takımlar arasından çıkarttığını ifade eden Yılmaz, şunları kaydetti 
     ''Ligin bitimine 4 hafta kala bu pozisyonda olmamız gerçekten büyük başarı. Ancak, henüz her şey bitmedi. Son 4 haftayı da en iyi sonuçlarla kapatmak zorundayız. Teknik kadromuza ve futbolcularımıza sergiledikleri oyundan ve mücadelelerinden dolayı teşekkür ediyoruz.'' Yılmaz, şampiyonluğun diğer adayı olan Beşiktaş karşısında da sahadan iyi skorla ayrılacaklarına inandığını kaydederek, şöyle devam etti 
     ''Galatasaray ve Gençlerbirliği karşısında alınan sonuçlardan sonra bize yakışan Beşiktaş'ı da yenmektir. Umarım taraftarlarımıza bu güzel duyguyu yaşatırız. Adanalılar artık gönül rahatlığıyla Adanaspor maçlarına gelebilirler. Çünkü takımımız artık hem mücadele gücü, hem de oyun olarak izlenmeye değecek bir futbol sergiliyor.'' Yılmaz, takımda sakatlığı süren Pachola'nın dışında eksik oyuncu bulunmadığını, hafif sakatlığı olan Güngör'ün durumunun ciddi olmadığını da bildirdi. 
     
</TEXT>
</DOC>
