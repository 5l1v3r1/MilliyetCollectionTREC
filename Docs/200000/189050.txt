<DOC>
<DOCNO> 189050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/soneko20.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Ekonomi için 2004, 2003'ten iyi olacağını görüyoruz... 
</HEADLINE>
<TEXT>

     Devlet Bakanı Kürşad Tüzmen, Türkiye ekonomisi için 2004 yılının, 2003 yılından çok daha iyi olacağını söyledi. 
     Tüzmen, bir günlük Gaziantep programına, Karagöz, Gaziler ve Mütercim Asım caddelerindeki esnafı ziyaret ederek başladı. 
     Cumhuriyet Savcısı olduğunu söyleyen bir vatandaş Tüzmen'e, İmar Bankası'ndaki parasının ne zaman ödeneceğini sordu. Tüzmen bu soruya, ''İnşallah 2004 yılında olacak'' yanıtını verdi. Vatandaşın parasının niçin ödenmediğini sorması üzerine Tüzmen, şöyle konuştu 
     ''Faiz yüksekti bize sormadan paranızı götürüp yatırdınız. Yüksek faiz risk demektir, bilmeniz gerekir. Ama şimdi bizden hesap soruyorsunuz. Ama hükümetin bu konuda elinden geleni yaptığını bilmelisiniz.'' Bu arada, Tüzmen'e ulaşabilen yaşlı bir kadın ev, büfe sahibi bir kişi de Spor Loto bayisi olması için destek isteminde bulundu. 
     Tüzmen, seçim çalışmaları sırasında esnafın ''Seçilir gider ve bir daha yanımıza gelmezsiniz'' yakınmasını çok sık duyduklarını ifade ederek, ''Bu ziyaret sizin yakınmalarınıza yanıt. Seçildim Ankara'ya gittim ve bakan oldum ama bakın yine geldim' diye konuştu. 
     Uğradığı bir kahvede satranç takımının başına geçen Tüzmen, bir süre taşlarla oynadıktan sonra hükümet olarak enflasyonu mat ettiklerini söyledi. 
     
     ''PİYASADA CANLANMA VAR'' 
     Gaziler Caddesi'nde gazetecilerle sohbet eden ve esnaf ziyaretine ilişkin izlenimlerini aktaran Tüzmen, şunları söyledi 
     ''Esnafın içinde bulunduğu koşulları kendilerinden öğrenme fırsatı buldum. Gördüğüm ve edindiğim bilgiler yeterli olmasa da piyasada bir canlanma ve hareketlenme var. Biz şimdi makro düzeydeki göstergeleri düzeltiyoruz, makro düzeydeki hedeflerimiz gerçekleştikçe olumlu mikro yansımaları olacak. 
     Girdiğim 10 dükkandan 8'i işinin öncesine göre daha iyi olduğunu söyleyerek piyasadaki canlanma ve hareketlenmeyi doğruluyor. Bu güzel birşey. Komşularımızla ticari ilişkilerimiz arttıkça ve sahip olduğumuz artı değeri büyüttükçe Gaziantep'e daha çok para gelecek, hem işsizimiz azalacak hem de esnafımızın cebine giren para artacak.'' Tüzmen, halkın cebindeki para arttıkça piyasanın canlanacağını vurgulayarak, gördükleri ve duydukları karşısında moral kazandığını bildirdi. 
     
     SORULARI YANITLADI 
     Esnaf ziyaretine ilişkin değerlendirmesinin ardından gazetecilerin sorularını yanıtlayan Tüzmen'e, ''ek vergi yok'' taahhüdüne karşılık Özel Tüketim Vergisi'nin ÖTV artırıldığı hatırlatıldı ve görüşü soruldu. 
     Türkiye'nin sıkıntılı bir dönemden geçtiğini anımsatarak konuşmasına başlayan Tüzmen, devletin, korunması gereken bir gelir-gider dengesi olduğunu vurguladı. ÖTV ile sırtına yük binenlerin doğal olarak canının yandığını ifade eden Tüzmen, şöyle konuştu 
     ''Ancak, devletin de bir gelir gider dengesi var. Bu düzenlemeler bizim isteyerek yaptığımız düzenlemeler de değil. Türkiye'nin dışarıya ve içeriye borç ve faiz ödemeleri olduğunu biliyorsunuz. Bu ödemeleri beraberce yapıp önümüzdeki dönemde daha az borçlanıp daha fazla dış ticaret gerçekleştireceğiz, bu sıkıntıları aşacağız. 
     Türkiye'de hakikaten ekonomik dengeler yavaş yavaş yerine oturmaya başladı. Daha iyi bir şekilde borçlanmaya başladık. Faiz oranları aşağı doğru iniyor. Enerji fiyatlarında düşüş var. Türkiye ekonomisi için 2004'ün 2003'ten çok daha iyi olacağını görüyoruz. Biraz daha sabırlı olacağız ama her geçen günümüz bir önceki günden daha iyi olacak.'' 
     
     İMAR BANKASI MAĞDURLARI 
     Tüzmen, bir başka soru üzerine, İmar Bankası mudilerinin mağduriyetini 2004 yılında gidermeye çalışacaklarını belirtti. Bu konuda ellerinden gelen çabayı sarfettiklerini vurgulayan Tüzmen, IMF ve Dünya Bankası ile yapılan çalışmalar nedeniyle gelir azaltıcı ve gider artırıcı düzenlemeler yapma olanağına sahip olmadıklarına dikkati çekti. 
     Tüzmen, ''Dolayısıyla 2003 yılı içinde bu tür mağduriyetlerin giderilmesi mümkün olmayacak. Ama 2004 yılında bu tür mağduriyetleri gidermek için elimizden geleni yapacağız'' dedi. 
     Irak'ta son günlerde yaşanan olayların provakasyon olduğuna dikkati çeken Tüzmen, sözlerini şöyle tamamladı 
     ''Biz Irak halkına özellikle Ramazan ayı öncesinde ihtiyaçlarını karşılamak için elimizden geleni yapacağız. Biz Irak'a savaş öncesinde de savaş sırasında da elimizden gelen yardımı yaptık, yapmaya devam edeceğiz. Ama diğer yandan da Irak'ta yaşanan kaosun sona erdirilmesine katkıda bulunmaya çalışıyoruz.'' 
     
</TEXT>
</DOC>
