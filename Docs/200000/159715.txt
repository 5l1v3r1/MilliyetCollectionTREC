<DOC>
<DOCNO> 159715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/soneko11.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Garanti Bankası Genel Müdürü Sağlıklı bir kur rejimi oluşturuldu 
</HEADLINE>
<TEXT>

     Garanti Bankası Genel Müdürü Ergun Özen, ülkede sağlıklı bir kur rejiminin oluşturulduğunu, artık bunu kimsenin sorgulamaması gerektiğini söyledi. 
     Özen, Selçuk Üniversitesi SÜ Alaaddin Keykubat Yerleşkesi Süleyman Demirel Konferans Salonu'nda düzenlenen Garanti Anadolu Sohbetleri Konya zirvesi öncesi, Türkiye'nin serbest kur rejimini benimsediğini, enflasyonla mücadele programının ortasında, piyasanın arz ve talebe göre belirlendiğini söyledi. 
     Döviz kurunun şu anda düşük gibi göründüğünü belirten Özen, ''Döviz kurunun düşük seyretmesi durumunda dış ticaret açığı daha da artar. Bu durumda ithalatın artmasıyla birlikte dövize olan talep de artacaktır. Böylece döviz kurunu daha yukarılarda görebiliriz'' dedi. 
     Önümüzdeki günlerde döviz kurunda sert bir hareket olacağını tahmin etmediğini ifade eden Özen, şunları kaydetti 
     ''Dövizin yükselmesi önümüzdeki bir iki hafta içinde sınırlı kalacaktır. Önemli olan bulunduğumuz ekonomik ortamın serbest kur rejimi olmasıdır. Türkiye diğer kur rejimlerini denedi, başarısız oldu. Dolayısıyla kur rejimimize sahip çıkmak zorundayız. 
     Şu anda dövizde arz fazlası var, onun için düşmektedir. Yarın bu, talep fazlasına dönüşürse kurlar yukarı doğru çıkacaktır. Bu güzel bir mekanizmadır. Sağlıklı bir kur rejimi oluşturuldu, artık bunu kimse sorgulamasın.'' Döviz kurundaki düşüşün ihracatçıların kar marjını azalttığını kendisinin de gözlemlediğini ifade eden Özen, ''ihracatçıların üzerinde ciddi bir baskı var. Ancak, yüksek olan EURO paritesi kendilerine avantajlar sağlıyor. İhracatta bir düşme ithalatta yükselme gibi geçici sıkıntılar olabilir. Buna karşın, ihracatçıların mali dengelerinde bir bozulma beklemiyorum'' diye konuştu. 
     
     ENFLASYONDA İYİMSER BEKLENTİ 
     Özen, Merkez Bankası'nın son yıllarda enflasyon tahmininde hep haklı çıktığını da vurgulayarak, sözlerini şöyle sürdürdü 
     ''Saygın bir Merkez Bankamız var. Enflasyon hedefi şu anda yüzde 20'dir. Merkez Bankası, enflasyon hedefini yukarı doğru yükseltme ihtiyacı duymuyor. Demek ki Merkez Bankası'nın kafasında halen yüzde 20 hedefi var. Buna da inanmamız lazım. Yüzde 20 olmaz belki 21-22 olur, ancak enflasyon trendi aşağı doğrudur.'' 
     
</TEXT>
</DOC>
