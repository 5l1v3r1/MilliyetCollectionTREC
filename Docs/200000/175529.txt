<DOC>
<DOCNO> 175529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/sontur06.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sevgilisiyle parkta gezerken sopalı saldırıya uğradı 
</HEADLINE>
<TEXT>

     Soner KOCAER ANTALYA, DHA 
     

ANTALYA'da parkta oturan iki sevgili, kendilerine laf atan kimliği belirsiz 4 kişi tarafından sopalarla döverek hastanelik edildi. 
     Yavuz Özcan Parkı'nda önceki akşam saatlerinde kız arkadaşı 25 yaşındaki Ferda Sürülen ile oturan 27 yaşındaki Mustafa Yaşar, yanlarına gelen kimliği belirsiz 4 kişi tarafından önce sözle taciz edildi. Bu kişiler bununlar da kalmayıp iki sevgiliden para istedi. Zorbalar olumsuz yanıt alınca Mustafa Yaşar'ı ellerindeki sopalarla kıyasıya dövmeye başladı. Yaşar, başından aldığı darbelerle kanlar içinde kalırken, yine sopa darbelerinden nasibini alan Ferda Sürülen çığlıklar atarak çevreden yardım istedi. 
     Genç kızın çığlıkları üzerine zorbalar kaçtı. 112 Acil Yardım Servisi'nden yardım isteyen genç kız da bir süre sonra bayıldı. Olay yerine ulaşan Acil Yardım doktorları baygın haldeki genç sevgilileri Antalya Devlet Hastanesi'ne kaldırdı. Başına aldığı darbelerle ağır yaralanan Mustafa Yaşar yoğun bakıma alınırken Ferda Sürülen ayakta tedavi edildi. 
     Genç kız polise verdiği ifadede, "Yanımıza yaklaşan tanımadığımız 4 kişi sözlü tacizde bulundu. Sigara ve para istediler. Erkek arkadaşım para vermeyince, Kalkın gidin buradan' dediler. Tam gidiyorduk ki sopalarla arkadan saldırdılar'' diye konuştu. 
     Polis, madde bağımlısı oldukları ileri sürülen saldırganları belirlemeye çalışıyor. Olayla ilgili soruşturma sürüyor. 
     
</TEXT>
</DOC>
