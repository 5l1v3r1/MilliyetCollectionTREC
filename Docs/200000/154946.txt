<DOC>
<DOCNO> 154946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/dunya/dun01.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
1 milyar doları kamyonla götürdü 
</HEADLINE>
<TEXT>

Saddam Hüseyin'in oğlu Kusay, savaş başlamadan birkaç saat önce Irak Merkez Bankası'nı soydu 
     SEMA EMİROĞLU New York 

     Devrik Irak lideri Saddam Hüseyin'in küçük oğlu Kusay'ın, Bağdat'a Amerikan bombaları yağmaya başlamasından birkaç saat önce babasının emriyle Merkez Bankası'ndan 1 milyar dolar parayı kamyonlarla götürdüğü ortaya çıktı. Çalınan para, Merkez Bankası'nın rezervlerinin dörtte birini oluşturuyor. 
     Olayı "tarihteki en büyük banka soygunlarından biri" olarak nitelendiren New York Times'a göre, Saddam'ın yardımcılarından Abid El Hamid Mahmud ve babasının imzaladığı bir mektup taşıyan Kusay, 18 Mart'ta bankaya geldi. Kaçırılan 900 milyon dolar değerindeki 100 dolarlık banknotlar ve 100 milyon dolar değerindeki euro'lar o kadar çok yer kaplıyordu ki, taşımak için üç büyük kamyon gerekti. İşçilerin parayı bankadan çıkarma ve kamyonlara yerleştirme işlemi iki saat sürdü ve banka memurları işlerine gelmeden önce tamamlandı. 
     Gazeteye bilgi veren bir Iraklı yetkili, paranın alınması için hiçbir mali neden gösterilmediğini ve paranın nereye götürüldüğünün açıklanmadığını söyledi. Merkez Bankası'nın üst düzeyli bir görevlisi, "Saddam'dan emir aldığınızda bunu sorgulamazsınız" dedi. ABD Dışişleri Bakanlığı da Saddam ve ailesinin bu parayı aldığını doğruladı. 
     

</TEXT>
</DOC>
