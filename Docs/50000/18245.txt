<DOC>
<DOCNO> 18245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/son/sontur29.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP Ersümer hakkında iddianamedeki delillere göre karar verecek 
</HEADLINE>
<TEXT>

     Devlet Bakanı Faruk Bal, Enerji ve Tabii Kaynaklar Bakanı Cumhur Ersümer hakkında bir gensoru verilmesi halinde, iddianamedeki delilleri değerlendirdikten sonra, MHP'nin genel politikalarına göre bir karar vereceklerini söyledi. 
     Konut Müsteşarlığı'nın Kurulması ve Arsa Ofisi Kanunu'nda Değişiklik Yapılması Hakkındaki Kanun Teklifi'nin TBMM'ye sevkedilmesi nedeniyle bir basın toplantısı düzenleyen Bal, basın mensuplarının Enerji ve Tabii Kaynaklar Bakanı Cuhmur Ersümer'e ilişkin soruları üzerine, istifanın kişiye bağlı bir tasarruf olduğunu, Ersümer'in de kendi iradesi ile karar vereceğini belirtti. 
     Bal, konu hakkında MHP'nin tavrının sorulması üzerine de, ''Şu anda elimizda sadece bir iddianame var. İddianeme, Cumhuriyet Başsavcısı'nın yapmış olduğu tahkikatın neticesinde, delillere göre kanaat oluşturan bir belgedir. Biz bu delilleri değerlendirip, MHP'nin genel politikalarına göre bir karar vereceğiz'' dedi. MHP'nin bir komisyon kurarak iddianameyi inceleyeceğinin belirtilmesi üzerine, Bakan Bal, iddianameyi mutlaka inceleyeceklerini, ama bir komisyon kurulacağı yolunda bilgisinin olmadığını kaydetti. FP'nin Bakan Ersümer hakkında soruşturma önergesi vermesi halinde kişisel tavrının sorulması üzerine de Bakan Bal, iddianamenin hazırlanmasına imkan veren delillere bakıp, o dellilere göre vicdani kanaatini oluşturacağını vurguladı. ANAP'ın Cumhur Ersümer'in istifası yerine, hükümette genel bir revizyon istediği yolundaki bir soru üzerine de, Bakan Bal, MHP olarak bu konuda karar verme yetkisinin genel başkan ve parti merkez karar yönetim kurulunda olduğuna dikkati çekti. 
     







</TEXT>
</DOC>
