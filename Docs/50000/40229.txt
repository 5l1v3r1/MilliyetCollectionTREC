<DOC>
<DOCNO> 40229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/03/spor/ygokberk.html </URL>
<DATE> 2001/09/03/ </DATE>
<TIME>  </TIME>
<AUTHOR> BİLGİN GÖKBERK  </AUTHOR>
<HEADLINE>
Bilkent’teki o gece 
</HEADLINE>
<TEXT>

     Cumartesi gecesi Bilkent Otel’de ne oldu bilmiyoruz. Ama o otele girerken parça parçaydılar. Pazar sabahı kalktıklarında tek parça olmuşlardı. Maçlar oynandıkça stres azalır sanmıştık. Ancak Letonya’nın Slovenya’yı yenmesi stresi doruğa çıkarmıştı. Ya herro, ya merroydu İspanya maçı. 
     Basındaki eleştiriler sonuç vermiş. Baskı, Mustafa Denizli’nin Avrupa Şampiyonası’nda başına gelenin aynıydı. İlk beşi değiştirmişti Örs... Mehmet’i izlemeye gelen Detroit Başkanı Dumars’ın, CNN’nin yayınında söylediği çok ilginçti. 11 saat geldim. Mehmet Okur’u nihayet oynarken gördüm. Örs’e teşekkür ediyorum Biz de ediyoruz Örs’e teşekkür... İnat etmeyip, Kaptan Orhun ve Mehmet Okur’la başladığı için. İlk beş Kerem’in yerine oynayan Orhun’la tecrübelenmiş, Mirsad’ın yerine oynayan Mehmet Okur’la da uzamış ve kalınlaşmıştı. 
     6. dakika kader anıydı. Allahım neler oldu neler... Önce Mehmet’in üçlüğü, sonra yaptırdığı hücum faul, Alman hakemin çaldığı iki teknik faul, İtalyan’ın, İspanyol coachu atması, bundan daha da iyisi mesela İspanyollar’ın NBA’deki Gasol’un aniden kör olmasıydı. Yani her şey olmuştu, bir Gasol kör olmamıştı. İlk periyot müthişti. Şampiyon gibi oynayıp, 26 - 14’e bağladılar. Farkın 15 sayıya çıkması, İbrahim Kutluay’ın "Avrupa’nın en büyük oyuncularından biriyim" diye bağırması, maçı aldık derken stresin tekrar başlaması ve o müthiş son dört dakika... 
     Skor 73 - 71’di, İspanya öne geçmişti... Stres salondan sokaklara fırlamıştı. Çok eleştirilen Kerem’in en kritik anda attığı iki faul ona da moral kazandırdı. Bizim de turnuvanın başından beri söylemek istediğimiz bu zaten. Örs’ün daha denemediği bir sürü oyuncu var kenarda. Ve oynarmış gibi yapıp, İstanbul’u bekleyen Hidayet. Bundan sonra stres olmaz. İlk sekize kaldılar, rahatladılar. Her kazandıkları maçta güç bulacaklar. Şu ana kadar yüzde elli performansla oynadılar. Bu kapasiteyi artırmaları halinde turnuvanın sonuna kadar gidebilirler. 
     



 SPOR 
























</TEXT>
</DOC>
