<DOC>
<DOCNO> 23157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/son/sondun28.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kudüs'te çöken düğün salonunda ölü sayısı 30'a çıktı 
</HEADLINE>
<TEXT>

     İsrail'de dün gece çöken ''Versailles'' düğün salonunun enkaz kaldırma çalışmaları devam ederken, ölü sayısının 30'a yükseldiği, yaralıların sayısının da 300 civarında olduğu bildirildi. Binadan sorumlu 8 kişi de gözaltına alındı. 
     İsrail güvenlik güçleri, enkaz çalışmaları devam ederken, düğün salonunda ölenlerin sayısının 30'a yükseldiğini, yaralı sayısının da 300 olduğunu belirttiler. 
     Güvenlik güçleri, enkaz altından yeni cesetlerin çıkarıldığını, yaralı sayısının da Kudüs hastanelerinden alınan listelere göre açıklandığını, 50 kadar kişinin akıbetinin ise henüz bilinmediğini kaydetti. 
     Kudüs'teki Versailles Düğün Salonu'nun, Assi ve Keren Dror çiftinin, nikahları kıyıldıktan sonra, üst katta davetlilerle dans etmeye başladığı sırada çökmüş, gelin ve damat da yaralanmıştı. 4-5 gün süreceği belirtilen arama kurtarma çalışmalarına Türkiye ve Yunanistan depremlerinde enkaz kaldırma çalışmalarına deneyim kazanan İsrailli askeri bir ekip de katılıyor. 
     Polis, düğün salonunun bina emniyetinden sorumlu tuttuğu salonun 4 sahibini gözaltına aldı. 2 müteahhit ile bir inşaat mühendisi ve salonun çatısını yapan bir şirketin sorumlusu da gözaltına alındı. 
     İsrail ordusundan inşaat mühendisi İstihkam Binbaşı Şaul Nevo, salonun çatısının yapı standardına uymadığını ve bir ''kartondan daha zayıf'' olduğunu belirtti. 
     Aynı salonda geçen hafta düğün yapan Yosef Lansri, salonun sahiplerine kendilerini güvende hissetmediklerini ilettiğini İsrail Ordu Radyosu'na söyledi. Lansri, ''Salon tabanı sallanıp duruyordu. bu durumu bildirdim, ama beni sarhoş sandılar. Hiç de sarhoş değildim'' dedi. 







</TEXT>
</DOC>
