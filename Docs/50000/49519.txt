<DOC>
<DOCNO> 49519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/siyaset/siy03.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller, Demirel’in adamları’nın peşinde 
</HEADLINE>
<TEXT>

     AYDIN HASAN Ankara 

     DYP Genel Başkanı Tansu Çiller, başta DTP Genel Başkanı İsmet Sezgin olmak üzere Süleyman Demirel’e yakınlığı ile bilinen eski DYP’lileri yeniden partisine katmak için harekete geçti. 
     DYP’nin 18 Ekim’de yapılan Genel İdare Kurulu Toplantısı’nda merkez sağı DYP’de bütünleştirmek için harekete geçme kararı alındı. Çiller, ANAP’tan muhalif milletvekillerini DYP’ye transfer etmek için girişimlerini sürdürürken, Demirel’e yakınlığı ile tanınan eski DYP’lileri de partiye çağıracak. Çiller’in mesajını bu isimlere iletmekle Genel Başkan Danışmanı Aydın Menderes görevlendirildi. Menderes, "Daha kimseyle görüşmedim. Ancak görüşmelerim olacak. Kendilerine Sayın Çiller’in mesajını ileteceğim" dedi. 
     Çiller, bugün saat 11.30’da 9. Cumhurbaşkanı Süleyman Demirel’i Kuleli Sokak’taki çalışma ofisinde ziyaret edecek. 
     Çiller’in görüşmede merkez sağın DYP’de toparlanabilmesi için Demirel’den manevi destek isteyeceği yorumları yapıldı. DYP Genel Başkan Yardımcısı Hasan Ekinci, "Genel Başkanımız Sayın Demirel’le iç politikadaki gelişmeleri değerlendirecek. Demirel zaten bizim manevi genel başkanımızdır" diye konuştu. 



 SİYASET 













</TEXT>
</DOC>
