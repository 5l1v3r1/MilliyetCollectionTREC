<DOC>
<DOCNO> 25411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/son/sonspo23.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye 3 Makedonya 3 
</HEADLINE>
<TEXT>

     2002 Dünya Kupası eleme grubu maçında, Türkiye, Makedonya ile 3-3 berabere kaldı. 
     İkinci yarıya milliler oldukça hızlı başlarken, Oktay'ın yerine oyuna giren Hasan, yaptığı hücum presle etkili oldu. Bu yarıda orta alan hakimiyetini de ele geçiren milliler, kanat organizasyonlarıyla Makedonya kalesine sık sık geldi. 
     Defans oyuncusu Alpay, bölgesinde hatasız oynarken, bu yarıda attığı 2 golle de adeta takımı tek başına sırtladı. 
     Konuk ekip ise ilk yarıyı önde kapamanın verdiği rahatlıkla defansif bir oyun sergiledi. 
     
     İlk Yarı 
     7. dakikada, Makedonya Milli Takımı öne geçti. Bu dakikada, ceza alanı içinde yaşanan karambolde, Mitreski'nin altı pas üzerine ortasında Okan topa dokunamadı. Sakiri, düzgün bir vuruşla meşin yuvarlağı ağlara gönderdi 0-1 
     9. dakikada, Makedonya ceza sahasına ortalanan topa Alpay kale ağzında dokunamayınca, milliler bir golden oldu. Bu arada, kaleci Filevski'nin Alpay'ı formasından çekerek düşürmesi üzerine milliler uzun süre hakeme penaltı itirazında bulundu. 
     19. dakikada, konuk ekip skoru 2-0'a taşıdı. Alpay ve Tugay'ı şık çalımlarla geçen Serafimovski, yerden sert bir vuruşla topu ağlarla buluşturdu 0-2 
     24. dakikada, milli takım ilk kez gole çok yaklaştı. Ümit'in sağ kanattan ceza sahasına yaptığı ortada kaleci Filevski topu elinden kaçırdı. Oktay'ın kafa vuruşunda, meşin yuvarlak az farkla yandan auta gitti. 
     33. dakikada, Emre'nin ceza sahasının dışından sert şutunda, top kaleci Filevski'de kaldı. 
     38. dakikada, Tayfun'un sert şutunda, kaleci Filevski meşin yuvarlağı güçlükle kornere çeldi. 
     Karşılaşmanın ilk yarısının bu sonuçla bitmesi beklenirken 43. dakikada millileri umutlandıran gol, Alpay'dan geldi. 
     Bu dakikada, Emre'nin köşe vuruşunda topa iyi yükselen Alpay, kafa vuruşuyla meşin yuvarlağı ağlara göndermeyi başardı 1-2 
     İlk yarı, 2-1 konuk takımın üstünlüğüyle sona erdi. 
     
     İkinci Yarı 
     48. dakikada sarı kartı bulunan Makedon oyuncu Krstev, Emre'ye sert girdiği için ikinci sarı kartını gördü ve kırmızı kartla oyundan atıldı. 
     49. dakikada, Abdullah'ın kullandığı serbest vuruşta, Alpay ceza alanı içinde topu kafayla arka direğe gönderdi. Okan'ın vuruşunda, meşin yuvarlak direğe çarparak auta çıktı. 
     50. dakikada, Makedon takımında Mitrevski sarı kart gördü. 
     51. dakikada, konuk ekipten Nacevski'nin yerine Lazerevski oyuna girdi. 
     53. dakikada, Abdullah'ın soldan penaltı noktası üzerine yaptığı ortada, Hakan topu kafayla arkaya sektirdi. Uygun durumdaki Okan'ın kafa vuruşunda, top üstten auta çıktı. 
     55. dakikada, Emre'nin orta alandan gönderdiği uzun pasta penaltı noktasında topla buluşan Hasan, kaleciyle karşı karşıya kaldı. Bu oyuncu topa kötü vurunca, takımını mutlak bir golden etti. 
     58. dakikada, Okan'ın yaklaşık 20 metreden sert şutunda, top üst direğe çarparak oyun alanına geri döndü. Makedon defans elemanları, meşin yuvarlağı ceza alanından uzaklaştırdı. 
     59. dakikada, milliler beraberliği sağladı. Hasan'ın soldan yaptığı ortada topa arka direkte son anda dokunan Alpay, kendisinin ve takımının ikinci golünü attı 2-2 
     62. dakikada, konuk ekip bir kez daha öne geçti. Bekiri'nin düşürülmesinden kazanılan serbest atışı, Nikolovski kullandı. Bu oyuncunun vuruşunda, üst direğe çarpan top, kaleci Rüştü'nün hatası sonucu ağlarla buluştu 2-3 
     66. dakikada, Makedon takımında Bekiri'nin yerine Pandev oyuna girdi. 
     69. dakikada, A Milli Takım'da, Okan yerini Yıldıray'a bıraktı. 
     70. dakikada, konuk ekipte Serefimovski'nin yerine Trajonov oyuna girdi. 
     75. dakikada, milli takım yeniden beraberliği yakaladı. Bu dakikada, Abdullah'ın soldan arka direğe yaptığı ortada, topa iyi yükselen Alpay, meşin yuvarlağı kafayla filelere gönderdi 3-3 
     84. dakikada, milli takımda Tayfun, yerini Fatih'e bıraktı. 
     88. dakikada, kaleci Filevski'nin sakatlığı nedeniyle oyun yaklaşık 3 dakika durdu. 
     Karşılaşma, 3-3 berabere sonuçlandı. 
     
     Maçtan notlar 
     Türkiye ile Makedonya arasında oynanan Dünya Kupası eleme grubu maçına, Bursalı taraftarlar büyük ilgi gösterdi. 
     Erken saatlerden itibaren maçın yapılacağı Atatürk Stadı'na gelen futbolseverler, kapıların açılmasıyla birlikte karşılaşmaya saatler kala tribünleri doldurdu. 
     -Kırmızı-beyaz renklerde hazırlanmış kartonlarla gösteri yapan taraftarlar, tribünlerde renkli görüntüler oluşturdu. Bu arada açık kale arkasındaki tribünde açılan dev Türk bayrağı, stadyumda büyük coşku yarattı. 
     -Sahaya önce A Milli Takım çıktı. Futbolseverler, milli takıma büyük sevgi gösterisinde bulundu. Makedonya Milli Takımı, sahaya çıkar çıkmaz Bursalı taraftarların protestosuna maruz kaldı. Uzun süre ıslıklanan konuk ekip, sahada bir süre kaldıktan sonra soyunma odasına döndü. 
     -Yerli ve yabancı basın mensuplarının büyük ilgi gösterdiği karşılaşmada, 10'u yabancı, 212 basın mensubu görev yaptı. 
     -Bursa Emniyet Müdürlüğü geniş güvenlik önlemleri aldı ve Atatürk Stadyumu çevresinde adeta kuş uçurulmadı. 
     -Karşılaşmayı, Futbol Federasyonu Başkanı Haluk Ulusoy, protokol tribününden izlerken, Azerbaycan maçında yaşanan protokol krizi, bu karşılaşmada tekrarlanmadı. 







</TEXT>
</DOC>
