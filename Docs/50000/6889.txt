<DOC>
<DOCNO> 6889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/13/son/sonspo06.html </URL>
<DATE> 2001/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Riva'ya kaçıyor 
</HEADLINE>
<TEXT>

     Çaykur Rizespor karşısında alınan tarihi yenilginin ardından, Teknik Direktör Nevio Scala tarafından iki gün izin verilen Beşiktaşlı futbolcular, Adanaspor maçı hazırlıklarına yarın başlayacak. 
     Fulya Tesisleri'nde öğleden sonra toplanacak siyah-beyazlılar, akşam da Adanaspor maçının ilk çalışmasını yapacak. Bu arada, 5-1'lik Çaykur Rizespor yenilgisinin ardından taraftar tepkisinden çekinen siyah-beyazlıların, yarın idman öncesi ve sırasında Fulya Tesisleri'nde güvenlik önlemi istedikleri öğrenildi. 
     Öte yandan, Adanaspor maçı öncesi Futbol Federasyonu'nun Riva Tesisleri'nde kamp yapmak isteyen siyah-beyazlılar, Ümit Milli Futbol Takımı'nın Riva'da kamp yapıyor olması nedeniyle sıkıntı yaşıyor. Ümit Milli Takım'ın kampının yarın biteceği öğrenilirken, siyah-beyazlıların da yarından sonra Riva'ya gidip, Adanaspor maçı hazırlıklarını burada sürdürmeleri bekleniyor. 
     Menajer Sinan Engin, bu konuda henüz bir kararları olmadığını, Teknik Direktör Scala ile görüştükten sonra Riva'da kamp yapılıp yapılmayacağının belli olacağını söyledi. 
     




</TEXT>
</DOC>
