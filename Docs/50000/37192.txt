<DOC>
<DOCNO> 37192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/spor/spo04.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve Cafer ile yollar ayrıldı 
</HEADLINE>
<TEXT>

Başkan Sümer geri adım atmadı, tecrübeli oyuncu Ankara’ya döndü 
     TRABZONSPOR’DA 10 gündür en önemli sorun olarak görülen Cafer olayı olumsuz sonuçlandı. Cafer’le ilgili son girişimlerden de bir sonuç alınamadı. Futbol Şube Sorumlusu Serdar Bali, dün Cafer adına Başkan Özkan Sümer’le bir görüşme yaptı. Sümer, "Son sözümüzü söyledik. Şartlarımızı kabul eder, imza atarsa atar, aksi takdirde yollarımız ayrılır" dedi. 
     SÜMER’İN bu kararı Cafer’e bildirildi. Tecrübeli futbolcu, "Madem, daha önceki şartları kabul edecektim, o zaman Beşiktaş maçı öncesi neden imza atmadım Burada kalamam" karşılığını verdi. Ankara’ya dönen Cafer, Ankaragücü Başkanı Cemal Aydın’la görüşerek ya Sarı - Lacivertli takımda kalmayı, ya da bir başka takıma satılmayı talep edeceğini söyledi. 
     
     Sambacılara ilk uyarı 
     BAŞKAN Özkan Sümer, Beşiktaş maçında mükemmel oynayan Da Silva, Aurelio ve Jarro’ya hem teşekkür etti, hem de uyardı. Sümer, bu oyunculara "Beni mahçup etmediniz. Ama sakın medyanın yazdıkları ve konuştuklarından, taraftarın ilgisinden etkilenmeyin. Çünkü başarısız olduğunuz anda, bu övgüler tam tersi olur" dedi. 
     BORDO - Mavili kulüp, dördüncü Brezilyalı Eduardo Suisto’nun lisansının yetiştirilmesi için çaba harcamaya başladı. Brezilyalı futbolcunun annesinin muaffakatname göndermesinin beklendiği, ancak Brezilya Futbol Federasyonu aracılığıyla gelmesi gereken bu belgenin henüz Trabzonspor’a ulaşmadığı bildirildi. 
     
     1974 ruhu canlanıyor 
     TRABZONSPOR Futbol Şubesi Sorumlusu Serdar Bali, zirvenin güçlü adayı olmanın yanında, "efsaneyi" de yeniden yaratma yolunda önemli işaretler aldıklarını söyledi, "1974 ruhu geri geldi" dedi. Bali "1974’te takım nasıl savaşıyor, rakibini eziyor, korkmuyordu. Nasıl ki, paraya aç, ama onu birinci planda tutmayan isimsiz kahramanlar, o dönemde Trabzonspor’u zirveye taşımışlardı. Şimdiki kadroda da aynı ruhu, aynı özellikleri görüyorum" diye konuştu. 
     



 SPOR 





















</TEXT>
</DOC>
