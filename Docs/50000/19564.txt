<DOC>
<DOCNO> 19564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/04/son/sonspo02.html </URL>
<DATE> 2001/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük derbi öncesi hekimler uyardı... 
</HEADLINE>
<TEXT>

     Spor hekimi Op.Dr.Bülent Zeren, 6 Mayıs Pazar günü yapılacak Fenerbahçe-Galatasaray derbisi öncesinde her iki kulübün yöneticilerini uyararak, yaratılan gerilimin trilyonları bulan zarara ve ünlü futbolcuların kaybına neden olabileceğini söyledi. 
     Şampiyonluğu önemli ölçüde etkileyecek olan dev karşılaşmanın özellikle basında değişik boyutlarla incelenmesinden yakınan Bülent Zeren, kulüp yöneticilerinin verdikleri demeçlerin tansiyonu en üst noktaya yükselttiğini ve futbolcuların korkunç boyutlara ulaşan riskler altına girdiğini kaydetti. 
     
     'Arenaya çevirmeyin' 
     Her iki kulübün de önemli bütçelere sahip olduğunu ve 90 dakikalık mücadelenin trilyonları bulan zararlara yol açabileceğini vurgulayan Zeren, ''Bu nedenle Şükrü Saraçoğlu Stadı'nı arenaya çevirmenin anlamı yok'' dedi. 
     Zeren, sözlerini şöyle sürdürdü 
     ''İstanbul'da zaten şu anki maç gerilimi, ekonomik krizden daha üst düzeye gelmiş durumda. Taraftarın zaten yoğun bir baskısı var. Kulüp yöneticilerinin iddialı demeçleri ve bu doğrultuda teknik adamların aşırı motivasyon girişimleri, futbolcuları psikolojik olarak darmadağın ediyor. Saha içinde kazanma hırsıyla oluşabilecek ciddi sakatlıklardan endişe duyuyorum. Eski dönemlerde birçok ünlü futbolcunun özellikle burun kırığı ve ciddi bağ sakatlıklarından dolayı futboldan uzak kaldığını biliyoruz.'' 
     Aşırı kazanma hırsı sonucunda 2 futbolcunun birbirini sakatlamasının yanı sıra oyuncunun kendini de sakatlayabileceğini kaydeden Zeren, şunları söyledi 
     
     'Gelecek sezonu evde geçirirler' 
     ''Sahadaki Fenerbahçeli ve Galatasaraylı futbolcular, herbiri trilyonları bulan değer taşıyorlar. Belki Fenerbahçe, belki Galatasaray şampiyon olacak ama gerilim inmezse, her iki takım da sakatlıklardan doğan ciddi gelir kayıplarına uğrayacak. Bir Emre'nin, bir Okan'ın, bir Rüştü'nün ve nicelerinin sezon içinde futboldan ne kadar uzak kaldığını unutmamak gerekir. Hele böylesine bir maçta, trilyonluk futbolcunun gelecek sezonu evinde bile geçirmesi söz konusudur.'' 
     ''Ayağım kopsa da oynayacağım'' mantığındaki futbolcuları da eleştiren Dr. Zeren, ''Bir maçla geleceğini feda etmek isteyen futbolcuya kimse karışamaz elbette. Ama ayağım kopsa da oynayacağım diyen bir futbolcunun sakatlandıktan sonra duyduğu pişmanlığı da iyi biliyoruz. Hele Emre, Okan gibi gelecek sezonu yurtdışında geçirecek futbolcuların arenaya çevrilmek istenen sahada yazık edilmesi, hepimizi üzer'' diye konuştu. 






</TEXT>
</DOC>
