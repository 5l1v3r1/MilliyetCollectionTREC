<DOC>
<DOCNO> 10932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/siyaset/siy04.html </URL>
<DATE> 2001/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolu sevdiler 
</HEADLINE>
<TEXT>
TBMM, Macar Başbakanı’na meydan okudu 
Türk parlamenterleri, futbol için kabine toplantısını erteleten Macar Başbakanı’na karşı oynamak istiyor 
     GÜNSELİ ÖNAL Ankara 

     TBMM futbol takımında oynayan milletvekilleri, Macaristan’ın futbolcu Başbakanı Viktor Orban ile maç yapmak istiyor. TBMM futbol takımının teknik direktörü DSP’li Metin Şahin, Orban ile aynı sahayı paylaşmaları durumunda, protokol dengesini sağlamak için Devlet Bakanı Fikret Ünlü’ye görev vermeyi planlıyor. 
     Arnavutluk’ta yaptıkları maçtan bu yana yurtdışına çıkmayan milletvekilleri, Macaristan Başbakanı’nın da futbol oynadığını öğrenince, Şahin’e başvurarak Macar parlamenterleriyle karşılaşmak istediklerini söyledi. 
     Bu arada Macaristan Meclis Başkanı TBMM Başkanı Ömer İzgi’yi ülkesine davet etti. Bu fırsatı değerlendirmek isteyen Şahin, İzgi’ye giderek milletvekillerinin maç yapma isteğini anımsattı. İzgi, Nisan veya Mayıs ayında Macaristan’a gidebileceğini belirtince, Şahin oyuncularına "biz de beraber gideriz" müjdesini verdi. 
     
     Milletvekillerimiz iddialı 
     Takımına güvenen Şahin, bir Başbakan’a karşı oynamanın sıkıntılı olmayacağını, daha dikkatli oynayacaklarını ve Macaristan Başbakanı’nın iyi futbolcu olmasının kendilerini sevindireceğini belirtti. 
     Macaristan Başbakanı Orban iki hafta önce amatör ligde mücadele eden Felcsut Takımı ile futbol maçı için Hırvatistan’a gidince o günkü kabine toplantısı iptal edilmişti. Hükümet sözcüsü Başbakan’ın takımıyla birlikte yurtdışında oduğunu, bu nedenle kabine toplantısının yapılamadığını duyurmuştu. Sözcü güvenlik gerekçesiyle Orban’ın hangi ülkede olduğunu açıklamamış ancak Başbakan’ın Dalmaçya kıyılarındaki Porec kentinde bulunduğu anlaşılmıştı. 
     
     


 SİYASET 









</TEXT>
</DOC>
