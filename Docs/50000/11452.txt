<DOC>
<DOCNO> 11452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/spor/spo01.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş’ı bırakmam 
</HEADLINE>
<TEXT>

Nevio Scala, yönetimi topa tuttu, "Yapılanlar çok ağır. 2002’ye kadar Beşiktaş’a bağlıyım. Bu olayı çözmeden hiçbir kulüple anlaşmam" dedi 
     KARTAL YİĞİT 

     "Tazminatımı istiyorum" 
     BEŞİKTAŞ’IN eski çalıştırıcısı Scala, yönetimi eleştiri yağmuruna tuttu. Swiss Otel’de basın toplantısı düzenleyen İtalyan hoca, "Rahatsızlığım işimi yapmama engel olmadı. Olmayacak da. Sözleşmemin iptaline neden yoktu. Eğer yönetim, hoca değiştirmek isteseydi, benimle anlaşma yoluna gitmeliydi. Yapılanlar çok ağır. Tazminatımı istiyorum. Muayene olmadan görevden alındım. Bu beni çok üzdü. Raporlarım da sağlam çıktı. En büyük hakim Allah’tır" dedi. 
     
     "Yapılanları unutamam" 
     1991 yılındaki ameliyatından sonra birçok ünlü kulüple çalıştığını söyleyen Scala, "Bu olaylar yönetimin tecrübesizliğinden kaynaklanıyor" diye konuştu. İtalyan hoca, "Son iki haftayı unutamam. Ancak affetmeyi severim. Her zaman başım dik yürüdüm. Bunlar bana daha da güç verdi. 2002’ye kadar Beşiktaş’a bağlıyım. Bu olayı çözmeden hiçbir kulüple anlaşmam. Serdar Bilgili’ye kırgın değilim. Ama kendisiyle yüz yüze vedalaşmak isterdim" ifadelerini kullandı. 
     
     "Nouma’yı alabilirim" 
     İTALYAN çalıştırıcı, Nouma’nın kaliteli bir futbolcu ve dürüst bir kişi olduğunu belirtip, Fransız futbolcuya da sahip çıktı. Scala, "Gittiğim takıma Nouma’yı da almak isterim. Bunun yanı sıra Beşiktaş’tan birkaç oyuncuyu da transfer ettirebilirim. Telefon atma olayı, Nouma’nın karakteriyle ilgili. Ona kızgın değilim. Seyircinin bana Nevio, Nevio Scala’ demesini hiç unutamam. 20 gün sonra İstanbul’a eşimle gelip, Türkiye turuna çıkacağım" diye konuştu. 
     
     DAUM tatlı sert 
     BEŞİKTAŞ Teknik Direktörü Christoph Daum, antrenmanların dozajını, kondisyona yönelik her geçen gün artırıyor. Dün sabahki idmanda oyuncularına bayrak yarışı yaptıran Alman hoca, yenilen ekiplere şınav cezası verdi. Daum, maket baraj getirtip, Karhan, Bayram, Mehmet ve Münch’e de serbest atış kullandırdı. 
     DAUM, adalesi sertleşen Fevzi, bileğinde ağrıları olan Ayhan ve Tunç’a saha içinde müdahale yapılmasını istemedi. Bu futbolcuları sinirli şekilde soyunma odasına gönderdi. Öte yandan sakat Yasin’in, Trabzon maçında oynayamayacağı bildirildi. Beşiktaş, hazırlıklarını bugün İnönü Stadı’nda sürdürecek. 
     
     Keser’den Daum eleştirisi 
     ZEKİ DOMAÇ 

     MİLLİ Takımımız’ın eski antrenörlerinden Erdal Keser, Beşiktaş’ın Daum’u görevlendirmesinin büyük yanlış olduğunu söyledi. Halen Futbol Federasyonu’nun Avrupa temsilciliğini yürüten Keser, "Beşiktaş ve Türkiye’nin tüm değer yargılarını bir tarafa bırakıp, Daum’u göreve getirmesinin bende yarattığı hayal kırıklığını anlatamam. Tabii ki Daum, çok iyi bir antrenör. Tabii ki ona yeni bir şans verilmeli. Ancak Daum’un temiz olduğunu kim kanıtlayabilir Türk gençlerine uyuşturucu kullanmanın zararlarını nasıl anlatacak " dedi. 
     
     Scala’ya, Yunan teklifi 
     İTALYAN La Gazzetta dello Sport gazetesi, Yunanistan’ın Panathinakos takımının Alberto Malesani veya Nevio Scala’dan birini teknik direktörlüğe getirmek istediğini ileri sürdü. İki teknik adama teklif götürüldüğünü ifade eden gazete, Scala’nın İstanbul’dan döner dönmez bu konuyla ilgili görüşmelerde bulunacağını öne sürdü. 
     
     Karhan milli takımda 
     BEŞİKTAŞLI Miloslav Karhan ile Kocaelisporlu Milan Timko, Dünya Kupası Grup Elemeleri’nde karşı karşıya geleceğimiz Slovakya Milli Takımı’na çağrıldı. 18 kişilik Slovakya Milli Takım kadrosuna alınan Karhan ile Timko, görev verildiği taktirde 24 Mart’ta İstanbul’da oynanacak maçta Ay - Yıldızlı ekibimize karşı forma giyecekler. 
     
     Milliyet Alman basınında 
     GÖKAY SOFUOĞLU - Stuttgart 

     MİLLİYET’İN pazar günü "Kriztoph Daum" manşeti ile birinci sayfadan verdiği haber, Alman Stuttgarter Zeitung gazetesinde yarım sayfa yer aldı. Haberde şu ifadeler kullanıldı "Bu krizin konusu, Daum’un, Türkiye’de çalışmasının ahlaki değerlendirilmesi yanında, ona çalışma ve oturma izni verilip, verilmemesini de ilgilendiriyordu. Bunun için MİLLİYET adının açıklanmasını istemeyen eski bir bakan ve yüksek rütbeli bir polisten Daum’un Türkiye’de çalışma izni alamayacağını yazdı. Ancak Başbakan Yardımcısı ve MHP Genel Başkanı Devlet Bahçeli de Beşiktaşlı." 
     


 SPOR 






















</TEXT>
</DOC>
