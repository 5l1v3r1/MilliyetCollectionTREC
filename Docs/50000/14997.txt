<DOC>
<DOCNO> 14997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/son/sontur12.html </URL>
<DATE> 2001/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bar ve pavyonlarda para saçan 18 polise soruşturma açıldı 
</HEADLINE>
<TEXT>

     Ankara Emniyet Müdürlüğü'nde görev yapan 18 rütbeli amir hakkında soruşturma açıldı. İfadeleri alınan amirlerin bar, pavyon ve gazinolara eğlenmeye gittikleri iddia ediliyor. 
     Ankara Emniyet Müdürlüğü'nde görev yapan bir başkomiserin, geliriyle orantısız yaşam tarzı sürdüğünün ihbar edilmesi üzerine, bu başkomiser hakkında inceleme başlatıldı. Tayini çıkarılan başkomiserin gittiği gazino ve pavyon sahiplerinin ifadeleri alındı. Bunun üzerine Başkent'te bulunan gazino, pavyon ve fuhuş yapıldığı bildirilen bazı barlarda denetlemeler gerçekleştirildi. Bu tür yerlere gittiği belirlenen 18 rütbeli polis hakkında soruşturma açıldı. İfadesi alınan 4 emniyet amiri, 5 başkomiser ile komiser ve komiser yardımcıları hakkında ''göreviyle bağdaşmayan yerlerde bulunmak'' iddiasıyla ifadelerine başvuruldu. 
     Bu arada, bazı gazino sahiplerine, Ankara Emniyet Müdürlüğü Personel Şube Müdürlüğü'nde resim teşhisi yaptırıldığı, ayrıca, emniyet görevlilerinin gittikleri eğlence yerlerinde hesap ödemedikleri belirtildi. 
     İfadesi alınan rütbeli amirlerin görev yerlerinin değiştirileceği ve daha pasif görevlere atanacakları kaydedildi. 
     




</TEXT>
</DOC>
