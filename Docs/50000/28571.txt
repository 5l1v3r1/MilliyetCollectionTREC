<DOC>
<DOCNO> 28571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/24/son/sondun12.html </URL>
<DATE> 2001/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak yönetimi El Fetih üyesinin kalp krizinden öldüğünü öne sürdü 
</HEADLINE>
<TEXT>

     Irak yönetimi, Şiilerin kutsal kenti Necef'de, önde gelen Şii din adamlarından Ayetullah Seyid Hüseyin Bahr el-Ulum'un kalp krizinden öldüğünü öne sürdü. 
     İktidardaki Baas Partisi'nin yayın organı El-Tavra, ''Vakıf ve Dini İşler Bakanlığı'nın el-Ulum'un 22 Haziran 2001 tarihinde kalp krizinden öldüğünü açıkladığını'' yazdı. Bakanlığın yaptığı açıklamada, ''yurtsever ve Arap yanlısı tavırlarıyla'' tanınan el-Ulum'un Necef'deki El-Tusi Camii'ne gömüldüğü belirtildi. 
     Bahr el-Ulum'un ailesi, Londra'da yaptığı açıklamada, el-Ulum'un dün erken saatlerde ''şüpheli bir şekilde'' öldürüldüğünü bildirmişti. Açıklamada, el-Ulum'un, Irak rejimi ile işbirliği yapmayı reddettiği, hapsedilen Şii din adamlarının serbest bırakılması için çaba gösterdiği ve rejimi, Şii din adamlarına kötü muamele yaptığı için sürekli olarak eleştirdiği belirtilmişti. El-Ulum'la birlikte, Irak'ta son 4 yılda öldürülen üst düzey Şii din adamı sayısı 4'e çıktı. Irak'ta 1999 yılında da Şii din adamı Büyük Ayetullah Muhammed Sadık El-Sadr ve iki oğlu öldürülmüş, o zamanda Bağdat yönetimi ölümlerden ülkenin bütünlüğünü bozmaya çalışan güçleri sorumlu tutmuştu. 







</TEXT>
</DOC>
