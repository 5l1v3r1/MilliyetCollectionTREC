<DOC>
<DOCNO> 22712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/spor/aspo.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ONUR GECESİ 
</HEADLINE>
<TEXT>

47. Geleneksel Yılın Sporcusu ödülleri sahiplerini buldu. 2000 yılında Türkiye’nin adını Dünya’nın dört köşesinde duyuran ve Milliyet tarafından ödüllendirilen sporcular, büyük alkış topladılar 
     Türkiye’nin en eski ve Dünya’nın sayılı anketlerinden biri olan Milliyet Geleneksel Yılın Sporcusu Anketi’nin 47. yıl ödülleri önceki gün görkemli bir törenle dağıtıldı. Doğan Medya Center’da düzenlenen ve seçkin davetlilerin katıldığı törende, 2000 yılının başarılı sporcuları ve spor adamları ödüllerine kavuştu. 
     Anket sonucu üst üste ikinci kez Yılın Sporcusu seçilen Halil Mutlu, ödülünü Doğan Holding Yönetim Kurulu Başkanı Aydın Doğan’ın elinden aldı. Yılın ikinci sporcusu olan ve ABD’de ameliyat olduğu için geceye katılamayan Hidayet Türkoğlu’nun ödülünü ise babası Rahim Türkoğlu’na, İstanbul Valisi Erol Çakır sundu. Vali Çakır, üçüncü sıradaki Hamza Yerlikaya’nın ödülünü de Milli Takım Antrenörü Ata Karataş’a verdi. 
     
     Ankette onur ödülüne layık görülen Galatasaray’ın unutulmaz antrenörü Fatih Terim adına ödülü Müfit Erkasap, Doğan Medya Grubu Başkanı M.Ali Yalçındağ’ın elinden aldı. 
     Yılın takımında UEFA ve Süper Kupa şampiyonu Galatasaray sahneye çıktı. Yönetim adına Genel Sekreter Sinan Kalpakçıoğlu, Teknik Direktör Lucescu, UEFA şampiyonluğunda görev alan antrenörler Bülent Ünder ve Müfit Erkasap ile futbolcular Bülent Korkmaz, Suat Kaya ve Okan Buruk, Milliyet gazetesi İcra Kurulu Başkanı ve Genel Yayın Yönetmeni Mehmet Y. Yılmaz’dan ödüllerini aldılar. Bu kategorinin ikincisi A Milli Takım’ın ödülü de yine Mehmet Y. Yılmaz’ın elinden Menajer Can Çobanoğlu, Ay - Yıldızlı oyuncular Bülent Korkmaz, Suat Kaya ve Okan Buruk’a gitti. Yılmaz, üçüncü Efes Pilsen’in ödüllerini de Yönetim Kurulu üyesi Çetin Çeki, Menajer Engin Özerhun ve dönemin yardımcı, şu andaki birinci coachu Oktay Mahmudi’ye verdi. 
     
Ödül yağmuru      Yılın Türk Antrenörü seçilen Efes Pilsen’in eski coachu Ergin Ataman’a ödülünü gazetemiz başyazarı Güneri Cıvaoğlu verdi. İkinci Mustafa Denizli geceye katılmazken, üçüncü Ömer Kaner’e de ödülünü Cıvaoğlu sundu. 
     Yılın Türk futbolcusunda zirveye çıkan Hakan Şükür’ün ödülünü, gazetemiz Ankara Temsilcisi Fikret Bila’nın elinden Galatasaray Kaptanı Bülent Korkmaz aldı. İkinci Rüştü Rençber geceye katılmazken, üçüncü Okan Buruk’un ödülünü gazetemiz Mali İşler Grup Başkanı Bilen Böke sundu. Dördüncü Alpay Özalan’ın bulunmadığı gecede Bülent Korkmaz’ın ödülünü gazetemiz Reklam Grup Başkanı Viki Habif verdi. 
     Yılın yabancı sporcusunda birinci Hagi ile ikinci Taffarel’in ödüllerini Galatasaray Teknik Direktörü Lucescu, gazetemiz Başkan Yardımcısı Dinç Üner’den aldı. Üner, üçüncü Irine İltchenko’nun yerine sahneye çıkan Eczacıbaşılı Aylin Kartaltepe’ye ödülünü verdi. 
     Yılın yabancı teknik direktörü sıralamasında zirveye çıkan Lucescu ödülünü Taylan Bilgel’den aldı. Bilgel, ikinci olan Tekvando Milli Takımı Teknik Direktörü H.Y.O Joo Lee’ye de ödülünü verdi. Üçüncü Arten Lavrov’un yerine ödülünü boks antrenörlerinden Mehmet Demirkapı, Spor Servisi Müdürümüz Necil Ülgen’den aldı. 
     Necil Ülgen, Namık Sevik Ödülü’ne layık görülen Nezih Alkış’ın ödülünü de Hürriyet Spor Servisi Müdürü Esat Yılmaer’e verdi. 
     



 SPOR 






















</TEXT>
</DOC>
