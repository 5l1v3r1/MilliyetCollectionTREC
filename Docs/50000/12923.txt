<DOC>
<DOCNO> 12923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/25/ekonomi/eko04.html </URL>
<DATE> 2001/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasanın haziran rotası çiziliyor 
</HEADLINE>
<TEXT>

Martın son haftasında büyüme, dış ticaret ve dış borç verileri ortaya çıkacak. Ancak gözler, hazirana kadar piyasalara yön verecek 2001 yılının ikinci çeyreğine ilişkin borçlanma programında olacak 
     TARIK YILMAZ 

     Ekonomiden sorumlu Devlet Bakanı Kemal Derviş’in yurtdışındaki kaynak turu sürerken, yurtiçinde de piyasalar açısından önemli verilerin açıklanması bekleniyor. Dikkatle izlenecek veriler arasında ikinci çeyrek borçlanma programı, dış borç, büyüme ve dış ticaret rakamları yer alıyor. 
     Kabus gibi geçen 2001’in ilk çeyreği bu hafta sona ererken şirketlerin ve bankaların martın son haftasında oldukça hareketli günler geçirmesi bekleniyor. Önünü göremeyen piyasalar için en önemli verilerden biri olan ikinci çeyrek borçlanma programı, bir aksama olmazsa 30 Mart Cuma günü açıklanacak. 
     
İki ayda 18 katrilyon borç      Hazine’nin ikinci çeyrek programında, borçların mayıs ve hazirana yığılması bekleniyor. Programın açıklanacağı, IMF ve Dünya Bankası’yla anlaşmaların yapılacağı ve dış kaynağın gelmeye başlayacağı umut edilen nisanda Hazine’nin yaklaşık 800 trilyon liralık küçük bir borç yükü var. Hazine’nin, mayısta 1 katrilyon 450.9 trilyonu faiz, toplam 5 katrilyon 92 trilyon lira haziranda ise 2.3 katrilyonu faiz toplam 8 katrilyon 652 trilyon liralık iç borç ödemesi bulunuyor. 
     Hazine’nin bu hafta yayımlayacağı bir diğer veri ise 2000 yılının son üç aylık dış borç verisi. Bu verinin de cuma günü açıklanması bekleniyor. Son olarak açıklanan verilere göre, dış borç 106.9 milyar dolar seviyesindeydi. 
     
Büyüme belli oluyor      DİE ise bu hafta büyüme ve dış ticaret verilerini açıklayacak. Kasımdaki mali krizin ardından stoklarını eritemeyen sanayi sektörünün duraklama dönemine girmesi nedeniyle açıklanacak 2000 yılı dördüncü çeyrek büyüme ve milli gelir rakamlarının daha önceki çeyreklere göre düşük çıkacağı tahmin ediliyor. Türkiye üçüncü çeyrekte yüzde 6.9 büyümüş, kişi başına düşen milli gelir ise 2 bin 880 dolar olmuştu. 
     Ocak ayı dış ticareti hakkında bilgi verecek olan dış ticaret verileri de son olarak 27 Şubat’ta açıklanmıştı. Bu verilere göre, Türkiye 2000 yılında 27.3 milyar dolar ihracat, 54 milyar dolar ithalat yaptı. 
     


 EKONOMİ 




















</TEXT>
</DOC>
