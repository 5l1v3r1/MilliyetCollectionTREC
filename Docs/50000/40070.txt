<DOC>
<DOCNO> 40070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/siyaset/siy01.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Duvardan düşmedi işkence gördü 
</HEADLINE>
<TEXT>

Devlet Bakan Faruk Bal’ın danışmanı olan emekli Başkomiser Dedeoğlu’nun, öğrenci Birtan Altınbaş’ı işkencede öldürdüğü, mahkemenin gerekçeli kararında ifade edildi 
     GÖKÇER TAHİNCİOĞLU Ankara 

     Hacettepe Üniversitesi öğrencisi Birtan Altınbaş’ın 1991’de işkenceyle öldürülmesine ilişkin davanın gerekçeli kararı açıklandı. Aralarında Devlet Bakanı Faruk Bal’ın danışmanı İbrahim Dedeoğlu’nun da bulunduğu sanıkların "Duvardan düştü", "Açlık grevi yaptı", "Minibüse vurdu" savunmalarını geçersiz bulan mahkeme, "Birtan işkenceyle öldürüldü" kararına vardı. 
     Ankara 2. Ağır Ceza Mahkemesi, "gerekçeli kararında", sanık savunmaları ve tanık anlatımlarıyla kendi görüşüne yer verdi. 
     Kararda, Dedeoğlu’nun, "Altınbaş, gözaltına alındıktan sonra ekip arabasına bindirilirken direnmiş. Bu nedenle bir kaç yara almış" dediği, diğer sanıklar Sadi Çaylı, Hasan Cavit Orhan ve Süleyman Sinkil’in ise, "Duvardan düştü" savunmasını yaptıkları ifade edildi. Dedeoğlu, Çaylı, Orhan ve Sinkil’i 4 yıl 5’er ay hapis cezasına mahkum eden mahkeme, cezanın gerekçesini şöyle açıkladı "Altınbaş’ın, Dev - Sol örgütüyle ilgili tahkikatı yürüten emniyet amiri Dedeoğlu’nun başında bulunduğu tim tarafından gözaltına alındığı, nezarette bir gün kalmasının ardından, bir cinayette kullanılan silahın yerini göstermesi için evine gidildiği, ancak silahın bulunamadığı, bu sırada kaçmak isterken duvardan düşüp yuvarlandığı, polislere mukavemette bulunduğu anlaşılmıştır. Birtan’ın ölümüyle bu gün arasında 7 günlük fark bulunması, sanık savunmalarını geçersiz kılmaktadır. Birtan’ın ölümü, vücuduna direk darbeler vurulması ve konuşturmak amaçlı işkence yapılması sonucu olmuştur." 
     



 SİYASET 









</TEXT>
</DOC>
