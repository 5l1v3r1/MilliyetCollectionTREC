<DOC>
<DOCNO> 25293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/siyaset/siy02.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
3 sanık oybirliğiyle 6’sı oyçokluğuyla 
</HEADLINE>
<TEXT>
Beyaz Enerji tahliye oldu 
İlk duruşmada sürpriz karar çıktı 9 tahliye. Bu kararla, DGM’de yargılanan tutuklu sanık kalmadı 
     GÖKÇER TAHİNCİOĞLU Ankara 

     Büyük tartışmalara sahne olan Beyaz Enerji Davası’nın ilk duruşmasında mahkeme, "cürüm işlemek için teşekkül oluşturmak" ve "teşekküle yardım" suçlarından dolayı tutuklu bulunan dokuz sanığın tahliyesine karar verdi. Böylece DGM’de yargılanan tutuklu sanık kalmadı. 
     Ankara 1 No’lu DGM’de görülen davanın ilk duruşmasına dokuzu tutuklu 10 sanık katıldı. Davayı açan Savcı Talat Şalk duruşmaya çıkmazken duruşma savcısı olarak Hakan Kızılaslan görev yaptı. 
     
Bakan aradı      Duruşmada ifade veren TEAŞ eski Genel Müdürü Muzaffer Selvi, jandarmanın kendilerine baskı yaptığını öne sürerken Birsel Sönmez’in kendisine ortak yargılandıkları dava için borç olarak 40 bin dolar verdiğini öne sürdü. Selvi, Nükleer Santral İhalesi sırasında Enerji Bakanı Cumhur Ersümer’in kendisini arayarak, "Sen bir firmayı öne çıkarttın. Bundan sonra seninle görüşürüz" dediğini kaydetti. 
     TEAŞ Genel Müdür eski Yardımcısı Ünal Peker de, Sönmez ve Doğan Karadeniz’den çocuklarıyla iş kurmak için borç aldığını bildirdi. Karadeniz Enerji şirketinin sahibi Doğan Karadeniz ise, TEAŞ’tan sadece bir ihale aldığını, Şırnak’ta bu işi yaparken kendisine plaket verildiğini belirtti. 
     Enerji Bakanlığı Müsteşar eski Yardımcısı Mustafa Mendilcioğlu, Enerji İşleri Genel Müdür Vekili Osman İlhan, Enerji İşleri Genel Müdür Yardımcısı Yavuz Gürsoy, birbirine benzer savunmalarında, suçlandıkları projelerin kendileri göreve gelmeden yaşama geçirilmeye başlandığını, kendilerinin devleti uzun vadede 300 milyon dolar k ra geçirecek çalışmalar yaptıklarını belirttiler. 
     58 tanığın katıldığı duruşmada Kızılaslan, Erhan Aygün ve Karadeniz’in tahliyesini istedi. 10 saat süren duruşmada Aygün, Hidroelektrik Santrallar eski Daire Başkanı Hasan Hüseyin Çoğalan ve Karadeniz’in oybirliğiyle, diğer sanıkların ise oyçokluğuyla tahliyelerine karar verildi. Sanıklar tahliye kararına rağmen "görevi suiistimal ve rüşvet" suçlarından dolayı ayrılan dava dosyası kapsamında tutuklu kalmaya devam edecekler. 
     
Köstebek’ beraat etti      Beyaz Enerji davasının iddianamesini basına sızdırdığı gerekçesiyle hakkında "çeteye yardım" suçundan 9 yıl istemiyle Ankara 1 No’lu DGM’de dava açılan DGM Katibi Yücel Topsakal, ilk duruşmada beraat etti. İddianamenin kayıtlı olduğu bilgisayarın şifresinin kendisinden başka Başsavcı Cevdet Volkan’la Savcı Talat Şalk’ta da olduğunu vurgulayan Topsakal, bilgi sızdırmadığını belirtti. Savcı Hakan Kızılaslan da şifreyi bilmenin sanığı cezalandırmak için yeterli olmadığını belirterek, suçlamasından vazgeçti. Mahkeme, Topsakal’ın beraatine karar verdi. 
     
Savcı Şalk için yer değiştirme istendi      ERSAN ATAR Ankara 

     Beyaz Enerji davasını açtıktan sonra ANAP Genel Başkanı Mesut Yılmaz ile karşılıklı söz düellosuna giren Ankara DGM Savcısı Talat Şalk hakkında "yer değiştirme" cezası verilmesi istendi. 
     Adalet Bakanı Hikmet Sami Türk’ün talimatı üzerine görevlendirilen Bakanlık Müfettişleri, Şalk hakkındaki ön soruşturma raporunu tamamladı. Müfettişler, Şalk’ın soruşturma aşaması ve sonrasındaki açıklama ve davranışları için yer değiştirme cezası verilmesi gerektiğini belirtti. 
     Müfettişlerin raporu, Türk’ün onayına sunulduktan sonra gereğinin yapılması için H kimler ve Savcılar Yüksek Kurulu’na gönderilecek. Kurul, raporda istendiği gibi Şalk hakkında yer değiştirme cezası verirse, Şalk, Ankara DGM Savcılığı’ndan alınarak başka bir göreve verilecek. 
     



 SİYASET 












</TEXT>
</DOC>
