<DOC>
<DOCNO> 25449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/ekonomi/eko04.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek bütçe 30 katrilyon lira 
</HEADLINE>
<TEXT>

24.6 katrilyonu faiz gideri, 5.5 katrilyonu ödeneklerden oluşacak ek bütçeyle birlikte 2001 bütçesi toplam 78 katrilyon liraya ulaşıyor 
     ANKARA Milliyet 

     Maliye Bakanı Sümer Oral, Bakanlar Kurulu’nda ek bütçenin tahmini 30 katrilyon lira olacağını açıkladı. 
     
Yasalar YPK’ya gidiyor      2001 yılı bütçesinde 16.6 katrilyon olan faiz giderleri ek bütçede 24.6 katrilyon olacak. Bakanlıkların talep ettiği ödeneklere ek bütçeden 5.5 katrilyon verilecek. 2001 yılı bütçesinin 48 katrilyon lira olduğu gözönünde bulundurulursa, toplam 78 katrilyonluk bütçe oluşacak. Üç saat süren Bakanlar Kurulu’na istifa eden Sadettin Tantan katılmazken, sabah İstanbul’da bulunan Devlet Bakanı Kemal Derviş ve yedi bakan da toplantıya gelmedi. 
     Özelleştirmeden sorumlu Devlet Bakanı Yılmaz Karakoyunlu da tütün yasa tasarısıyla ilgili bilgi sundu. Hükümet adına açıklama yapan Devlet Bakanı Şükrü Sina Gürel, tasarıda son çalışmanın bugün ilgili bakanlarca ele alınacağını ve öğleden sonra toplanacak Yüksek Planlama Kurulu’nda değerlendirileceğini kaydetti. Gürel, bazı fonların kapatılmasına ilişkin yasa tasarılarının da masaya yatırılacağını belirtti. 
     
25 Haziran’a yetişecek      Tütün yasa tasarısı ve ek bütçe tasarılarının 15 Haziran’a kadar Meclis’e sevki ve 25 Haziran’a kadar da Meclis’ten geçirilmesi benimsendi. Ayrıca TL ile iş yapan müteahhitlere enflasyon farkı verilmesi de görüşüldü. 
     



 EKONOMİ 



















</TEXT>
</DOC>
