<DOC>
<DOCNO> 40118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/son/sondun01.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Joschka Fischer eski sömürge efendiler adına özür diledi 
</HEADLINE>
<TEXT>

     Güney Afrika'nın Hint Okyanusu'na bakan Durban liman kentinde BM himayesinde yapılan Dünya Irkçılıkla Mücadele Konferansı'na katılan Almanya Dışişleri Bakanı Joschka Fischer, konferansta, eski sömürge efendiler adına özür dileyen ilk devlet adamı oldu. 
     Fischer, konferansta yaptığı konuşmada, Afrika'da eski sömürgeci ülkelerden biri olan ve dünya tarihinde ırkçı politikanın en azılılarından birini Hitler zamanında uygulamış olan Almanya adına, Afrika'nın tüm ülkelerinden özür diledi. Fischer, konferansın ikinci gününde kürsüden yaptığı konuşmada, ''Federal Almanya Cumhuriyeti adına söylemekteyiz, suçu kabul etmek, kurbanların ve onların nesillerinden gelenlerin onurlarını onarmanın bir yoludur'' dedi. 
     19. yüzyıla kadar 400 yıl boyunca Afrikalılar, Batılı sömürgeci devletler tarafından Kuzey ve Güney Amerika'ya köle olarak taşındı. Köleler, ahşap teknelerin güvertelerine üst üste yan yana diziliyor, çoğu zincirleniyor, dışkıları varılan limanda sirkeli su fıçılarıyla yıkanıyordu. İngiltere, Fransa, Belçika ve Almanya, Afrika'yı iliğine kadar sömüren ülkelerdendi. Eski sömürge ülkeleri Portekiz ve İspanya, Amerika Kızılderililerini katletti, kıtayı, tanımadığı bir sürü hastalıklara sürükledi. Afrika devlet adamları, 1 hafta sürecek Durban konferansında, eski sömürgeci ülkelerden bugün hiç olmazsa bir ''kuru resmi özür'' talebinde bulundular. 
     Almanya'daki Sosyal Demokrat Parti'nin koalisyon ortağı Yeşiller Partisi'nden Dışişleri Bakanı Joschka Fischer, bugün Durban'da Filistin Ulusal Özerk Yönetimi Başkanı-Devlet Başkanı Yaser Arafat ve İsrail Dışişleri Bakanı Şimon Peres ile görüştü. Fischer, 1994 Nobel Barış Ödülü'nü paylaşan Arafat ile Peres'e, ''Avrupa, İsrail-Filistin ihtilafında köklü çözüm ve sonsuz barış getirmede ağırlığını koyacaktır'' mesajını verdi. 







</TEXT>
</DOC>
