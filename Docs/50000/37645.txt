<DOC>
<DOCNO> 37645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/17/son/sonspo24.html </URL>
<DATE> 2001/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor 2 - Beşiktaş 2 maç bitti 
</HEADLINE>
<TEXT>

     Türkiye Süper Birinci Ligi, ikinci haftası açılış maçında, Bursaspor ile Beşiktaş 2-2 berabere kaldı. 
     Karşılaşmaya iyi başlayan Bursaspor, rakibini orta alanda presle durdurarak, geliştirdiği kanat organizasyonlarıyla Beşiktaş kalesinde gol aradı. Yeşil-beyazlı ekip aradığı gole, 3. dakikada Murat Sözkesen ile ulaştı. 
     Maçın ilk dakikalarında yenik duruma düşen Beşiktaş, ilk yarının kalan dakikalarında Bursaspor kalesine pres uygulamaya çalıştı. Siyah-beyazlı konuk ekip bu yarıda, Nihat ve Tümer ile yakaladığı gol pozisyonlarını değerlendiremedi. 
     
İlk yarıdan notlar      3. dakikada, sağ kanattan gelişen Bursaspor atağında Ender, topu ceza alanı içine ortaladı. Pozisyonu iyi takip eden Sözkesen, topu filelerle buluşturdu 1-0 
     9. dakikada, Beşiktaş'ın geliştirdiği atakta, Baya'nın vuruşunu Şenol, yumrukla uzaklaştırdı. Penaltı noktasına düşen topu Tümer tamamladı. Bu oyuncunun vuruşunda meşin yuvarlak, üstten auta çıktı. 
     13. dakikada, Tümer'in sol çaprazdan kullandığı sert şut, üst direkten geri döndü. 
     21. dakikada, Beşiktaş'ın kazadığı serbest atışı Tümer kullandı. Bu oyuncunun doğrudan kaleye gönderdiği sert şutu Şenol, yumruklayarak kornere çeldi. 
     27. dakikada, Tayfun'un ceza sahası dışından kulladığı sert şutu, Beşiktaşlı kaleci Kjaer, yumrukla uzaklaştırdı. 
     32. dakikada, Nihat'ın yaklaşık 30 metreden kullandığı serbest vuruşta, köşeden kaleye giden topu, Şenol son anda çıkardı. 
     36. dakikada, Beşiktaş, yüzde yüzlük bir pozisyondan yararlanamadı. Orta alandan kaptığı topla hızla hareketlenen Tümer, kaleci Şenol ile karşı karşıya kaldığı anda şut çekti. Top, yan direğe çarparak dışarı çıktı. 
     Kalan dakikalarda tarafların çabası skoru değiştirmeyince ilk yarıyı Bursaspor 1-0 önde kapadı. 
     Karşılaşma öncesi Marmara Depremi'nin ikinci yıldönümü nedeniyle bir dakikalık saygı duruşu yapıldı. Bu arada, geçen sezon 23 golle Türkiye Birinci Ligi gol kralı olan Okan Yılmaz'a, Türkiye Futbol Federasyonu Yönetim Kurulu Üyesi Levent Kızıl ile Bursaspor Kulübü İkinci Başkanı Fikret Üstenci birer kupa verdi. 
     
     Karşılaşmanın ikinci yarısında Bursaspor, galibiyeti koruma düşüncesiyle defans ağırlıklı bir oyun sergiledi. Yeşil-beyazlı takım, Beşiktaş'ın skoru eşitlemesiyle rakip kalede daha fazla görülmeye başladı. 
     Konuk Beşiktaş ise ikinci yarı zaman zaman defans güvenliğini de elden bırakarak maçta beraberlik aradı. 
     İkinci yarıya her iki takım da oyuncu değişikliği yaparak başladı. Bursaspor'da Okan yerini Sinan'a bırakırken, Beşiktaş'ta Tayfur'un yerine Sertan, İbrahim'in yerine de Stavrum oyuna girdi. 
     
İkinci yarıdan notlar      48. dakikada, orta alandan aldığı pasla ceza alanına giren Sertan, topa yerden sert vurdu. Bu pozisyonda kaleci Şenol, topu yatarak uzaklaştırmayı başardı. 
     51. dakikada, Sinan'ın pasıyla hareketlenen Murat Hacıoğlu, topa yerden çok sert vurdu. Meşin yuvarlak, Beşiktaş kalecisi Kjaer'den geri döndü. 
     52. dakikada, Beşiktaş beraberliği yakaladı. Sağ kanattan gelişen atakta Baya, topu ceza alanı içine ortaladı. İyi yükselen İlhan'ın aşırtma kafa vuruşu, kaleci Şenol'un üzerinden filelere gitti 1-1 
     53. dakikada, Bursaspor, net gollük bir pozisyondan yararlanamadı. Moshoeu'nun, orta alandan verdiği uzun pasla penaltı noktasında topla buluşan Murat Sözkesen, topa ayağının içiyle vurdu. Kaleci Kjaer, topa iki hamlede sahip olarak, golü engelledi. 
     63. dakikada, Tümer'in ceza alanı dışından kullandığı serbest atışta, köşeye giden topu Şenol, son anda çeldi. 
     71. dakikada, Bursaspor ceza alanı içinde oluşan karambolde, Nihat, kaptığı topu Stavrum'a aktardı. Bu oyuncunun yerden sert vuruşunu Şenol, ayaklarıyla dışarı gönderdi. 
     74. dakikada, Bursaspor'da Sinan, sarı kart gördü. 
     76. dakikada, Bursaspor'da Tayfun'un yerine, Hakan oyuna girdi. 
     78. dakikada, Bursaspor, yeniden kendisini galibiyete taşıyan golü buldu. Murat Hacıoğlu'nun pasıyla ceza alanının dışında topla buluşan Murat Sözkesen, yaptığı sert vuruşla topu filelere gönderdi 2-1 
     81. dakikada, konuk ekip yeniden skorda dengeyi sağladı. Tümer'in sağ kanattan yaptığı ortada Baya, topu kafayla İlhan'ın önüne indirdi. Bu oyuncunun sert vuruşu, Beşiktaş'ın beraberlik golü olarak rakip kaye gitti 2-2 
     85. dakikada, Beşiktaş'ta Erman, sarı kart gördü. 
     88. dakikada, Beşiktaş'ta Baya'nın yerine Nejat oyuna girdi. Bu futbolcu, oyuna girer girmez sarı kart gördü. 
     89. dakikada, Bursaspor'da Fatih'in yerine Taner oyuna girdi. 
     Maçın son dakikasında, Murat Hacıoğlu'nun orta şut karışımı vuruşunda kaleye giden topu, kaleci Kjaer son anda kornere çeldi ve maç 2-2 berabere sonuçlandı. 
     







</TEXT>
</DOC>
