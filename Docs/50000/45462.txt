<DOC>
<DOCNO> 45462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/son/sontur10.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP Grubu Abant çalışma toplantısı başladı 
</HEADLINE>
<TEXT>

     ANAP Grubu'nun Abant'ta yaptığı ikinci gün çalışma toplantısı, Genel Başkan, Devlet Bakanı ve Başbakan Yardımcısı Mesut Yılmaz'ın başkanlığında başladı. 
     Beraberinde bazı bakanlarla birlikte Abant Palace'ye gelen Yılmaz, ANAP Grubu ile birlikte, basına kapalı gerçekleştirilen toplantıya geçti. 
     Devlet Bakanı Yılmaz Karakoyunlu, Turizm Bakanı Mustafa Taşar ve Çalışma ve Sosyal Güvenlik Bakanı Yaşar Okuyan programları dolayısıyla toplantıya katılmadılar. 
     Milletvekilleri Haşim Haşimi, Burhan Kara, Aydın Ayaydın, Şamil Ayrım, Rıfat Serdaroğlu, Kamran İnan, Cavit Kavak, Ali Doğan, Mehmet Ali Bilici, Yaşar Eryılmaz, Yıldırım Akbulut, İbrahim Gürdal, Ali Er, Işın Çelebi, İlhan Aküzüm, Murat Başesgioğlu, Erkan Kemaloğlu, Yaşar Topçu ve Veysel Atasoy da toplantıya katılmadılar. Toplantıya katılmayan 19 milletvekilinden bazılarının, toplantıya katılmamaları nedeniyle mazeretlerini bildirdikleri belirtildi. 
     Toplantıda, Türkiye'nin genel sorunları ve parti içi meselelere dönük çalışmalar yürütülecek. 
     Siyasi Partiler Kanunu, Seçim Kanunu, Siyasi Etik Kanunu ve Devlet İhale Kanunu'nda yapılacak değişikliklerin de gözden geçirileceği toplantıda, bir araştırma şirketi tarafından hazırlanan ''Sosyal Değerler, Siyasal Tutumlar'' adlı kamuoyu anketinin sonuçları üzerinde değerlendirmelerde bulunulacak. 
     ANAP Grubu, dün akşam da, söz konusu anketin sonuçları üzerine bir toplantı gerçekleştirdi. 
     Geçen ay Kartalkaya'da yapılan il başkanları toplantısından sonra ortaya çıkarılan Çalışma Belgesi de toplantıda ele alınacak. 
     Bu arada ANAP Grup Başkanvekili Beyhan Aslan, toplantı öncesinde bir sonu üzerine, 12 Kasım'da Avrupa Birliği İzleme Komitesi'nin Türkiye'nin üyelik sürecinde attığı adımları denetleyeceğini söyledi. 
     Aslan, ''Bu kadar sıkışık bir dönemde, Cumhurbaşkanımızın, ülkemizin genel çıkarlarını düşünerek, özellikle AB açılımlarını düşünerek Anayasa değişikliği konusunda müspet düşüneceği kanaatindeyim'' dedi. 
     






</TEXT>
</DOC>
