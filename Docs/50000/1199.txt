<DOC>
<DOCNO> 1199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/son/sondun12.html </URL>
<DATE> 2001/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan Dışişleri Bakan Yardımcısı "Yunanistan Türkiye'ye yardımları veto ettiği dönemlere dönmeyecek" 
</HEADLINE>
<TEXT>

     Yunanistan Dışişleri Bakan Yardımcısı Elizavet Papazoi, Atina'nın AB'nin Türkiye'ye mali yardımlarını veto ettiği dönemlere dönme niyeti taşımadığını belirtti. 
     Papazoi, Atina'da yayımlanan Ethnos ve Eksusia gazetelerine verdiği demeçte, Yunanistan'ın niyetinin, Türkiye'ye gerekli reformları yapabilmesi için yardım sağlanması olduğunu vurguladı. 
     Türkiye'nin AB'nin taleplerine uyum sağlamasına kadar çok zaman geçeceği inancında olduğunu belirten Papazoi, ''AB ülkelerinin çoğunluğu aslında gerçek adaylık için Türkiye'yi sıkıştırmıyor, yani tam üyelik görüşmeleri aşaması da ayrıca zaman alacaktır. Aynı zamanda, AB Dönem Başkanı İsveç'in insan hakları konusunda özel bir ilgi sergilemesini bekliyorum'' dedi. 
     Kıbrıs konusuna da değinen Papazoi, ''KKTC'nin Türkiye tarafından ilhak edilmesine ilişkin açıklamaların'' Ankara'nın bu konudaki tutumunun yüzeysel bile olsa bir değişim göstermediğinin kanıtı olduğunu öne sürdü. 
     Papazoi, ''Ankara'nın politikaları, Kıbrıslı Türkleri birleşmiş bir devlet statüsünde AB'ye üye olmayı arzu etme noktasına götürüyor. İki taraf arasındaki çarpıcı fark ortadadır. Bir tarafta demokratik bir refah toplumu diğer tarafta azgelişmişlik ve baskı. Zaten kamuoyu yoklamaları da gerçek durumu yansıtıyor'' dedi. Ege'deki kayalık ve adacıkları konu alan düzenleme hakkında da bilgi veren Papazoi, bu bölgelerin yerleşime açılmasının söz konusu olmadığını, ancak NATURA Çevre programı çerçevesinde değerlendirilmelerinin gündemde olduğunu kaydetti. 




</TEXT>
</DOC>
