<DOC>
<DOCNO> 37776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/son/sondun14.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkleri aşağılayan sözlük için mahkeme yolu açıldı 
</HEADLINE>
<TEXT>

     Hollanda'da Ulusal Ombudsman Kurumu, ülkedeki en geniş kapsamlı sözlük olan ''Van Dale'' hakkında,Türkleri aşağılayan deyimler içerdiği için yapılan şikayeti yerinde bularak, yapılan suç duyurusunun haklı olduğu görüşüne vardı. 
     Hollanda'da yaşayan Cemal Sofuoğlu adlı 25 yaşındaki bir Türk vatandaşı, Van Dale sözlüğünde Türkleri tanımlayan kimi ifadelerin aşağılayıcı olduğuna dikkati çekerek, geçen yıl Ekim ayında Rotterdam yakınlarındaki Krimpel aan den İjssel polisine suç duyurusunda bulunmuştu. Polisin, savcılıkla yaptığı görüşmeden sonra başvuruyu işleme koymaması üzerine Türk vatandaşı, Ulusal Ombudsman Kurumu'na başvurmuştu. Ulusal Ombudsman Kurumu, polisin yapılan suç duyurusunu işleme koyması gerektiği ve mahkemeye başvuruda bulunması gerektiği kararına vardı. Krimpen aan den İjssel polisinden bugün yapılan açıklamada, Türk vatandaşının yaptığı şikayet başvurusunun işleme konulacağı bildirildi. 






</TEXT>
</DOC>
