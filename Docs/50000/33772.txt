<DOC>
<DOCNO> 33772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/son/sondun03.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahran'da içki içen 22 kişi halk önünde kırbaçlandı 
</HEADLINE>
<TEXT>

     İran'ın başkenti Tahran'da içki içmekten suçlu bulunan kişiler halk önünde kırbaçlandı. 
     İRNA'nın haberine göre, başkentin kuzey kesiminde, Veli Asr Caddesi üzerindeki Saye parkı önünde iş çıkışı saatinde, yaşları 20 ila 35 arasında değişen 14 kişiye, içki içmek ve kadınları rahatsız etmek suçundan 70 ila 80 arasında kırbaç vuruldu. 
     Yine kuzeydeki Venek meydanında 8 kişi, aynı suçlardan halkın gözleri önünde kırbaçlandı. 
     Böylece, Tahran'da son bir ay içinde 5. kez halk önünde topluca kırbaçlanma cezası uygulanmış oldu. 
     Son bir ay içinde yaygınlaşan bu uygulama, halkın yanı sıra İran İçişleri Bakanı Abdülvahid Musevi Lari'nin de tepkisini çekti. 
     Lari önceki gün yaptığı açıklamada, ülkenin güvenliğinden sorumlu asıl kişi olmasına rağmen, kendisinin bu kararlardan haberdar edilmediğini söyledi. 
     Lari, bu tür uygulamaların derin siyasi ve toplumsal etkileri olduğunu da belirtti. 
     Gözlemciler, Cumhurbaşkanı Muhammed Hatemi hükümetinin reformlarına karşı çıkan muhafazakarların, hükümete sorun yaratmak için kontrollerindeki mahkemeleri kullanarak, ülkenin ve Hatemi'nin uluslararası imajını zayıflatacak bu tür uygulamalar yaptıklarını belirtiyorlar. 
     
     






</TEXT>
</DOC>
