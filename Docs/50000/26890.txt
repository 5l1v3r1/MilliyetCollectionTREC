<DOC>
<DOCNO> 26890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/son/sontur04.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari ücrete zam umudu 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan'ın ''Asgari Ücret Tespit Komisyonu'nu önümüzdeki günlerde muhtemelen tekrar toplantıya çağırabiliriz'' yönündeki açıklaması, 1 Temmuz'da brüt 146 milyon 947 bin 500 liraya yükselecek asgari ücrete yeni zam yapılması umudunu gündeme getirdi. 
     İşçi sendikaları, Asgari Ücret Tespit Komisyonu'nun biran önce toplanarak, 1 Temmuz'dan geçerli olacak brüt asgari ücretin SSK prim taban ücreti olan 210 milyon lira düzeyine yükseltilmesini istiyorlar. Asgari Ücretin işçi sendikalarının talepleri doğrultusunda brüt 210 milyon liraya yükseltilmesi durumunda, asgari ücretle çalışan işçinin eline ayda net 151 milyon 965 bin lira geçecek. 
     İşçi sendikaları yetkilileri, yürürlükteki net asgari ücretin daha önce alınan karar uyarınca 1 Temmuz'da 4 milyon 954 bin 230 liralık artışla 102 milyon 369 bin 600 liradan, 107 milyon 323 bin 830 liraya yükseleceğini anımsatarak, bu zammın çok komik olduğunu bildirdiler. 
     Yetkililer, asgari ücretle işçi çalıştıran işverenin her ay 210 milyon lira üzerinden SSK ve işsizlik sigortası prim ödediğine dikkati çekerek, 1 Temmuz'dan geçerli olacak yeni brüt ücretin 210 milyon lira düzeyinde olmasını istediler. 
     Asgari Ücret Tespit Komisyonu'nun toplantıya çağırılarak 1 Temmuz'dan geçerli olacak brüt asgari ücretin 210 milyon liraya yükseltilmesi durumunda, bu ücretle işçi çalıştıran işverene SSK'ya ödediği prim ve işsizlik sigortası priminden ötürü bir artış gelmeyecek, ancak işverenin işçiye ödeyeceği ücrette artış söz konusu olacak. Halen brüt 139 milyon 950 bin lira olan asgari ücretle işçi çalıştıran işveren, çalıştırdığı işçi adına her ay SSK taban prim ücreti olan 210 milyon lira üzerinden SSK ve işsizlik sigortası primi ödüyor. 
     5 işçi, 5 işveren ve 5 hükümet temsilcisi olmak üzere toplam 15 kişiden oluşan Asgari Ücret Tespit Komisyonu, Çalışma ve Sosyal Güvenlik Bakanı'nın çağrısı üzerine toplanarak yeni ücreti saptıyor. 
     Net asgari ücret 
     Asgari Ücret Tespit Komisyonu'nun daha önce aldığı karar uyarınca, 1 Temmuz'da 146 milyon 947 bin 500 liraya yükselecek brüt asgari ücretten 20 milyon 572 bin 650 lira SSK primi, 15 milyon 230 bin 385 lira gelir vergisi, 881 bin 685 lira damga vergisi ve 2 milyon 938 bin 950 lira işsizlik sigortası primi olmak üzere toplam 39 milyon 623 bin 670 lira kesinti yapılarak işçiye net 107 milyon 323 bin 830 lira ödenecek. 
     Asgari ücretin, işçi sendikalarının talebi doğrultusunda brüt 210 milyon liraya yükseltilmesi durumunda ise 29 milyon 400 bin lira SSK primi, 23 milyon 175 bin lira gelir vergisi, 1 milyon 260 bin lira damga vergisi, 4 milyon 200 bin lira işsizlik sigortası olmak üzere toplam 58 milyon 35 bin lira kesinti yapılarak işçi net 151 milyon 965 bin lira alacak. 
     







</TEXT>
</DOC>
