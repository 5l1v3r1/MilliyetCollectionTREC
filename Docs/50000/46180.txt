<DOC>
<DOCNO> 46180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/son/sonspo09.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor'da tek hedef var Galibiyet 
</HEADLINE>
<TEXT>

     Basketbol Avrupa Ligi B Grubu'nda yer alan Ülkerspor, yarın ilk maçında İngiltere'nin London Towers takımıyla karşı karşıya gelecek. 
     Ülkerspor ile London Towers arasındaki karşılaşma, yarın saat 18.00'de Ahmet Cömert Spor Salonu'nda yapılacak. 
     Ülkerspor Menajeri Lütfi Arıboğan, Avrupa Ligi'nin ilk maçında London Towers'ı yenerek lige iyi bir başlangıç yapmak istediklerini söyledi. 
     Arıboğan, ABD'li Bud Eley'in sakatlığı nedeniyle yarınki maçta oynamayacağını belirterek, ''Eley'in dışında eksiğimiz yok. Bu akşam bir idman daha yapacağız. London Towers maçı hazırlıklarını yarın sabah gerçekleştireceğimiz şut antrenmanıyla tamamlayacağız. İngiliz ekibi bizim için kapalı kutu. Kasetlerden maçlarını izledik. Sürpriz yaşamamak için dikkatli olacağız'' diye konuştu. 
     Taraftarların London Towers maçında salonu doldurmalarını isteyen Arıboğan, ''Geçen sezon taraftarlarımızın desteğiyle büyük başarılara imza attık. Kendilerini yine salona bekliyoruz'' dedi. 
     
     Naklen yayın belirsizliği 
     Avrupa Ligi'nde Türk temsilcilerinin yapacağı maçların naklen yayını konusundaki belirsizlik de sürüyor. 
     Ligin organizasyonunu yapan ULEB'in, naklen yayın konusunda pazarlamayı kendisinin yaptığı ve Türkiye'de televizyon kanallarıyla yaptığı görüşmede ise henüz sonuç alamadığı öğrenildi. 
     






</TEXT>
</DOC>
