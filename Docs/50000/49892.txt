<DOC>
<DOCNO> 49892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/guncel/gun01.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağabey Coşkun’a gözaltı 
</HEADLINE>
<TEXT>
İroni Ajans sorguda 
İGDAŞ’ın 1.5 trilyon dolandırılması olayına karışan İroni Ajans’ın ortaklarından Abdullah Topel Coşkun, sorgulanmak üzere Mali Şube’ye götürüldü 
     İSTANBUL Milliyet 

     Sahte belgelerle düzenlenen hayali ihalelerle İGDAŞ’ın 1.5 trilyon dolandırılması olayına karıştığı öne sürülen, Kanal 7 Haber Daire Başkanı Ahmet Hakan Coşkun’un ağabeyi Abdullah Topel Coşkun da gözaltına alındı. 
     BİT Operasyonu kapsamında aranan İroni Ajans ortaklarından Abdullah Topel Coşkun, sorgulanmak üzere Mali Şube Müdürlüğü’ne götürüldü. 
     Coşkun, iki yıl aradan sonra İGDAŞ’la ilgili bir soruşturma kapsamında yeniden gözaltına alınmış oldu. Hesap uzmanlarınca yapılan incelemelerde, "organize suç teşekkülü üyesi" olduğu iddia edilen Coşkun’un ifadesinin, vurgunun açığa çıkmasında kilit rol oynaması bekleniyor. Coşkun, iki yıl önce yine Mali Şube Müdürlüğü’nde verdiği ifadede, İroni Ajans’a kardeşi Ahmet Hakan Coşkun’un da ortak olduğunu söylemişti. İmza yetkisinin kendisinde olduğunu belirten Coşkun, diğer ortaklarının ise BİT Operasyonu kapsamında tutuklunan Taci Erdemir ve serbest bırakılan Mehmet Özhüsrev olduğunu açıklamıştı. 
     
     İroni’nin yerine İRPAŞ 
     İroni Ajans’ın ortaklarından Abdullah Topel Coşkun ve Taci Erdemir, 1998’de İTO’ya başvurarak, İRPAŞ İletişim Hizmetleri Reklamcılık Yayıncılık A.Ş adıyla yeni bir şirket kurdu. İroni Ajans’la aynı adresi paylaşan şirkete, bu defa Ahmet Hakan Coşkun ve Mehmet Özhüsrev ortak olarak alınmadı. 
     İRPAŞ’ın ortakları, Abdullah Topel Coşkun’un yanı sıra, küçük kardeş Mahmut Fazıl Coşkun, baba Hamdi Coşkun, Taci - Naci Erdemir kardeşler ve Mehmet Göksu’dan oluştu. İRPAŞ, Büyükşehir Belediyesi’ne bağlı Kültür A.Ş’den bugüne kadar iki iş aldı ve bunun karşılığında 13 milyar lira tahsil etti. 
     



 GÜNCEL 

















</TEXT>
</DOC>
