<DOC>
<DOCNO> 16284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/14/son/soneko25.html </URL>
<DATE> 2001/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Turcell Genel Müdürü "Turcell batmaz..." 
</HEADLINE>
<TEXT>

     Turkcell Genel Müdürü Cüneyt Türktan, Turkcell'le ilgili son günlerde çıkan bazı iddialara ilişkin olarak, ''Turkcell batmaz. Tedbirli olmak batmak değildir. Bir güvensizlik ortamı var, o yüzden tedbirli olmamız gerekiyor'' dedi. 
     Telekomünikasyon ve iletişim sistemleri pazarlama şirketi Genpa'nın 7. bayi toplantısı, ülke çapında faaliyet gösteren yüzlerce bayi ve iş ortaklarının katılımı ile Antalya Belek'de yapıldı. 
     Toplantıda konuşan Türktan, Türkiye'de kişi başına düşen gelirin 3 bin dolardan bin 500 dolara indiğini belirterek, gelirin giderleri karşılamaması durumunda küçülmek gerektiğini vurguladı. 
     Küçülerek büyüyeceklerini açıklayan Cüneyt Türktan, sene sonunda daha hızlı bir tempoya girilebileceğini, ancak şimdi tedbirli olmaları gerektiğini anlattı. 
     Telefon yenilemenin önümüzdeki dönemde en önemli pazarlardan biri haline geleceğini bildiren Türktan, ''Yeni konsepte zor dönemde yaşamayı öğreneceğiz. Turkcell olarak çok acı kararlar aldık. Taahhütlerimizi yerine getirmek üzere yola çıktık. Onun için tedbirli olmak bir risk değildir'' diye konuştu. 
     Kriz döneminde işletme yönetiminin çok önemli olduğunu da vurgulayan Türktan, böyle bir dönemde bina kapatılabileceğini ve işçi çıkarılabileceğini söyledi. Türktan, ''Bunları küçülerek büyüteceğiz. Bu sisli havada yönümüzü bulacağız. Biz bir aileyiz. İyi ve kötü günde birlikte olduk ve yine birlikte olacağız'' dedi. 
     
     



</TEXT>
</DOC>
