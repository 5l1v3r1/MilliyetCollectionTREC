<DOC>
<DOCNO> 43295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/ekonomi/eko01.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF’den ek kredi sinyali 
</HEADLINE>
<TEXT>

IMF Başkanı Horst Köhler, Türkiye’ye sağlanan desteğin yeterli olmaması halinde ek kredi verilebileceğini söyledi 
     EKONOMİ SERVİSİ 

     IMF Başkanı Horst Köhler, Türkiye’nin IMF’den aldığı acil durum kredisinin durumu düzeltmek için yeterli olduğuna inandığını, ancak yeni bir krediye ihtiyaç duyulursa bunu değerlendirebileceklerini dile getirdi. 
     New York Times gazetesinde yer alan haberde, IMF’nin, Pakistan’a yüksek miktarda bir kredi vermek için hazırlık yaptığı, Türkiye’deki ekonomik durumu da yakından takip ettiği belirtildi. IMF Başkanı Köhler’in görüşlerine yer verilen haberde, IMF’nin ABD’deki durumu gözden geçirdiğini, işlerin kötüye gitmesi durumunda alınacak önlemlerin tartışıldığı kaydedildi. 
     
     Diplomatik öncelik 
     Köhler’in, Fon üyelerinin politik nedenlerle ülkelere yapılan parasal yardımlara sık sık karşı çıktığı şeklindeki yorumuna yer verilen haberde, "IMF’nin en büyük hissedarı ABD. Japonya ile Avrupa da IMF hisselerinin önemli bir bölümünü ellerinde bulunduruyor. Fon’un, kredilerinde bu ülkelerin diplomatik önceliklerini göz önünde bulundurma eğilimi var" sözleri yer aldı. 
     "Ancak son kararımız geçen hafta yaşanan terörist saldırılara bir cevap niteliğinde algılanmamalıdır" diyen Köhler, Pakistan’ın ABD’nin terörizme karşı açtığı kampanyada çok kritik bir hale geldiği, Türkiye’nin ise hem NATO üyesi olması nedeniyle hem de Körfez Savaşı’nda ABD kuvvetlerine destek vermesi nedeniyle önemli olduğu vurgulandı. 
     Türkiye’nin IMF’den acil durum kredisi aldığını da dile getiren Köhler "Bu kredinin durumu düzeltmek için yeterli olabileceğine inanıyorum. Fakat faiz oranlarındaki son tırmanış henüz problemin çözülmediğinin sinyallerini veriyor. Türkiye’nin yeni bir krediye ihtiyacının gerekmesi halinde bunu değerlendirebiliriz" dedi. 
     



 EKONOMİ 
























</TEXT>
</DOC>
