<DOC>
<DOCNO> 20387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/09/son/sontur05.html </URL>
<DATE> 2001/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Antakya'da selin faturası 10 trilyon lira 
</HEADLINE>
<TEXT>

     Antakya'da önceki gün sabah başlayan ve bu sabaha kadar devam eden yağışın şiddeti azaldı. 
     Şiddetli yağışın etkisini kaybetmesi ve günün ilk ışıklarıyla birlikte bazı esnaf işyerlerini açtı. Esnaf, satıştan çok işyerini kontrol edip zarar olup olmadığını tespit etmeye çalıştı, su almış dükkanlardaki malzemeleri kurtarmaya çalıştı. 
     Su taşkınları nedeniyle binalarda mahsur kalanların botlarla kurtarılması için de çalışmalar sürüyor. Bu arada, özellikle köy muhtarları kriz masasına başvurarak yörelerinde kurtarma çalışmaları için bir an önce iş makineleri gönderilmesini istiyorlar. 
     Kent merkezine karayolu ulaşımında sıkıntıların sürdüğü, vatandaşların sular altında kalan araçlarını kurtarmaya çalıştıkları gözlendi. Tarım kesiminde ise köylüler, sular altında kalan ekili arazileri için birşey yapamamanın çaresizliğini yaşıyorlar. 
     Antakya Belediye Başkanı İris Şentürk de, bazı konularda geç kalındığını belirterek, ''Kentin altyapısı tamamen çöktü. Kente içmesuyu veremiyoruz. 10 trilyon liranın üzerinde zarar var'' dedi. 
     
     

</TEXT>
</DOC>
