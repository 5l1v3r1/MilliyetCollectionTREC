<DOC>
<DOCNO> 29994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/ekonomi/eko05a.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar iki dakikada 1 milyon 300 bin oldu 
</HEADLINE>
<TEXT>

Emlakbank’ın kapatılmasıyla ilgili Cumhurbaşkanı onayının gecikmesi nedeniyle günü sakin geçiren dolar, IMF’den gelen haberle yükseldi 
     EKONOMİ SERVİSİ 

     Emlakbank’ın kapatılmasına ilişkin yasanın onaylanıp onaylanmayacağına ilişkin belirsizlikle güne başlayan para ve sermaye piyasası, IMF’nin Telekom nedeniyle toplantısını ertelediği haberiyle günü endişeli kapattı. Haberin akşam saatlerinde gelmesi nedeniyle bono piyasasının tepkisi bugüne kalırken, dolar iki dakika içinde 1 milyon 300 bin liranın üzerine çıktı. 
     Piyasalar tedirgin açılışa karşın gün boyunca yatay seyir izledi. Saat 14.00’te kapanan bono piyasasında faiz yüzde 83.8’den günü tamamlarken, bugün valörlü işlemler sadece yarım puan yükseldi. 
     Esas hareket ise dolarda oldu. Gün boyu 1 milyon 255 - 1 milyon 280 bin lira aralığında gidip gelen dolar, saat 16.30 civarında IMF İcra Direktörleri Kurulu’nun bugünkü toplantısının gündeminden Türkiye’yi çıkardığını açıklamasıyla hareketlendi. Bankalararası piyasada dolar önce 1 milyon 295 bin liraya, ardından 1 milyon 310 bin liraya kadar tırmandı. Serbest piyasada dolar günü 14 bin lira artışla 1 milyon 270 bin liradan tamamladı. 
     Uzmanlar, özellikle yabancı bankaların doları bugün valörlü işlemlerde 1 milyon 310 bine kadar çektiğini belirterek, "Fiyatlar, tedirginliğin piyasalara yansıması. Piyasalar sorunun halledileceğine inanıyor ancak belirsiz hava oyuncular tarafından hemen fiyatlara yansıtılıyor. Bu, oyunun kuralı" dediler. 
     
Yüksek faiz korkusu      Temmuzun ilk ihalesinde minimum 50 trilyonluk satış yapacak Hazine’nin yaşanan gelişmeler sonrasında hangi faizle borçlanacağı merak ediliyor. Dolara bağlı olarak piyasanın şekilleneceğini kaydeden uzmanlar, 154 günlük bononun satışında rakam düşük olduğu için fazla sorun olmayacağını, ancak Hazine’nin faizin yükselme tehlikesi nedeniyle yüksek borç bulma şansını kaçırmış olabileceğini belirttiler. 
     
Borsada satış baskısı      Borsa, Cumhurbaşkanı Sezer’in Emlakbank’ın kapatılmasıyla ilgili yasayı onaylamasına yönelik beklentilerle dünü yüzde 2.76’lık artışla kapattı. Endeks 3.09 puanlık artışla 11.513’e yükseldi. İşlem hacmi ise 298.5 trilyon lirada kaldı. Borsa kapandıktan sonra gelen IMF toplantısının iptal haberinin ise bugün borsada satış baskısı yaratması bekleniyor. 
     



 EKONOMİ 

























</TEXT>
</DOC>
