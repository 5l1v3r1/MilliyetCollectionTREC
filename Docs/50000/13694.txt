<DOC>
<DOCNO> 13694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/30/ekonomi/aeko.html </URL>
<DATE> 2001/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa’yla kriz barışı 
</HEADLINE>
<TEXT>

Devlet Bakanı Kemal Derviş, dış kaynak turunun son durağında, Paris’te Fransa’nın maliye bakanıyla görüştü 
     WASHINGTON PARİS Milliyet 

     Dış kaynak arayışı çerçevesinde ABD’de temaslarda bulunan Devlet Bakanı Kemal Derviş’in, Washington dönüşünde Frankfurt yerine, Paris ve Zürih aktarmalı Türkiye’ye geldi. 
     United Airlines’a ait uçağın kuyruk bölümünde çıkan arıza yüzünden Washington Dulles Havaalanı’ndan, yine aynı havayollarına ait başka bir uçakla yaklaşık dört buçuk saatlik gecikmeyle hareket etti. Derviş, Deutsche Bank yönetimiyle görüşeceği Frankfurt yerine, Paris’e gitti. Derviş’in uçağının rötar yapmasından, Paris’e gidişine kadar geçen süre içinde nerede olduğunun bilinmemesi, heyecan yarattı. 
     Paris’e indiğinde Türkiye Büyükelçiliği’nin Birinci Müsteşarı Kaya Türkmen tarafından karşılanan Derviş, Fransız bankacılarıyla bir araya geldiği öğle yemeğinden sonra, Fransa Maliye Bakanı Laurent Fabius’la görüştü. 
     Derviş’in buradaki temasları, bir süre önce Ermeni Yasa Tasarısı’nın Cumhurbaşkanı Jacques Chirac tarafından da kabul edilmesi üzerine büyükelçimizin danışmalarda bulunmak üzere geri çağrıldığı ve halen geri dönmediği Fransa ile kriz barışı’ olarak yorumlandı. 
     
     G - 7 turuna çıkacak 
     Derviş, Paris’ten İstanbul’a dönüşünden önce gazetecilere havalimanında açıklamada bulunacağı notunu iletti. Havaalanında koşuşturan gazetecilere, "Nefes nefesesiniz" diyen Derviş’e gazeteciler de "Türkiye de nefes nefese" yanıtını verdi. Derviş, bunun üzerine gazetecilere, "Japonya’ya gideceğim, oraya da gelecek misiniz " dedi. 
     Fransa Maliye Bakanı Fabius ve hazine yetkilileriyle görüşmesinde ekonomik programla ilgili bilgi verdiğini belirten Derviş, tüm G - 7 ülkelerinin maliye bakanlarıyla görüşmek istediğini söyledi. Bu çerçevede çok yakında İtalya’ya da ziyarette bulunacağını belirten Derviş, dün gece Türkiye’ye döndü. 
     


 EKONOMİ 












</TEXT>
</DOC>
