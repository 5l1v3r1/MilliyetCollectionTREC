<DOC>
<DOCNO> 41570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/son/sondun29.html </URL>
<DATE> 2001/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un uçağının havada beklediği iddia edildi 
</HEADLINE>
<TEXT>

     ABD'de New York ve Washington'daki hedeflere düzenlenen bir dizi terörist saldırının ardından, Washington'a dönüş yolunda olduğu söylenen ABD Başkanı George W. Bush'un uçağı Air Force One'ın yere indirilmediği ileri sürüldü. 
     Amerikan televizyonları, yeni bir saldırı olasılığından endişelenen yetkililerin, Bush'un uçağını yere indirmediklerini savundular. 
     Gözlemciler, bu tür bir kriz durumunda, Başkan'ın kesin olarak nerede bulunduğunun belirlenmesinin mümkün olmadığını kaydediyor. Beyaz Saray ve Pentagon başta olmak üzere, Washington'daki bütün hükümet kuruluşları boşaltılırken, okullar ve işyerleri tatil edildi. Bu arada, eski NATO Avrupa Müttefik Kuvvetleri Başkomutanı General Wesley Clark, Amerikan Savunma Bakanlığı Pentagon'a yönelik saldırının, askeri kuvvet komutanlarının olduğu bölüme düzenlendiğini söyledi. CNN televizyonunda, Pentagon'un yıkılan bölümünün canlı görüntülerini izleyen General Clark, Amerikan Savunma Bakanlığı'ndaki bu kısmın, kuvvet komutanları ve onların yardımcılarının planlama faaliyetlerini yürüttüğü yer olduğunu belirtti. Clark, bu organize saldırıların kim tarafından gerçekleştirilmiş olabileceği yolundaki soruya da, Suudi asıllı terörist Usame bin Laden'in bu işte parmağı olmasının çok muhtemel görüntüğü yanıtını verdi. 







</TEXT>
</DOC>
