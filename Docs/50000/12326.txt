<DOC>
<DOCNO> 12326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/spor/spo01.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ALPAY Daum benim babam 
</HEADLINE>
<TEXT>

Milli Takım’ın Aston Villalı yıldızı, Beşiktaş’ın Alman hocasına övgüler yağdırdı, "Beni, O yarattı. Avrupa’da futbol oynamamı O’na borçluyum" dedi 
     BİLAL MEŞE 

     BEŞİKTAŞ’TA doğdu. Fenerbahçe’de olgunlaştı. Aston Villa’da profesyonelliğin doruğuna çıktı. 26 yaşında İngiltere’de "birinci baharını" yaşayan Alpay, özlemini duyduğu Türkiye’ye dönmeyi düşünmüyor, futbol yaşamını Avrupa’da noktalamayı düşünüyor. Ama Alpay’ın gönlünde Daum’un ayrı bir yeri var. "Daum benim babam" diye başlıyor söze ve devam ediyor "Alpay, bugün Avrupa’da top oynuyorsa bunu kesinlikle Daum’a borçludur." 
     DAUM, Beşiktaş’a gelmeden önce hep yedekte kaldığını hatırlatan Alpay, Alman hocayı şöyle tarif ediyor "Beni o yarattı. Ondan çok şey öğrendim. En iyi tarafı, disiplinli ve futbolcuyu iyi tanımasıdır. Antrenmanları mükemmel, sıkmıyor, özendiriyor. İnanılmaz motivasyonu var. Başarıda yüzde 60 katkısı bulunuyor. Çünkü maç içinde sizinle beraber, sizinle oynuyor, motive oluyor. Futbolcuyu çok sever, ancak asla belli etmez." 
     ASTON Villalı oyuncu, Daum’un Beşiktaş’a dönmesine sevindiğini, ancak hakkındaki dedikodulara üzüldüğünü de belirtiyor. Ve ekliyor "Beşiktaş’tan ayrıldıktan sonra dört hafta onun evinde kaldım, yemekler yedik, birlikte olduk. Ben görmedim." Alpay, Serdar Bilgili’nin geldiği günden bu yana en iyi kararını Daum’u getirerek aldığını da söylüyor, "Keşke daha erken gelseydi, Ama yeni sezonda favorim Beşiktaş" ifadesini kullanıyor. 
     ALPAY, "Daum çağırırsa, gelir misin ösorusuna şu yanıtı veriyor "Gelirim, ama duygusal olur. Ona asla hayır diyemem. Ancak Beşiktaş’a dönmem imkansız." Aston Villalı oyuncu Milli Takım’la ilgili, "Türk Milli Takımı’nın kalitesi belli. İşimizi asla şansa bırakmayacağız. İki kez Avrupa Şampiyonası finallerini gören nesildenim. Şimdi Dünya Kupası’nı göreceğiz. Avrupa bizden çekiniyor" diyor. 
     
MESAJLAR      Beşiktaş ilk göz ağrım, izlerken duygulanıyorum. F.Bahçe’de inanılmaz sevgi gördüm. Bir yıl bağırlarına bastılar. Beşiktaş’a değil, Türkiye’ye dönmem diyorum." 
     İngiltere’de mutluyum. Herkes profesyonel. Yöneticisi, gazetecisi, futbolcusu. Çıkıp da bir yönetici futbolcusunu eleştirmiyor, yerden yere vurmuyor." 
     Maç içinde, dışardan sanırsınız ki, kavga ediyorlar. Halbuki kavga yok. On sekiz içinde tekmeyi basıyorum, ama rakip kendini yere atmıyor, golü düşünüyor, ayakta kalıyor." 
     Türkiye’de maç içinde yüzlerce düdük duyarsınız. İnanın orada düdük sesine hasret kaldım. Öyle hakem çıkıp boşu boşuna düdük öttürmüyor. Kart gösterirken bile sevimli davranıyorlar, seni tahrik etmiyorlar." 
     Ailece gelecek korkumuz yok. Hem para kazanıyorum hem futbolumu oynuyorum. Boş zamanlarımda okula gidiyorum, dil öğreniyorum, köpek yarışlarını izliyorum, ama kumar oynamıyorum." 
     
BEŞİKTAŞ GÜNLÜĞÜ      Shorunmu kalmalı 
     DAUM, yeni sezon için kaleci arayışlarına girmesine rağmen yöneticilerin birçoğu, Shorunmu’nun kalmasını istiyor. Alman hocanın yine bir Alman kaleci transfer etme isteğine rağmen yönetimin, Shorunmu’nun kalması için Daum ile bir görüşme yapacağı belirtildi. Nijeryalı kaleci ise "Futbolu Beşiktaş’ta bırakmak istiyorum. Sezon sonunda para konusunda bir sorun çıkarmam" dedi. 
     
     Ali Eren, Şenol Güneş’e kırgın 
     ALİ Eren, Milli Takım’a çağırılmamasına şaşırdığını söyledi. Tecrübeli futbolcu, Şenol Güneş’e olan kırgınlığını üstü kapalı belirterek, "Mustafa Denizli olsaydı beni kadroya almıştı. Sakatlıktan çıktıktan sonra kendimi toparladım. Gitgide en iyiyi yapıyorum. Her oyuncu gibi ben de Milli Takım’a çağırılmayı bekliyorum. Ancak alınmadım diye de oturup ağlayacak halim yok" dedi. 
     
     Mesai başlıyor 
     BEŞİKTAŞLI futbolcular, Daum’un verdiği bir günlük izinden sonra Galatasaray maçı hazırlıklarına bugün başlıyor. Alman hoca çalışmaların çift antrenmanla süreceğini söylerken, aşil tandonunda ödem olan Münch için özel program uygulanacak. Bu arada Gaziantep deplasmanında seyircilerinin olay çıkarması yüzünden kulübe 500 milyon lira ceza geldi. 
     


 SPOR 























</TEXT>
</DOC>
