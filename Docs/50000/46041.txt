<DOC>
<DOCNO> 46041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/ekonomi/eko18.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>

     Microsoft temyiz davasını kaybetti 
     Bilgisayar firması Microsoft, hakkında verilen tekelcilik kararına karşı Yüksek Mahkeme’de açtığı temyiz davasını da kaybetti. ABD Yüksek Mahkemesi, şirketin tekelciliği yasaklayan ABD kanunlarını ihlal ettiğine ilişkin verilen mahkeme kararının geçersiz kılınması için yaptığı başvuruyu reddetti. 
     Microsoft, geçen yıl sektördeki gücünü tekelcilik uygulamak için kullandığına karar veren Thomas Penfield Jackson’ın dava hakkında basına bilgi vererek usulsüzlük yaptığı iddiasıyla temyize gitmişti. Yüksek Mahkeme, bu kararıyla Microsoft’un yasa ihlalinden cezalandırılmasının önünü açmış oldu. Ceza için yeni bir mahkeme kararı gerekirken, Microsoft ile Adalet Bakanlığı arasında uzlaşma müzakereleri sürüyor. 
     
     i-CAN, yetenek keşfine çıktı 
     YÜKSEL EKER SİNAN UÇKAN Adana DHA 

     Mouse tutmayı biliyor musunuz Öyleyse ne duruyorsunuz Durmayın kendi filminizi çekin, kendi müziğinizi besteleyin. Radikal gazetesinin sponsorluğunda Koç Grubu şirketlerinden Apple’ın Türkiye distribütörü Bilkom ile birlikte düzenlediği, i-Can Film ve Müzik Yarışması’ için hazırlanan Apple ürünleriyle donatılmış özel TIR’ın İstanbul’dan sonraki ilk durağı Adana oldu. 
     Eli mouse tutan herkese açık olan ve teknoloji ile yaratıcılığı buluşturan internetteki film ve müzik yarışmasına katılacak eserler internet üzerinden www.ican.bilkom.com.tr adresine gönderilecek. Yarışmada birinci olanlar otomobil ile ödüllendirilecekler. 
     
     Petrol fiyatları yükselişe geçti 
     OPEC, ham petrol fiyatlarındaki düşüşün Afganistan’a yönelik harek tla birlikte durduğunu, ham petrol fiyatının varil başına yüzde 2.1 artışla 22.10 dolara çıktığını bildirdi. 
     Petrol İhraç Eden Ülkeler Örgütü OPEC Genel sekreteri Ali Rodriquez, yaptığı açıklamada, savaşla birlikte dünya piyasalarında ham petrol fiyatının yüzde 2.1 oranında artmasının sevindirici olduğunu belirtirken, bu ortamda üretimi kısma gibi önlemlere başvurmak yerine, harek tın piyasayı nasıl etkileyeceğini beklemeyi tercih edeceklerini kaydetti. OPEC’in son toplantısında günlük üretimin 500 bin varil kısıtlanması gündeme gelmiş, ancak uygulamaya konulmamıştı. 
     
     Terör İspanya turizmini vurdu 
     ABD’ye yönelik terör saldırıları, dünyanın en fazla turizm geliri elde eden üç ülkesi arasında bulunan İspanya’nın turizm gelirlerini düşürdü. Ekim ayı için rezervasyon yaptıran turist sayısı geçen yılın aynı ayına oranla yüzde 30 azaldı. Ticaret Bakanı Juan Costa, geçen ay meydana gelen saldırılardan sonra çok sayıda rezervasyonun iptal edildiğini söyledi. 
     Uzmanlar, sektörün Körfez Savaşı’ndan bu yana en kötü krizi yaşamakta olduğunu bildiriyorlar. Turizm gelirleri yılda ortalama 60 milyar dolarla İspanya’nın gayri safi yurtiçi hasılasının yaklaşık yüzde 11’ini oluşturuyor. 
     



 EKONOMİ 



















</TEXT>
</DOC>
