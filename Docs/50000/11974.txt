<DOC>
<DOCNO> 11974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/18/son/sontur03.html </URL>
<DATE> 2001/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık "Liderler Ulusal programda tam olarak uzlaştı" 
</HEADLINE>
<TEXT>

     Koalisyonu oluşturan üç partinin genel başkanlarının, Türkiye'nin Avrupa Birliği AB ulusal programını son olarak gözden geçirdikleri ve tam görüş birliğine varıldığı bildirildi. 
     Başbakanlık'tan, AB'ye verilecek Türkiye Ulusal Programı'na ilişkin Başbakanlık Basın Merkezi aracılığıyla bir açıklama yapıldı. 
     AB'ce hazırlanan ''Türkiye ile Katılım Ortaklığı Belgesi''nin ve mali ilişkileri düzenleyen ''Çerçeve Yönetmelik''in, Birlik organlarında onay sürecinin tamamlandığı belirtilen açıklamada, böylece, Türkiye'nin AB ile ilişkilerini biçimleyen kendi ulusal programını AB'ye vermesinin koşullarının gerçekleştiği kaydedildi. 
     Açıklamada, ''Ulusal Program''ın, Türkiye ile AB ilişkilerinde bir dönüm noktası niteliğinde olduğu vurgulanarak, Ulusal Program çalışmalarının, Hükümet tarafından oluşturulan AB Genel Sekreterliği'nin eşgüdümünde gerçekleştiği bildirildi. 
     Koalisyonu oluşturan üç partinin genel başkanlarının, Türkiye'nin AB Ulusal Programı'nı son olarak gözden geçirdiği ve tam görüş birliğine varıldığı belirtilen açıklamada, ''Yarın Hükümetimizin değerlendirmesine sunacağımız Ulusal Program, Türkiye'nin AB'de tam üyeliği yönündeki siyasal kararlılığın, kendine güvenin ve geniş toplumsal uzlaşmanın kanıtı olacaktır'' denildi. 




</TEXT>
</DOC>
