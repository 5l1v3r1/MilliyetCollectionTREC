<DOC>
<DOCNO> 8595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/23/son/sontur04.html </URL>
<DATE> 2001/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan Cumhurbaşkanı'ndan müdahale bekliyor 
</HEADLINE>
<TEXT>

     Hükümetin kendiliğinden istifasından umudunu kesen FP, çözümü Cumhurbaşkanı Ahmet Necdet Sezer'in liderler zirvesini toplayarak duruma müdahalesinde buldu. 
     FP Genel Başkanı Recai Kutan, parti yöneticileriyle MGK toplantısı sonrasında yaşanan krizden çıkabilecek bir çözüme ilişkin değerlendirmelerini sürdürdü. FP yönetiminin toplantılarında hükümetin ekonomik programın delinmesi nedeniyle istifa edip edemeyeceği, böyle bir durumda partinin nasıl hereket etmesi gerekliliği üzerinde duruldu. 
     Toplantılarda hükümet tarafından krize neden olmakla suçlanan Cumhurbaşkanı Ahmet Necdet Sezer ile bir temasın sözkonusu olup olmayacağı konusu gündeme getirildi. Kutan da Cumhurbaşkanı Sezer ile en son DYP'li Fevzi Şıhanlıoğlu'nun ölümüyle sonuçlanan olaylara neden olan TBMM İçtüzük görüşmeleri sırasında Çankaya Köşkü'ne çıkarak görüştüğünü belirtti. Kutan bu görüşmenin en önemli tarafının 9'uncu Cumhurbaşkanı Süleyman Demirel döneminde uygulanan "Ana Muhalefet Partisi lideriyle aylık olağan görüşme" uygulamasına Cumhurbaşkanı Sezer'in yeniden başlanacağını ima etmesi olduğunu söyledi. 




</TEXT>
</DOC>
