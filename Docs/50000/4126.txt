<DOC>
<DOCNO> 4126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/27/ekonomi/eko02.html </URL>
<DATE> 2001/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ay-Cell bayi arıyor 
</HEADLINE>
<TEXT>

Türk Telekom, GSM şirketi Ay - Cell'in abonelik hizmetleri ve pazarlamasını yapacak bayilikler için talep toplamaya başlıyor 
     ANKARA ANKA 

     Türk Telekom, araç ve cep telefonu abonelik hizmetiyle pazarlamasını yapmak jeton ve telefon kartı satış işlemlerini yürütmek amacıyla bayilik ağı oluşturmak üzere çalışmalarını hızlandırdı. 
     Telekom'un, bağlı şirketi Ay - Cell'in, cep telefonu abonelik hizmetiyle pazarlama ve satış işlemlerini de bu ağ üzerinden yapması bekleniyor. Özelleştirme çalışmaları süren Türk Telekom, özel sektörle işbirliği sürecini hızlandırdı. Telekom, bürokratik engelleri kırarak, birebir hizmet anlayışı çerçevesinde abonelere hizmet sunmak amacıyla yurt genelinde bayilik ağı oluşturmak için sürdürülen hazırlıkları son aşamaya getirdi. 
     Projenin yaşama geçirilmesinin ardından Telekom, GSM operatörleri Turkcell ve Telsim gibi faaliyet alanlarına giren bazı hizmetleri özel sektörün kurup işleteceği bayiler üzerinden abonelerine ulaştıracak. 
     
     Ücret tarifesi verilecek 
     Bayiler, araç ve cep telefonu abonelik hizmetiyle pazarlamasını yapacak telefon, faks ve internet haberleşmesi, jeton ve telefon kartı satışını yürütecek. Bayilik başvuruları, 81 ildeki Türk Telekom başmüdürlüklerine yapılabilecek. Başvuruları uygun görülen şirketlerle, Türk Telekom Bayilik Sözleşmesi imzalanacak. Bayiler, belirlenen hizmetler dışında başka bir konuda ticari faaliyette bulunamayacak. 
     Bayiler, prototipi Türk Telekom Genel Müdürlüğü tarafından hazırlanan biçimde faaliyet gösterecekleri yerleri düzenleyecekler. Bayiliklerin, müşterilerin kolaylıkla yararlanabilecekleri uygun yerlerde en az 20 metrekare yerleşik düzen olacak şekilde açılması benimsendi. Bayiler, sunulan haberleşme hizmetlerinin her bir kalemi için Türk Telekom ücret tarifesinde sıkı sıkıya bağlı kalacaklar. 
     
IMF ile Telekom pazarlığı      REUTERS 

     Telekomünikasyon Kurul Başkanı Fatih Mehmet Yurdal, Türk Telekom'un satışına tarife regülasyonunun kilit unsurlar arasında yer aldığını söyledi. Telekom'un bu kez alıcı bulacağını belirten Yurdal, tarife regülasyonu ile ilgili düzenlemeyi 30 Mart'a yetiştirmek için çalıştıklarını bildirdi. 
     Yurdal, Telekom'un telekomünikasyon alanındaki tekel konumunu sona erdirmeyi öne çekmek istediklerini de kaydeder, "2001 sonunda sektörde liberizasyona geçilebilir" dedi. 
     
     Tarife regülasyonu 
     Türk Telekom'un satışında önemli rol oynaması beklenen tarife regülasyonu konusunda da Telekomünikasyon Kurumu yaklaşık üç aydır çalışmaları sürdürüyor. Yurdal, IMF Türkiye Masası Şefi Carlo Cottarelli ile son ziyaretinde konuyu görüştüklerini belirterek, şunları kaydetti 
     "Görüşme talebi ondan geldi. Tarife regülasyonun çıkarılmasını istedi. Çok net olarak verdiği mesaj şu 30 Mart 2001'e kadar tarife regülasyonunu çıkaramazsanız Türk Telekom satılamaz. Çünkü önünü görmeyen bir alıcı gelip de Türk Telekom'u almaz. Ben de kendisiyle aynı görüşteyim." 
     Tarife regülasyonu ile tüm telekomünikasyon hizmetlerinde - sabit telefondan internete kadar - fiyatlandırmada tavan ve taban fiyat belirlenecek. Şirketler uygulayacakları fiyatları bu aralıkta belirleyecekler. 
     


 EKONOMİ 

























</TEXT>
</DOC>
