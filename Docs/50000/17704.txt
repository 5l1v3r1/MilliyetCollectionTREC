<DOC>
<DOCNO> 17704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/son/sontur22.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyanürlü altın mücadelesinden yoruldu 
</HEADLINE>
<TEXT>

     Siyanürlü yöntemle altın çıkarılmasına karşı yıllardır çeşitli eylemler yapan Bergamalı köylülerin avukatı Senih Özay, "Sağlık, yaşlılık ve yorgunluk nedenleriyle görevime ara vermek noktasındayım" dedi. 
     Özay, yazılı açıklamasında, Danıştay kararı ile kesinleşen mahkeme hükmü varken, Başbakanlığın yine bir izin verme girişimi üzerine, İzmir 1. İdare Mahkemesi'ne, 650 köylü, İzmir Barosu ve kendi adına dava açtıklarını bildirdi. 
     "Danıştay'dan görev ve yetki yönünden İzmir İdare Mahkemesi'ne gönderilen bu dosyada, ayrıca bir de bağlantı araştırılmış, İzmir Bölge İdare Mahkemesi üç davanın İzmir 1. İdare Mahkemesi'nde görülmesini karara bağlamıştır" ifadesine yer verilen açıklamada, şunlar kaydedildi 
     "Sağlık, yaşlılık ve yorgunluk nedenleri ile görevime ara vermek noktasındayım. İzmir Barosu'nun 3 bin 999 avukatı ve baronun 11 kişilik yönetim kurulu üyeleri ile çevre komisyonu üyeleri ve çevre hareketi avukatları mücadeleyi sürdüreceklerdir. Avukatlıklarını yapmakla övündüğüm, Türkiye'deki sivil itaatsizliğin ustası olan, avukatlık ücreti olarak bana hakiki köy ekmeği ikramında kusur etmeyen Bergamalı 17 köyün köylüsü müvekkillerime teşekkür ederim." 




</TEXT>
</DOC>
