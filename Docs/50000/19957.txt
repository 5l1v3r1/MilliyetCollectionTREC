<DOC>
<DOCNO> 19957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/son/sondun03.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizlerin 35 yıldır aradığı tren soyguncusu teslim oluyor 
</HEADLINE>
<TEXT>

     Efsanevi ''Büyük Tren Soyguncusu'' Ronnie Biggs'in, 35 yıldır kaçtığı İngiliz adaletine teslim olmak için İngiltere'ye doğru yola çıktığı bildirildi. 
     Polis açıklamasında, federal polis eşliğinde Brezilya'nın Rio havaalanına getirilen Biggs'i İngiltere'ye götürecek uçağın havaalanından ayrıldığı belirtildi. 
     Bu arada İngiliz bulvar gazetesi The Sun, Biggs'in İngiltere'de ''sadece soğuk havadan çekindiğini'' yazdı. Biggs, gazeteye verdiği demeçte, tek korkusunun soğuk olduğunu belirterek, ''İngiltere'de soğuk algınlığına yakalanmak istemiyorum'' dedi. 
     Biggs ayrıca, ''İngiltere'de özgür bir insan olarak yaşamak'' istediğini, bunun için ''yargıçtan kendisini serbest bırakmasını isteyeceğini'' kaydetti. Ronnie Biggs, 1963'te yaptığı Glasgow-Londra posta treni soygununda bugünün değeriyle 50 milyon dolar çalmıştı. İlk olarak Avustralya'ya kaçan, ancak İngiltere'nin iade talebinin reddedilmesiyle 1970'ten beri Brezilya'da yaşayan Biggs, hayatının son dönemini artık İngiltere'de geçirmek istediği belirtmiş, bu amaçla 35 yıldır kaçtığı İngiliz adaletine teslim olmak için internet aracılığıyla polisle temasa geçmişti. 







</TEXT>
</DOC>
