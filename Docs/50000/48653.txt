<DOC>
<DOCNO> 48653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/dunya/adun.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Türkiye’yi gözden çıkarmaz 
</HEADLINE>
<TEXT>

Türk halkının bölgeye asker göndermeye sıcak bakmadığını vurgulayan ABD eski Ankara Büyükelçisi Parris, "Ankara'yı ön cepheye itmeye çalışmak yanlış" dedi. Türkiye'nin kendilerine ön koşulsuz destek verdiğini hatırlatan Parris, 11 Eylül'den sonra ABD'nin, Türkiye için elinden geleni yapacağını söyledi 
     ABD'nin eski Ankara Büyükelçisi Mark Parris, merkezi Washington'da bulunan Middle East Institute adlı düşünce kuruluşunda yaptığı konuşmada, 11 Eylül terörist saldırılarının, Türkiye ve ABD açısından, "stratejik ortaklığın" gerçek anlamını ortaya çıkardığını söyledi. Parris, bu çerçevede, eski Başkan Bill Clinton yönetiminin 8 yılda Türkiye hakkında öğrendiklerini, Başkan George W. Bush yönetiminin 8 ayda öğrendiğini kaydetti. Terörle mücadeleye "ön koşulsuz" destek sağlayan Türkiye ile ilgili bazı "kırmızı çizgilere" dikkat edilmesi gerektiğini söyleyen Parris, Türk halkının yüzde 50'sinin ABD'nin Afganistan'daki harek tına ve asker gönderme fikrine karşı çıktığını vurguladı. Parris, Ankara'nın desteğinin lojistik, istihbarat, operasyonel tecrübelerin paylaşımıyla sınırlı kalmasının daha uygun olacağını belirterek, Türkiye'nin ön cephede olamayacağını ifade etti. 
     
     11 Eylül çok şeyi değiştirdi’ 
     "Türkiye zaten bizim pek çok uçağımız ve askeri personelimizin bulunduğu bir yer. Özellikle Kosova operasyonu gibi büyük hava operasyonlarında birlikte çalıştık. Türkiye istikrarlı ve ulaşımı kolay bir bölge" diyen Parris, 11 Eylül'ün ardından Washington'un Türkiye'ye bakışında nasıl bir değişiklik yaşandığını şu sözlerle açıkladı "Yaz boyunca duyduklarıma göre, eğer Türkiye'nin ekonomisi, geçen bahar olduğu gibi bir şokla sarsılacak olursa Washington, olayları kendi haline bırakacaktı. Ancak 11 Eylül, bu trendi temelden değiştirdi..." 
     
Ekonominiz Amerika güvencesi altında      11 Eylül'ün, Türkiye'nin ekonomisine ilişkin aciliyet doğurduğunu belirten Parris, gelecek yılbaşında ortaya çıkacak finansal açığın kapatılması için ABD'nin elinden geleni yapacağına inandığını söyledi. Parris, "Eğer Türkiye, IMF'ye sözlerini yerine getiriyorsa Washington yönetimi, Türkiye'nin bu dönemde ekonomik olarak çökmesine izin vermez" diye konuştu. Parris, ABD'nin askeri kredi borcu FMS'lerin silinmesi, tekstil ve çelik kotalarının kaldırılması gibi ek adımlar da atabileceğini vurguladı. 
     
Irak'a saldırmak yanlış adım olur      ABD'nin, Türkiye ile stratejik ortaklığı çerçevesinde dikkat etmesi gereken konulardan birinin de Irak olduğuna dikkati çeken Parris, Afganistan'dan sonra Irak'a operasyon düzenlenmesinin sıkıntı yaratacağını kaydetti. Parris, Ankara'nın, Kürt mültecilerin sınıra dayanmasından endişe ettiğini ve son dönemde Bağdat ile izlenen yakınlaşma politikasından hükümetin vazgeçmeye hazır olmadığını söyledi. Parris, "Irak'a karşı bir harekete Türkiye'yi de karıştırmak kötü sonuçlar doğurmakla kalmaz, Türkiye'nin vereceği desteğin önünü de keser" uyarısında bulundu. 
     



 DÜNYA 












</TEXT>
</DOC>
