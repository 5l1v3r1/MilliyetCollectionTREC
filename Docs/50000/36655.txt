<DOC>
<DOCNO> 36655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/12/ekonomi/eko10.html </URL>
<DATE> 2001/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalar halen tedirgin, doların yönü belli değil 
</HEADLINE>
<TEXT>

Eğer bir ekonomide malınıza fiyat veremiyorsanız gerçekten krizin zayıfladığından söz edemeyiz 
     Portföy YAŞAR ERDİNÇ 

     Piyasalar bir türlü rahata eremedi. Dolar 1 milyon 320 bin seviyelerinden 1 milyon 400 bin seviyelerine çıkarken, uluslararası piyasalarda dolar - mark paritesinin yükselmesi nedeniyle mark geçen hafta daha fazla prim yaptı. Hazine başarılı bir ihale gerçekleştirmesine karşın, faiz oranlarında gerileme çok cılız kaldı ve yeniden arttı. Borsa haftaya 10.100 seviyelerinden başladıktan sonra 9.100 seviyelerine kadar geriledi ve cuma günü 9.400 seviyesinden kapandı. 
     
     Doların nerede duracağı belirsiz 
     Geçen hafta olduğu gibi bu hafta da hemen herkes, gelecek hafta, daha sonraki hafta, daha da sonraki hafta ve haftalar sonra bu doların nereye gideceğini, faizin ne olacağını, borsanın illet eden düşüşünün ne zaman duracağını, parasını nerede değerlendireceğini merak ediyor. Bu sorulara cevap vermek gerçekten de zor. Piyasalardaki gelişmeler, programın başarıya ulaşacağına ilişkin ekonomik ve siyasi güven ortamının henüz oluşmadığı sinyalini veriyor. Bir türlü şu güven sağlanamadı gitti. Kimse önünü göremiyor. Tanıdığım biri, bir üniversitenin bilgisayar ihalesine girecekmiş ve hangi kurdan fiyat vermesi gerektiğini soruyor. Kimse malına fiyat veremiyor. Eğer bir ekonomide malınıza fiyat veremiyorsanız ve en fazla bir iki günlük fiyat verip bunu da şarta bağlıyorsanız gerçekten krizin zayıfladığından bahsedemeyiz. 
     Bildiğiniz üzere, bu köşede portföylerini değerlendirmek isteyenlere bilimsel verilere göre hazırlanmış portföy tabloları öneriyoruz. Bu tablolar ile ilgili olarak gelen sorulara cevap olması açısından tablolara ve önerilere ilişkin birkaç açıklama yapma ihtiyacı hissettim. Risksiz portföy tablosunda hisse senedi veya borsaya dayalı yatırım aracı önermiyoruz. Bu tabloda daha çok faiz ve dövize dayalı bir portföy oluşturduk. Az riskli portföyde ise borsa ayağı oransal olarak düşük tutulurken, en riskli portföy en değişken portföydür. Yani bu portföyde gerektiğinde teorik olarak sadece bir tane yatırım aracı dahi önerilebilmektedir. Son gelişmeleri ve haziran bilançolarını da dikkate alarak, gelecek hafta bu tablolarda bazı değişiklikler yapacağım. 
     
     Amaç haftada yüzde 3-4 kazanç 
     Bu arada haftalık olarak hisse önerisini de sizlerden gelen istek üzerine 12 Mart tarihinde başlatmıştık. Her hafta üç hisse öneriyor ve bu hisseler için alım aralığı ve satış hedefi veriyoruz. Burada amaç, haftalık ortalama yüzde 3 - 4 getiri sağlamaya yöneliktir. Haftada ortalama yüzde 3 - 4 getiri sağlamanız durumunda yıllık bileşik getiriniz yüzde 350'ye kadar çıkabilmektedir. Bu tablolarda önemli kurallar da verilmiştir. Örneğin, bir hisse zararına satış noktasına veya hisse hedef fiyat aralığına gelmişse satış yapılmalıdır. Bu tabloyu kullanan okuyucular kesinlikle kurallar içinde hareket etmelidirler. Bu tür hareket eden bir yatırımcının 1 milyarı 12 Mart’tan bugüne 2 milyar 21 milyon civarında olurken, endekse göre 1 milyar aynı süre içinde 1 milyar 72 milyon Tl oldu. Bunu her hafta tablonun alt satırında görebilirsiniz. 
     Yarınki yazımda gelecek haftaya ilişkin piyasa beklentilerimi bulabilirsiniz. 
     



 EKONOMİ 


















</TEXT>
</DOC>
