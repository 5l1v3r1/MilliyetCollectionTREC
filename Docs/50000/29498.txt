<DOC>
<DOCNO> 29498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/son/soneko13.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bank Ekspres satıldı.. 
</HEADLINE>
<TEXT>

     Fon'daki Bank Ekspres'in, Tekfen Holding'e devri kararlaştırıldı. 
     Bankacılık Düzenleme ve Denetleme Kurulu BDDK , Tasarruf Mevduatı Sigorta Fonu'nun TMSF Bank Ekspres'teki yüzde 99.46 hissesinin, 30 Haziran 2001 tarihi itibarıyla düzenlenip mutabık kalınacak aktif ve pasif kalemleri içeren bilanço değeri üzerinden, Tekfen Holding A.Ş'ye 30 Haziran tarihi itibarıyla devredilmesi kararını verdi. 
     Bankacılık Düzenleme ve Denetleme Kurulu BDDK , ''Bank Ekspres ile TMSF bünyesindeki bankaların satışına başlanılması, bu bankaların mali sistemde istikrarsızlık unsuru olmaktan çıkarılması ve konunun sosyal boyutu da dikkate alınarak ekonomiye yeniden kazandırılması anlamında önemli bir adım'' olarak niteledi. 
     BDDK'dan yapılan yazılı açıklamada devredilme şartlarına açıklık getirildi. Bank Ekpres'in bunların dışında kalan bilanço kalemlerinin ise defter değeri üzerinden 30 Haziran 2001 tarihi itibarıyla Etibank A.Ş'ye devri kararlaştırıldı. Bu arada devir tarihinde özkaynak kalemlerinin toplamı 0 sıfır değerine eşit olacak. 
     
     Bundan sonra yapılacaklar 
     Devir şartlarına bakıldığında ise alıcı, devri takip eden en kısa sürede, Banka ve Tekfenbank bilançolarını birleştirecek. Bu aşamada alıcıdan Bankaya başkaca bir nakit sermaye koyması beklenmeyecek. Ancak, bankanın elde edeceği tüm dağıtılabilir kar,alıcı tarafından bir sonraki yılda sermayeye dahil edilecek ve 31 Aralık 2001 tarihinde asgari özkaynak 20 trilyon TL'ye ulaşacak. Devir tarihinde anılan TMSF mevduatı 141 trilyon TL olacak. Söz konusu tutar ve bu tutara tahakkuk ettirilecek faizler, 3 taksit halinde 1 Temmuz 2004 tarihi itibarıyla Fon'a geri ödenmiş olacak. Devir bilançosunda görülen nakdi ve gayrinakdi krediler, satışı izleyen bir yıl boyunca Fonu'n garantisi altında kalacak. 
     
     İştiraklerin durumu 
     İştiraklerden Ekspres İç ve Dış Danışmanlık Hizmetleri A.Ş, Ekspres Finansal Kiralama A.Ş ve Ekspres Factoring A.Ş'ndeki Banka hisseleri, Bank Ekspres A.Ş nezdinde olacak. Devir tarihinden önce Bankanın taraf olduğu tüm davalar ile devir tarihinden önceki dönem ile ilgili olarak, bilhare açılabilecek tüm davaların sonuçlarından TMSF sorumlu olacak. Alıcı, Bankanın herhangi bir şubesini kapatmayacak ve eleman azaltımı yoluna gitmeyecek. 







</TEXT>
</DOC>
