<DOC>
<DOCNO> 19188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/son/soneko24.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Nisan ayında ihracat yüzde 17 artış gösterdi 
</HEADLINE>
<TEXT>

     Dış Ticaret Müsteşarı Kürşad Tüzmen, ihracatçı birlikleri kayıtlarına göre 1 Ocak-30 Nisan arasındaki ihracatın, geçen yılın aynı dönemine göre yüzde 11.8 artarak, 9 milyar 832.1 milyon dolara yükseldiğini bildirdi. 
     Tüzmen, 1-30 Nisan arasında gerçekleşen ihracatın da yüzde 17.3 artışla 2 milyar 545.6 milyon dolara yükseldiğini açıkladı. 
     Elektrik-elektronik sektörünün ele alındığı sektör toplantısında, 4 aylık ihracat rakamlarını açıklayan Tüzmen, tarım ürünleri ihracatının 1 Ocak-30 Nisan arasında yüzde 8.2 artarak, 1 milyar 436.4 milyon dolara yükseldiğini kaydetti. Aynı dönemde hayvansal ürün ihracatındaki artışın yüzde 8.7 olduğunu, 61 milyon 639 milyon dolar ihracat yapıldığını belirten Tüzmen, ağaç ve orman ürünlerinin aynı dönemdeki ihracatının yüzde 17.6 artarak 154.1 milyon dolara çıktığını söyledi. 
     Tüzmen'in verdiği bilgiye göre, bitkisel ürünler ihracatı yüzde 7.1 artarak 1 milyar 220.6 milyon dolara, sanayi sektörü ihracatı yüzde 12.5 artarak 8 milyar 227.6 milyon dolara yükseldi. 
     Yılın ilk 4 ayında, tarıma dayalı işlenmiş ürünler ihracatı yüzde 10.3 artarak 1 milyar 187.3 milyon dolara, işlenmiş petrol ürünleri ihracatı yüzde 12'lik artışla 697 milyon 956 bin dolara, sanayi mamülleri ihracatı da yüzde 13 artarak 6 milyar 342.3 milyon dolara ulaştı. 







</TEXT>
</DOC>
