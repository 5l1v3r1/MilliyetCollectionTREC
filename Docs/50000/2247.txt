<DOC>
<DOCNO> 2247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/15/spor/spo01.html </URL>
<DATE> 2001/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
2. Şifo operasyonu 
</HEADLINE>
<TEXT>

Yönetim, Nouma’ya ikinci kaptanlık teklif ederek, Kaptan’ı yine dışlamaya başladı 
     KARTAL YİĞİT 

Fransız Tamam dedi      BEŞİKTAŞ yönetimi, tepkiler üzerine ertelediği Şifo Mehmet operasyonunda ikinci aşamayı gizlice başlattı. Antalya’daki kampa giden Ahmet Hamoğlu, Yıldırım Demirören ve Fikret Orman, birinci kaptanlık teklifini geri çeviren Nouma ile bir toplantı daha yaptılar. Siyah - Beyazlı yöneticilerin "İkinci kaptan ol. Tayfur’la iyi bir ikili olur, takımı toparlarsınız" önerisini getirdiği Nouma’nın "Evet" yanıtı verdiği belirtildi. 
     
Yıldır, yıprat, bıraktır      YÖNETİMİN, Scala’nın da istemediği ileri sürülen Şifo Mehmet konusunu, ligde ikinci yarı başlamadan önce bitirmek için "yıldır, yıprat, bıraktır" politikasını ön plana çıkardığı ileri sürüldü. İtalyan hocanın, maçlarda hiç şans vermeyi düşünmediği Şifo Mehmet’in, Nouma’ya kaptanlık teklif edilmesi üzerine büyük bir moral bozukluğu içine girdiği gözlendi. Ayrıca tecrübeli oyuncunun bu durumunu çevresine yansıtmamaya çalıştığı da bildirildi 
     
Protesto etti      TOKATSPOR ile önceki gün oynanan maçta, ikinci takımla sahaya çıkan Şifo Mehmet’in, Tayfur’dan kaptanlık bandını istememesi de, "protesto" diye yorumlandı. Tecrübeli futbolcunun bu gelişmeler üzerine görüşeceği Scala’dan düşüncelerini öğrendikten sonra kesin tavrını belirleyeceği kaydedildi. Konuyla ilgili sorulara yanıt vermeyen Şifo Mehmet’in futbolu bırakma aşamasına geldiği ileri sürüldü. 
     
Medyaya ambargo      BEŞİKTAŞ Teknik Direktörü Scala, medyanın kurallara uymaması üzerine çileden çıktı ve antrenmanları kapattı. Gazetecilerin, idman sırasında kendileri için çizilen çizgiyi geçmeleri ve sürekli olarak saha kenarında yüksek sesle konuşmaları İtalyan hocayı sinirlendirdi. 
     SCALA, "Bu şartlarda antrenmana motive olmamız zor. Dikkatimizi dağıtıyorlar" diyerek yasak getirdi. Bu konuda Scala’nın, önceki sabah yardımcıları ile yaptığı minyatür kale maçına, yasak olmasına karşın, medyanın da gelmesi üzerine düğmeye bastığı bildirildi. 
     
Beşiktaş - CSKA      BEŞİKTAŞ, Antalya’daki ilk ciddi sınavına, bu akşam Rusya’nın ünlü takımlarından CSKA Moskova önünde çıkacak. Atatürk Stadı’nda saat 20.30’da başlayacak olan karşılaşmada, Teknik Direktör Nevio Scala kafasındaki ilk onbiri sahaya sürecek. 
     


 SPOR 






















</TEXT>
</DOC>
