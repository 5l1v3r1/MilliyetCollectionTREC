<DOC>
<DOCNO> 49007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/27/ekonomi/eko01.html </URL>
<DATE> 2001/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ay sonuna kadar anlaşırız’ 
</HEADLINE>
<TEXT>

Bakan Derviş, IMF ile çalışmalar hızlı bir şekilde ilerliyor. Ay sonunda 2002 senaryosunun rakamlarıyla birlikte çıkmasını bekliyorum’ dedi 
     Devlet Bakanı Kemal Derviş, IMF ile yeni kaynak konusundaki görüşmelerin ay sonuna kadar tamamlanmasını beklediğini söyledi. 
     Avrupa Yatırım Bankası’nın AYB İtalya’nın Sorrento kasabasındaki forumuna katılan Derviş, Türk gazetecilere verdiği demeçte, "IMF ile netlik sorusunu üç - dört gün sonra sorun. O zaman belli olur. Ama her zaman telefonla görüşüyorum. Ankara’da da çalışmalar devam ediyor. Pazartesi akşamı da İstanbul’da önemli bir toplantı olacak. Hızla bir şekilde ilerliyoruz" dedi. 
     
     Destek hızlı olmalı’ 
     Derviş, IMF ile görüşmelerin ay sonuna kadar sonuçlanarak, 2002 senaryosunun rakamlarıyla birlikte ortaya çıkmasının beklendiğini kaydetti. 
     Belçika Maliye Bakanı Laurent Fabius ile yaptığı görüşmenin altını çizen Derviş, "Fabius Avrupa Hazine ve Maliye Bakanları Konseyi Başkanı. 5 Kasım’da toplanacaklar. Bu yüzden çok yararlı oldu" dedi. 
     Yaptığı görüşmelerde Fransız ve Belçika bakanlarının da, AYB başkanının da Türkiye’yi gerçekten sevdiğini gördüğünü kaydeden Derviş, şöyle konuştu "Ama Avrupa’dan biraz daha fazla ve hızlı destek görmemiz lazım. Amacımız AB’ye eninde sonunda girmek. Polonya’ya, Çek Cumhuriyet’i ve Macaristan’a verdikleri desteği bize de vermeleri gerekir. Bu konuda bütün engelleri kaldırmalıyız." 
     Amerika’nın Afganistan’da yürüttüğü askeri operasyondan dolayı Avrupalı yatırımcıların beklemede olduğunu kaydeden Derviş, "Dünyadaki durum biraz daha sakinleşebilirse, askeri operasyonun ortalığı altüst etmeyeceği konusunda daha fazla güven gelebilirse o zaman bizim için de iyi olacak" dedi. 
     
     AB’den kaynak yok’ 
     Derviş’le görüşen Avrupa Komisyonu Üyesi Pedro Mira Solbes ise Türkiye’nin isteği desteğin çok yüklü olduğunu’ söyledi. Solbes, "Türkiye’nin isteğini eğer analiz edersek AB’nin bütçesinde bunu karşılayacak kaynak yok" dedi. 
     Bakan Derviş ise kendisine bu sözleri aktaran gazetecilere verdiği yanıtta, "Zaten bizim de AB’den kaynak talebimiz olmadı" dedi. 
     
Türkiye vazgeçilmez müttefik’      ABD Ankara Büyükelçiliği Ekonomiden Sorumlu Müsteşar Yardımcısı Robert Silverman, "IMF aracılığıyla ekonomik sorunlar yaşayan Türkiye’yi desteklemeye devam edeceğiz" dedi. 
     OSTİM Sanayici ve İşadamları Derneği’ni ziyaret eden Silverman, ülkesinin IMF tarafından bir ülke için düzenlenen en büyük yardım programına destek verdiğini belirtti. Türkiye’nin uzun vadede daha güçlü bir ülke olmasını istediklerini ifade eden Silverman, "ABD hükümeti ekonomik programın Türkiye’yi krizden çıkaracağına ve daha önce olduğundan daha iyi bir yere getireceğine inanıyor" diye konuştu. Robert Silverman, "Türkiye ile birlikte tüm dünyada kriz yaşanmaktadır. Ancak, Türkiye bizim vazgeçilmez bir müttefikimizdir" dedi. 
     



 EKONOMİ 























</TEXT>
</DOC>
