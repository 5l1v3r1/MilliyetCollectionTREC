<DOC>
<DOCNO> 14975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/son/sonspo02.html </URL>
<DATE> 2001/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe ile Denizlispor ligde 20 maçına çıkacak 
</HEADLINE>
<TEXT>

     Lig lideri Fenerbahçe ile Denizlispor, yarın yapacakları maçla birlikte, Birinci Futbol Ligi'nde 20. kez karşı karşıya gelecek. 
     Denizlispor'un ilk kez Birinci Lig'e yükseldiği 1983-84 sezonundan itibaren, yeşil-siyahlı takımın İkinci Lig'e düştüğü dönemler dışında her iki ekip şimdiye dek 19 kez karşılaştı. 2 takım arasında yapılan maçlarda sarı-lacivertliler 11, yeşil-siyahlılar ise 2 kez sahadan galibiyetle ayrılırken, 6 maç da berabere sonuçlandı. ''Sarı Kanaryalar''ın toplam 47 golüne, ''Horozlar'' 17 golle karşılık verdi. Sezonun ilk yarısında İstanbul'da yapılan maçı Fenerbahçe 5-2 kazanmıştı. 
     Fenerbahçe ile Denizlispor, Denizli'de şimdiye dek 9 kez lig maçında karşı karşıya geldi. İstanbul'daki maçlarda rakibine büyük üstünlük kuran ve hiç yenilmeyen Fenerbahçe, Denizlispor karşısındaki şimdiye dek aldığı 2 yenilgiyi de deplasmanda tattı. Denizli'de yapılan 9 maçtan 3'ünü Fenerbahçe, 2'isini Denizlispor kazanırken, taraflar 4 maçta da eşitliği bozamadı. Denizli'de sarı-lacivertliler 11, yeşil-siyahlılar ise 9 gol attı. 2 takım arasında geçen sezon Denizli'de yapılan lig maçı 1-1 berabere sonuçlanmıştı. 
     Fenerbahçe, Birinci Futbol Ligi tarihindeki en farklı skorlu galibiyetlerinden 2'sini Denizlispor karşısında elde etti. Sarı-lacivertli ekip, 1984-85 ve 1996-97 sezonlarında İstanbul'da yaptığı maçlarda rakibini 7-0 yendi. Denizlispor ise Fenerbahçe karşısında şimdiye dek ligde elde ettiği 2 galibiyeti de Denizli'de, 1985-86 sezonunda 2-1, 1987-88 sezonunda da 3-2'lik skorlarla aldı. 




</TEXT>
</DOC>
