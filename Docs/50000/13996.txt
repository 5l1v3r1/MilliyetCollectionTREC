<DOC>
<DOCNO> 13996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/01/ekonomi/aeko.html </URL>
<DATE> 2001/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankamatik memuru robot mu 
</HEADLINE>
<TEXT>

Bakan Kemal Derviş, işe gitmeden para alan kamu görevlileri için kullanılan bankamatik memurları’ tanımını anlayamadı, kamuda robot çalıştırıldığını sandı 
     ZÜLFİKAR DOĞAN Ankara 

     Ekonomiden sorumlu Devlet Bakanı Kemal Derviş, reel sektör temsilcileriyle yaptığı görüşmede, kamunun ciddi bir tasarruf programını uygulaması yönündeki önerileri dinlerken şaşkınlığa düştü. 
     Türkiye Odalar ve Borsalar Birliği TOBB Başkanı Fuat Miras’ın, önceki günkü görüşmeleri sırasında "bankamatik memurları" nitelemesini önce algılamakta güçlük çeken Derviş, kamuda "robot" çalıştırıldığını sandı. 
     
     İşi yok maaşı var 
     Derviş’e daha sonra "bankamatik memuru" kavramının "herhangi bir görevi olmayan yüzbinlerce kamu görevlisinin sadece ay başlarında maaş almaya işe gelmesini" ifade ettiği anlatıldı. 
     Reel sektör heyeti, kamunun asker ve polise tahsis ettiği lojmanlar dışında kalan 125 bin lojman ile yurt çapında kamuya ve KİT’lere ait 3 bin 200 sosyal tesis, kamp, misafirhane, lokal ve benzeri yapıların kısa sürede satılabileceğini anlattı. Derviş’in bu bilgiler karşısında şaşkınlığını gizleyemediği öğrenildi. 
     
     Araç saltanatı’ şik yeti 
     Reel sektör heyeti, 50 bini "makam aracı" olmak üzere kamuda 120 binin üzerinde araçtan oluşan bir "taşıt parkı" bulunduğunu, ABD, Fransa, Almanya gibi ülkelerde bile bu sayının 10 binlerle ifade edildiğini de anlattı. 
     Görüşmede Derviş’e araçların sürücü, bakım, yakıt, yedek parça gibi giderlerinin yanı sıra bakan ve bakanlık bürokratlarına tahsis edilen diğer son model araçlar ile cep telefonlarının takibinin yapılamadığı da anlatıldı. 
     Reel sektör temsilcileri, tasarruf ve gelir artışı için öncelikle hükümetin topluma yol göstermesi gerektiğini dile getirerek, 1 milyar 300 milyon nüfuslu Çin’i yöneten kabinenin bile 23 bakandan oluştuğunu, 35 bakanla Türkiye’nin dünyada birinci sırada yer aldığını söylediler. 
     


 EKONOMİ 
















</TEXT>
</DOC>
