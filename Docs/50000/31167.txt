<DOC>
<DOCNO> 31167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/09/son/sonspo10.html </URL>
<DATE> 2001/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula 1 karıştı...Hakkinen bırakıyor mu 
</HEADLINE>
<TEXT>

     Formula 1 dünyası, 2 dünya şampiyonluğu bulunan Finli pilot Mika Hakkinen'in, yarış hayatına son vereceği söylentileriyle çalkalanıyor. 
     Alman basınında çıkan haberlerde, McLaren Mercedes takımının Finli pilotu Hakkinen'in, sezon sonunda faal yarış kariyerine son vereceği iddia edildi. 
     Auto Bild Dergisi'nde çıkan bir haberde de, McLaren takımının, 2002 yılından itibaren Hakkinen'in yerine, Fransız pilot Olivier Panis ile çalışacağı ifade edildi. 
     İddialara karşı, McLaren Takımı Spor Direktörü Norbert Haug, Alman Spor Haberleri Ajansı'na SID yaptığı açıklamada, haberlerin spekülasyondan ibaret olduğunu söyledi. 
     1998 ve 1999 yıllarında, Formula 1'de dünya şampiyonu unvanını elde eden Hakkinen, bu sezon peşpeşe şanssızlıklar yaşadı ve geride kalan 10 Grand Prix'de, sadece 9 puan toplayabildi. 
     Formula 1 kariyerine 1991 yılında Lotus takımında başlayan ve 1993 yılında McLaren'e transfer olan 32 yaşındaki tecrübeli pilot, ilk Grand Prix birinciliğini 1997 yılında İspanya'da kazandı. 
     Finli pilot, bugüne kadar katıldığı 155 Formula 1 yarışından, 18 Grand Prix birinciliğiyle ayrıldı. 
     Hakkinen'in yerine adı geçen 35 yaşındaki Fransız pilot Panis ise geçen sezon McLaren takımının test pilotluğunu yaptı. Panis, bu sezon BAR Honda takımı adına yarışıyor. 






</TEXT>
</DOC>
