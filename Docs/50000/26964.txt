<DOC>
<DOCNO> 26964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/spor/spo02.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
HUZUR OPERASYONU 
</HEADLINE>
<TEXT>

Fenerbahçe yönetimi, yabancı futbolcularla görüşüp, ayrılmayı düşünüp, düşünmediklerini soracak. Gitmek isteyen çıkarsa yerine transfer yapılacak, aksi halde ise kadro korunacak 
     YUSUF KOBAL 

     SARI-LACİVERTLİ ekipte yabancı oyuncuların huzurunu araştırma kararı alan yönetim, pazartesi gününden itibaren altı oyuncusuyla tek tek görüşecek. Yönetim, "huzur operasyonu" çerçevesinde sözleşmesi süren Rapajiç, Andersson, Mirkoviç, Lazetiç, Revivo ve Johnson’a mutlu olup, olmadıklarını soracak. Takımdan ayrılmak isteyen yabancı olursa, bu konuda azami yardım gösterme sözü verilecek ve yurt dışı transfer politikası da buna göre şekillendirilecek. 
     ŞAMPİYONLAR Ligi için güçlü bir kadro kurmaya çalışan Fenerbahçe’de, Teknik Direktör Mustafa Denizli’nin onayıyla başta Geremi olmak üzere birkaç oyuncu ile anlaşma sağlandı. Geremi ve Eto’o gibi futbolcuların yıllık maliyetinin 2’şer milyon dolara yaklaşacağı hesabı üzerine yabancı transfer mevcutlardan birinin ayrılmasına endekslendi. Sarı - Lacivertli yönetim, yeni yabancıları oynatamama tehlikesiyle karşılaşabileceği için bu yolu tercih etti. 
     ANDERSSON’UN önümüzdeki sezon futbola nokta koyacağını göz önüne alan Fenerbahçe, İsveçli futbolcunun 10 milyon dolarlık maliyetinin de azaltılmasına çalışıyor. Son kozlarını oynayan yönetim, Andersson’dan kulüp bulmasını isteyecek, kabul etmezse, sözleşmesi sürecek. Rapajiç’e son kararı sorulacak, Mirkoviç’e de istemesi halinde başka bir takımda oynayabileceği hatırlatılacak. Lazetiç ve Revivo ise kesin olarak kulüpte kalacak. 
     
Rüştü tamam      MİLLİ kaleci Rüştü, bugün Fenerbahçe ile yeniden sözleşme yeniliyor. Bodrum’da tatil yapan tecrübeli kaleci, dün yönetimin koşullarını menajeri Saffet Sancaklı ile görüştü. Rüştü ile sözleşme imzalanırsa, iç transfer firesiz kapanacak. Tecrübeli kaleci, anlaşmaya "tamam" gözüyle baktığını söyledi. 
     EŞİ Işıl Reçber ile birlikte tatilin keyfini çıkaran Rüştü, "Tekliflere kulağımı tıkadım. Fenerbahçe’den başka kulüpte oynamam. İmzayı menajerim atacak, ben 25 Haziran’a kadar burdayım" dedi. Başarılı kalecinin yılda 750 bin liralık sabit dolar kurundan yaklaşık 1.5 milyon dolar alacağı öğrenildi. 
     
Çifte kriz      FENERBAHÇE, Celil ile yollarını ayırıyor. Bu futbolcunun menajerleri önerilen yıllık 350 milyar lirayı kabul etti. Ancak yönetim ödemeyi geniş tarihlere yayınca, ailesinin istemediği gerekçesiyle Celil anlaşmaya karşı çıktı. Celil bugün de olumlu yanıt vermezse, satışa konulacak. Yönetim Johnson’un menajeri Orhan Cingözoğlu ile de anlaşamadı.Uche ise bir yıllık boş mukaveleye imza attı. Ümit Takım’da oynayan Çetin, Erhan, Atilla, Fahri ve Adem’le de ikişer yıllık sözleşme yapıldı. 
     
Ümit Özat’ta son nokta      SARI-LACİVERTLİ yönetim, Ümit Özat’ın transferi için Gençlerbirliği Başkanı İlhan Cavcav’la anlaşmaya vardı. Milli libero için Başkent ekibine Ömer’in yanı sıra 1 milyon dolar verilecek. Öte yandan Asbaşkan Osman Yalçın, Teknik Direktör Mustafa Denizli’nin istemesi halinde Baliç’i yeniden kiralayabileceklerini açıkladı. 
     



 SPOR 
























</TEXT>
</DOC>
