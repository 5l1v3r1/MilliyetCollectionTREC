<DOC>
<DOCNO> 47034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/son/sontur09.html </URL>
<DATE> 2001/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Korsan CD'ye silindirli imha... 
</HEADLINE>
<TEXT>

     Konak Belediyesi'nin İzmir Emniyet Müdürlüğü ekipleriyle ortak düzenlediği operasyonlarda ele geçirilen 15 bin korsan CD, silindir ile ezilerek imha edildi. 
     Konak Belediye Başkanı Erdal İzgi, Gediz Mahallesi'nde şantiyede gerçekleştirilen imha sırasında yaptığı konuşmada, yasanın, bandrolsüz sanat eserlerin toplatılması görevini belediyelere verdiğini, bu gerekçeyle CD'leri topladıklarını hatırlattı. 
     Sanatın ve sanatçının korunması amacıyla operasyonların aralıksız sürdürüleceğini belirten Başkan İzgi, ''korsan CD olayını İzmir'in en büyük ilçesi olan Konak'ta bitirmek istediklerini'' bildirdi. 
     Türkiye'ye örnek olacak bir çalışma yaptıklarını dile getiren Başkan İzgi, mücadelenin her belediyenin yapması gereken bir görev olduğunu, benzer çalışmaların yapılacağına inandığını kaydetti. 
     Korsan CD'ler, daha sonra asfalt düzeltme işlerinde kullanılan büyük bir silindirle ezilerek imha edildi. İzmir Emniyet Müdürlüğü Güvenlik Şubesi ve İl Kültür Müdürlüğü'nden de bir görevli de, imha sırasında, ''gözetmen'' olarak hazır bulundu. 
     






</TEXT>
</DOC>
