<DOC>
<DOCNO> 21014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/13/son/soneko05.html </URL>
<DATE> 2001/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı "MHP'nin koalisyondan çekilmesi sözkonusu değil" 
</HEADLINE>
<TEXT>

     Maliye Bakanı Sümer Oral, yapısal düzenlemelerin IMF'nin isteği için değil, ekonominin sağlıklı bir şekilde işletilmesi için çıkardıklarını söyledi. 
     Partisinin Bursa İl Kongresi'ne katılmak üzere Bursa'ya gelen Bakan Oral, gazetecilerin sorularını yanıtladı. 
     Oral, ''Türk Telekom ve bankacılık yasasının TBMM Genel Kurulu'ndan geçmesinin ardından, IMF'nin kredi desteği için başka bir talebi var mı '' şeklindeki bir soruyu, ''Bu kanunları IMF istediği için değil, ekonominin sağlıklı bir şekilde işletilmesi için çıkardık.Bu düzenlemeler, özellikle Şubat krizinden sonra dengeleri daha iyi oturtup, mali yapıyı ve kamu maliyesini daha sağlıklı hale getirmek için gerekliydi'' şeklinde yanıtladı. 
     Çıkardıkları bankacılık yasasıyla özellikle Şubat krizinde etkili olan bankalardaki zaafiyeti giderdiklerini anlatan Oral, Türk Telekom, ve Merkez Bankası gibi yasalarla da ekonomik sistemin daha sağlıklı bir şekilde işleyeceğini ifade etti. 
     Oral, bir gazetecinin MHP'nin koalisyondan çekileceğine ilişkin iddiaları hatırlatması üzerine, ''MHP'nin koalisyondan çekilmesi diye birşey yok. Gayet güzel gidiyor'' diye konuştu. 
     
     







</TEXT>
</DOC>
