<DOC>
<DOCNO> 28570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/24/son/sondun11.html </URL>
<DATE> 2001/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'in aradığı El Fetih üyesi telefon kulübesinde öldürüldü 
</HEADLINE>
<TEXT>

     İsrail güvenlik güçlerinin aradığı Filistinli bir kişi, bugün bir telefon kulübesinde meydana gelen patlamada öldü. 
     Filistinli kaynaklar, 29 yaşında El-Fetih örgütü üyesi Usame Yavabreh'in Batı Şeria'daki Nablus kentinde telefonu kullanırken meydana gelen patlamada hayatını kaybettiğini, patlamada 4 ve 5 yaşında iki çocuğun yaralandığını söylediler. 
     El-Fetih'den bir yetkili, İsrail'i Yabavreh'e suikast düzenlemekle suçlarken, İsrail yönetimi konuya ilişkin henüz açıklama yapmadı. İsrail güvenlik kabinesi geçen hafta, Filistin ile olan ateşkese rağmen Filistinli militanlara yönelik saldırılara kapıyı açık bırakmıştı. Filistinli kaynaklara göre, İsrail işgaline karşı intifadanın başladığı geçen yıl Eylül ayından itibaren İsrail 30 Filistinli eylemciyi düzenlediği suikastlerde öldürdü. 






</TEXT>
</DOC>
