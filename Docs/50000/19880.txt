<DOC>
<DOCNO> 19880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/dunya/dun02.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Papa camiye gitti 
</HEADLINE>
<TEXT>

İslamiyet’in 1400 yıllık tarihinde ilk kez bir papa Şam’da camiye girdi 
     DIŞ HABERLER SERVİSİ 

     İslamiyet’in 1400 yıllık tarihinde ilk kez Hıristiyan dünyasının ruhani lideri olan bir papa bir camiye girdi. 1986’da Roma’daki bir Musevi sinagoguna giderek dinler arası yakınlaşma açısından bir ilke imza atan Papa 2. Jean Paul dün de Suriye’nin başkenti Şam’da bulunan Ümeyye Camii’ne giderek bu kez Müslümanların ibadetg hı çatısı altına girdi. 
     
Ayakkabılarını çıkardı      Papa, camide yaptığı konuşmada, Hıristiyanlar ve Müslümanları geçmişteki olaylar için birbirlerini affetmeye çağırdı. Papa’nın, Müslüman geleneklerine uyarak, camiye girmeden önce ayakkabılarını çıkardığı da kaydedildi. 
     Hac görevi için İsa’nın havarilerinden Aziz Paulus’un ayak izlerini takiben Yunanistan ziyaretinin ardından Suriye’ye gelen Papa, pazar ayininde de, İsrail - Filistin krizindeki taraflara, Ortadoğu’da nihai barış sağlanması çağrısında bulundu, Ortadoğu’daki Müslümanlar, Hıristiyanlar ve Musevilerden, bölgeye barış getirmek için çaba göstermelerini istedi. 
     Abbasi Stadyumu’nda Suriyeli Hıristiyanlara seslenen Papa, bölge halkını, "Tüm insanların haklarına saygı gösterildiği, barış ve karşılıklı anlayış içinde yaşayabildikleri günün gelmesi için çalışmaya’’ davet etti. 
     Papa 2. Jean Paul, Suriye Devlet Başkanı Beşşar El Esad ile 20 dakikalık bir görüşme de yaptı. Papa, 4 gün sürecek Suriye ziyaretinin ardından Malta’ya geçecek. 
     



 DÜNYA 












</TEXT>
</DOC>
