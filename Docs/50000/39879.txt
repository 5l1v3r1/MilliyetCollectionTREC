<DOC>
<DOCNO> 39879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/son/sontur20.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Firari erin sevgilisi Pınar yetiştirme yurdunda taciz edildi mi 
</HEADLINE>
<TEXT>

     Devlet Bakanı Hasan Gemici, Üzeyir Garih cinayetiyle ilgili olarak gözaltında bulunan Pınar Konuşkan'ın yetiştirme yurdunda kötü muameleye maruz kaldığı yolundaki haberlerin doğruluğuna ilişkin bir bilgi bulunamadığını bildirdi. 
     Gemici, yaptığı yazılı açıklamada, 30-31 Ağustos 2001 günlerinde ulusal yayın yapan televizyon ve gazetelerde Üzeyir Garih cinayetine adı karışan Pınar Konuşkan'a, yetiştirme yurdunda kötü muamele edildiği yönünde haberler yer aldığını belirterek, araştırmalarında Konuşkan'ın, kötü muameleye maruz kaldığı yolundaki haberlerin doğruluğuna ilişkin bir bilgi bulunamadığını bildirdi. 
     Konuşkan'ın, 07.09.1988 tarihinde 6 yaşında iken babasının başvurusu üzerine kardeşi Taner'le birlikte koruma altına alınarak çocuk yuvasına yerleştirildiğini ifade eden Gemici, 10.05.1993 tarihinde ise 11 yaşında iken Babasının başvurusu üzerine, çocuklarını yanına alma talebi uygun görülerek koruma kararının kaldırıldığını belirtti. 
     Gemici, Pınar Konuşkan'ın dosyasında, haberdeki iddialarla ilgili bir belgeye rastlanmadığı gibi babasının da iddia ile ilgili bir şikayeti ya da başvurusu bulunmadığını kaydetti. Gemici, açıklamasında şunları kaydetti 
     ''10 yıl önce yaşandığı iddia edilen bu olay ile ilgili çocuk yuvasında çalışan ve emekli olan görevliler arasında yaptığımız ön soruşturmada böyle bir olayın yaşanmadığı ifade edilmektedir. 
     Konu tarafımızdan da ciddi bulunarak her yönüyle incelenmektedir. Konu ile ilgili olarak Pınar Konuşkan ve babasının da ifadelerine başvurulacaktır. Sosyal Hizmetler ve Çocuk Esirgeme Kurumu SHÇEK , ülkemizin en temel sosyal hizmet kurumudur. Bu olayda da olduğu gibi öz anne babaların bakamadığı ya da bakmadığı çocuklara, özürlülere, yaşlılara 24 saat bakım hizmeti vermekte, devlet adına analık, babalık yapmaktadır. Kutsal bir görev sürdürmektedir. 
     Kesin bir delil ve kanaate dayanmayan bu tür iddia ve haberler, çalışanlarımızı, kurum bakımı altındaki insanlarımızı ve kurumumuza her konuda destek veren gönüllü kişi ve kuruluşlar ile kamuoyunu derin üzüntü içine sokmaktadır. Telafi edilmeyecek yaralar açmaktadır. 
     SHÇEK olarak, ilgilenen herkese kapımız açıktır. Her türlü konuda bilgi ve belge vermeye hazırız. İddialar her yönüyle soruşturularak gereği yapılacak ve sonucundan kamuoyuna bilgi verilecektir. Basın yayın kuruluşlarımızın kurumumuzla ilgili haberlerinde daha hassas olmalarını diliyoruz.'' 
     
     







</TEXT>
</DOC>
