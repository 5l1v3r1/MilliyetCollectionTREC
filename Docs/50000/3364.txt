<DOC>
<DOCNO> 3364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/22/son/sondun08.html </URL>
<DATE> 2001/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hüseyin Baybaşin'in yargılanmasına Hollanda'da başlandı 
</HEADLINE>
<TEXT>

     Uluslararası düzeyde geniş çaplı uyuşturucu kaçakçılığı yapmak ve bu amaçla şebeke oluşturmak suçlamalarıyla Hollanda'da tutuklu bulunan Hüseyin Baybaşin'in yargılanmasına, Rotterdam kentinde, sıkı güvenlik önlemleri altında bugün başlandı. 
     Baybaşin, ABD'de işlenen bir cinayetin de azmettiricisi olmakla suçlanıyor. Türkiye'de de kaçakçılık suçundan aranan Baybaşin, 1996 yılında uyuşturucu kaçakçılığından Hollanda'da gözaltına alınmış ve kısa sürede serbest bırakılmıştı. Türkiye, Baybaşin'in yargılanmak üzere iade edilmesini istemiş ve bu başvuru, Hollanda Hükümeti tarafından kabul edilmişti. Ancak Baybaşin Lahey'deki yüksek mahkemeye başvurarak, hükümetin iade kararını engellemişti. 
     1998 yılında Türk Polisi'nin de katkısıyla Hollanda, Almanya ve Türkiye'de yapılan geniş çaplı operasyonlar sırasında, Hüseyin Baybaşin, Hollanda'da kalmakta olduğu villasında 50 kilogram dolayında eroinle yakalanmıştı. Bugün yargılanmasına başlanan Hüseyin Baybaşin hakkında hazırlanan iddianamede, oluşturduğu ve yönettiği şebeke ile yıllarca Hollanda ve diğer Batı ülkelerine eroin kaçırdığı belirtiliyor. 




</TEXT>
</DOC>
