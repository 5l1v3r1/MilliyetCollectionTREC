<DOC>
<DOCNO> 17138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/20/ekonomi/eko07.html </URL>
<DATE> 2001/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa’da Merkez Bankası bağımsızlığı 
</HEADLINE>
<TEXT>

10 SORU 10 CEVAP 
     Merkez Bankası Kanunu değişiklik tasarısından çıkarılan hiçbir makam ve mercinin Merkez Bankası’na talimat veremeyeceği’ tümcesini, Merkez Bankası Başkanı Süreyya Serdengeçti "Ama bu AB Merkez Bankası Yasası’nda var" şeklinde savunmuştu. Avrupa Merkez Bankası ECB aslında Avrupa Merkez Bankaları Sistemi’nin bir parçası. Sistemin geri kalanı ise üye ülke merkez bankalarından oluşuyor. Serdengeçti’nin bahsettiği yasa da bütün merkez bankalarını kapsıyor 
     
     1 -ECB ve üye ülke merkez bankalarının bağımsızlığı nasıl garanti altına alındı 
     11 Kasım 1997’de imzalanan Avrupa Birliği’ni kuran anlaşmanın kapsamına Avrupa Merkez Bankaları Sistemi’nin tüzüğü de dahil edildi. Tüzüğün 7’inci maddeside bankaların bağımsızlığı yasal bir boşluğa meydan vermeyecek bir dille belirtildi. 
     2 - 7’inci maddede ne yazılı 
     Avrupa Birliği Anlaşması’nın 108’inci maddesine göre, ECB ve üye ülke merkez bankaları kendilerine verilen görevleri yerine getirirken Avrupa Birliği’nin hiçbir kurumundan yada üye ülke hükümetlerinden onay, emir veya tavsiye almaz. Birlik kurumları ve üye ülke hükümetleri bu prensibe uymak zorundadır. ECB’nin ve üye ülke merkez bankalarının karar verici organları görevlerini yerine getirirken, hiçbir şekilde etki altına alınamaz. 
     3 - Avrupa Merkez Bankaları Sistemi’nin görevleri neler 
     Başlıca görevi Euro kullanan ülkeler bölgesindeki para politikalarını belirlemek ve uygulamak. Ayrıca döviz operasyonlarını gerçekleştirmek ve üye ülkelerin resmi döviz rezervlerini yönetmek de sistemin görev alanına giriyor. Bunlara ek olarak Sistem, Avrupa Birliği’nin bünyesindeki kredi kuruluşlarının denetlenmesine danışmanlık yapıyor ve kendi görev alanına giren yasal düzenlemeler için tavsiyede bulunabiliyor. 
     4 - Türkiye’den farkı ne 
     Bütün farkı 7’inci madde belirliyor. Sistem ve Sistem’in en önemli parçası olan ECB bütün bunları siyasi baskılardan olduğu gibi bürokratik baskılara da maruz kalmadan gerçekleştiriyor. Böylelikle Avrupa Birliği bir gün olurda ekonomik krize girerse veya Euro’nun değeri rahatsız edici bir şekilde düşerse, ECB ve diğer merkez bankaları krizin aşılmasında siyasi çıkarlara boyun eğmek zorunda kalmayacak. 
     5 - Sistem’in görev dağılımı nelerden oluşuyor 
     Görev dağılımı ECB’nin etrafında oluşuyor. Başkanlık Konseyi ve Yönetim Kurulu başlıca kara verici organlar olarak kabul ediliyor. Euro’ya henüz geçmemiş üç ülkeninde temsil edilebilmesi için bir de Genel Konsey bulunuyor. Genel Konsey, bütün üle ülkelerin Euro’ya geçmesiyle beraber otomatikman ortadan kalkacak. 
     6 - Karar organlarına kimler getiriliyor 
     Yönetim Kurulu ECB başkanı, başkan yardımcısı ve diğer dört üyeden oluşuyor. Yönetim Kurulu üyeleri, üye ülkelerin devlet başkanı düzeyinde anlaşması ve Avrupa Konseyi’nin Avrupa Parlamentosu ve Başkanlık Konseyi’ne danışmasının ardından belirleniyor. Başkanlık Konseyi de, Yönetim Kurulu üyeleri ve Euro’yu kabul etmiş üye ülkelerin merkez bankaları başkanlarından oluşuyor. 
     7 - Görev süreleri ne kadar 
     Avrupa Merkez Bankaları Sistemi Tüzüğü görev sürelerini belirlerken sadece ECB Yönetim Kurulu üyelerininkini değil, aynı zamanda ulusal merkez bankası başkanlarınınkini de belirliyor. Buna göre başkanların görev süresi bir daha göreve gelebilmek kaydıyla beş yıldan oluşuyor. Yönetim Kurulu üyeleri ise bir daha seçilememek kaydıyla sekiz yıl görevde kalabiliyor. 
     8 - Sistem’in yargıya giren sorunları nasıl çözülüyor 
     Sistem dahilinde görev alanların görevden alınması hemen hemen imkansız. Göreve devam halini engelleyecek sağlık sorunu olduğunda görev otomatikman düşüyor. Hukuki sorunlara ise sadece Avrupa Birliği Adalet Divanı bakıyor. 
     9 - ECB’nin mali gücü ne 
     ECB’nin sermayesi 5 milyar Euro tutarında. Tüzük gereği ECB’nin kasasında 40 milyar Euro’luk döviz rezervi olmak zorunda. Bunu da üye ülke merkez bankaları karşılamak zorunda tutuluyor. 
     10 - Ya Euro’ya geçmeyen ülkeler 
     Euro’ya geçmeyen üye ülklerde Avrupa Merkez Bankaları Sistemi’nin içinde yer alıyor. Kendi ulusal para politikalarını belirleyebiliyorlar ama Sistem’in bütün üyeler için aldığı kararlara ve uygulamalarına karışamıyorlar. 
     


 EKONOMİ 

















</TEXT>
</DOC>
