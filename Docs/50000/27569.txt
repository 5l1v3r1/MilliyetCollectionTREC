<DOC>
<DOCNO> 27569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/ekonomi/eko05.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazi Erçel’i niyet mektubu’ kurtardı 
</HEADLINE>
<TEXT>

Gazi Erçel, hakkındaki 84 kuruluşa döviz satışıyla ilgili ikinci soruşturmada IMF’ye verilen taahhütler’ dolayısıyla kusurlu bulunmadı 
     SERPİL ÇEVİKCAN Ankara 

     Dalgalı kura geçildiği 19 Şubat’ta Halk Bankası’ndaki iki hesabında yeralan 57.9 milyarı dövize çeviren Merkez Bankası Başkanı Gazi Erçel’i kusurlu bularak soruşturulmasını talep eden Başbakanlık Teftiş Kurulu, Merkez Bankası’na ilişkin yaptığı ikinci incelemede "kayırma ve usulsüzlük" saptamadı. 
     Teftiş Kurulu, 2.3 katrilyonun nerelere harcandığını tek tek belirledi ancak, IMF niyet mektubundaki taahhüt 19 Şubat’taki işlemleri geçerli kıldı. 
     
     Tek tek saptadılar 
     Erçel’i kişisel hesabıyla ilgili olarak yaptırdığı işlem için suçlu bulan Başbakanlık Teftiş Kurulu müfettişleri inceleme raporunu hazırlama aşamasında 2.3 katrilyonun, 84 özel banka ve finans kuruluşuna aktarıldığını saptadılar. 
     Kriz gecesinde Merkez Bankası’ndan eski kur üzerinden döviz alışı yapan bütün finans kurumlarını belirleyen müfettişler, aktarılan paranın "nasıl kullanıldığını da" saptadılar. 
     Müfettişler işlemlere ilişkin olarak Merkez Bankası’nın bütün yöneticileriyle de görüşerek bilgi istediler. 
     Başbakanlık Teftiş Kurulu Başkanı Osman Nuri Oduncu, Milliyet’in sorularını yanıtlarken, "O gün yapılan işlemlerde usulsüzlük saptamadık. Kayırma yok. Ayrıca IMF’ye verilen taahhüt mektubunda da talep edilmesi halinde Merkez Bankası’nın döviz satacağı ibaresi var. O gün kim talep ettiyse döviz satılmış" dedi. 
     Oduncu, usulsüzlük saptanmaması nedeniyle de Başbakan oluruyla bir işlem yapılmasının sözkonusu olamayacağını vurguladı. 
     
     Kanadoğlu’nun itirazı 
     Yargıtay Cumhuriyet Başsavcısı Sabih Kanadoğlu, Teftiş Kurulu’nun Merkez Bankası’nın kriz gecesi bazı finans kuruluşlarına döviz aktarımı konusunda soruşturmaya yer olmadığı yönündeki görüşüne karşı itiraz hakkını kullanmıştı. 
     Kanadoğlu, Danıştay’a başvururak, Merkez Bankası yönetimi hakkında da soruşturma yapılmasını istemişti. 
     



 EKONOMİ 
































</TEXT>
</DOC>
