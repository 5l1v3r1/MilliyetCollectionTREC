<DOC>
<DOCNO> 1080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/07/son/sontur12.html </URL>
<DATE> 2001/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Türkiye Talabani'ye teknik yardımda bulunuyor" 
</HEADLINE>
<TEXT>

     Başbakan Bülent Ecevit, Türkiye'nin, hem yurtiçinde hem dışında bölücü teröre karşı uluslararası hukuk kuralları çerçevesi içinde gereken tedbirleri aldığını belirterek, Kuzey Irak'ta Kürdistan Yurtseverler Birliği'ne teknik yardımda bulunulduğunu, bunun da Türkiye'nin güvenliği açısından zorunlu olduğunu kaydetti. 
     Başbakan Ecevit bir gazetecinin, ''Kürdistan Yurtseverler Birliği Lideri Talabani'nin, PKK ile mücadele konusunda Türkiye'den yardım istediği ve Türkiye'nin de 10 bin askerle Kuzey Irak'a girdiği söyleniyor. Doğru mu '' sorusuna Ecevit, ''10 bin askeri bilmiyorum ama Türkiye, teknik yardımda bulunuyor elbette. Çünkü, bizim kendi güvenliğimiz açısından da zorunlu'' karşılığını verdi. 
     Ecevit, PKK terörünün geldiği noktayı nasıl değerlendirdiğinin sorulması üzerine de, PKK terörünün, Türkiye'den hemen sınır ötesine çekildiğini, ancak orada bir tehdit unsuru olarak devam ettiğini kaydetti. Ecevit, ''O bakımdan biz hem Türkiye içinde, hem dışında bu bölücü teröre karşı uluslararası hukuk kuralları çerçevesi içinde gereken tedbirleri alıyoruz'' diye konuştu. 
     Başbakan Ecevit, Anayasa değişikliği konusunda, siyasi partilerin kapatılmasını zorlaştıracak 69. maddeyi de kapsayan dörtlü paketi görüşmek üzere koalisyon ortağı partilerin genel başkanları olarak ne zaman biraraya gelecekleri sorusunu, ''Önümüzdeki hafta başlarında toplanacağız ve konuyu görüşeceğiz. Bir an önce de Anayasa Komisyonu ve Meclis'ten çıkmasını sağlamaya çalışacağız'' diye yanıtladı. Ecevit, bir başka soru üzerine, Anayasa değişikliği paketiyle ilgili olarak, Adalet Bakanı Hikmet Sami Türk'ün, muhalefet partisi liderleriyle görüşeceğini de bildirdi. 
     DSP il başkanlıklarının, Sabancı Holding Yönetim Kurulu Başkanı Sakıp Sabancı'nın eşi Türkan Sabancı'nın, DSP Genel Başkan Yardımcısı Rahşan Ecevit ile ilgili sözleri üzerine, holdingin ürünlerini protesto kararı almalarını nasıl değerlendirdiği ve bu boykot kararının devam edip etmeyeceğinin sorulması üzerine Ecevit, şöyle dedi 
     'Boykot kararı açıklaması yapan arkadaşlarımız herhalde Sakıp Sabancı'nın 'sözler yanlış anlaşıldı' şeklindeki konuşmasını gereği gibi değerlendireceklerdir. Arkadaşlarımızın tepkisi, hanımlara yönelik olarak, 'ellerinin hamuruyla' ifadesinin kullanılması... Oysa, Atatürk ve Cumhuriyet dönemiyle birlikte, Türkiye'de çok ileri ölçüde kadın-erkek eşitliği sağlanmıştır. Son yıllarda, bu eşitlik daha da ileri gitmiştir. 
     Biz parti olarak, uygulamada da buna büyük özen gösteriyoruz. Bildiğiniz gibi en çok kadın milletvekili bulunan parti DSP'dir. Yerel yönetimlerde, hanımlara geniş ölçüde yer verilmiştir. Onun için 'elinin hamuruyla, devlet ve siyaset işlerine karışma' sözü, arkadaşlarımızı belli ki incitmiştir. Bu, parti kararı olarak değil, kendiliğinden gösterilen bir tepki. Ama dediğim gibi, eminim arkadaşlarımız Sayın Sakıp Sabancı'nın iyi niyetli konuşmasını gereği gibi değerlendireceklerdir.'' 
     Ecevit, FP içinde son günlerde yaşanan olayların siyasi konjonktürü nasıl etkileyeceğine ilişkin soruyu yanıtlarken de, ''O konulara beni karıştırmayın. Sadece, şu ana kadar FP içindeki yenilikçilerin ne anlamda yenilikçi olduklarını öğrenebilmiş değilim. Bu konuyu açıklarlarsa biz de aydınlanmış oluruz'' dedi. 




</TEXT>
</DOC>
