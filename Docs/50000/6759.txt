<DOC>
<DOCNO> 6759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/13/dunya/dun01.html </URL>
<DATE> 2001/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Koçaryan Pariste 
</HEADLINE>
<TEXT>
Türkiye’den çekiniyoruz’ 
Ermenistan Devlet Başkanı, Soykırım Yasası’ teşekkürü için Fransa’da. Koçaryan, Le Figaro’ya, Türkiye korkusu yüzünden Rusya’ya yaklaştıklarını söyledi 
     PARİS Milliyet 

     Ermenistan Devlet Başkanı Robert Koçaryan, Türkiye’den çekindiklerini açıkladı. Koçaryan sırf bu endişe üzerine Rusya ile yakınlaştıklarını söyledi. 
     Dün başlayan 5 günlük Paris ziyareti öncesinde Fransız Le Figaro gazetesine demeç veren Koçaryan, bölgede güçler dengesini sağlamak için doğal olarak Rusya’ya yakınlaşmak zorunda kaldıklarını ileri sürdü. 
     Ermenistan’ın topraklarındaki Rus askerlerinin sayısını artırmasına ilişkin bir soruyu yanıtlayan Koçaryan, Gürcistan, Ermenistan ve Azerbaycan’ı kastederek "Kafkasya’daki üç ülkenin de, kendi başlarına, büyük ülkeler karşısında güvenliklerini sağlamalarının mümkün olmadığını" söyledi. 
     Koçaryan dün, üç hafta önce Ermeni soykırım yasasını kabul eden Fransa’ya gitti. Koçaryan, Fransa Cumhurbaşkanı Chirac’a, soykırım yasasını onaylamasından dolayı teşekkür etti ve Paris’in uluslararası arenadaki ağırlığının soykırımın diğer ülkelerde de tanınma sürecini hızlandıracağını savundu. 
     
Toprak talebi      Ermeni soykırımın uluslararası camiada tanınmasına ilişkin girişimlerin, ilk olarak diasporanın girişimleri olduğunu savunan Koçaryan, Ermenistan’daki mevcut yönetimin de, soykırım iddialarının tanınmasını sağlamayı en önemli dış politika hedeflerinden biri olarak gördüğünü söyledi. Koçaryan, uluslararası topluluğun "soykırımı tanıması gerektiğini" ileri sürerek, diğer ülkelerin de Fransa örneğini izlemesini arzu ettiklerini söyledi. 
     Türkiye’den toprak taleplerinin olup olmayacağına ilişkin bir soru üzerine Koçaryan, yasal olarak Ermenistan’ın Türkiye’den toprak talebi olamayacağını, ancak "soykırım mağdurlarının bireysel olarak tazminat için başvurabileceklerini" söyledi. 
     Koçaryan, dışişleri, sanayi ve ticaret bakanları dahil, çok sayıda bakan ve işadamının yer aldığı kalabalık bir heyetle Fransa’da. 
     


 DÜNYA 













</TEXT>
</DOC>
