<DOC>
<DOCNO> 21464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/guncel/gun12.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Çapan’ın 12 adamı tutuklandı 
     ESENYURT Belediye Başkanı Gürbüz Çapan’ın ardından 12 belediye meclis üyesi daha "yolsuzluk" iddiaları üzerine cezaevine gönderildi. Daha önce serbest bırakılan Cuma Dilek, Yüksel Taşkın, Kenan Yılmaz, Murteza Kalem, Rıdvan Karaboz, Aliyar Ertemur, Hüseyin Taşar, Erol Tuna, Muharrem Çöpçü, Ahmet Pehliyvan, Ayhan Suna ve Hamit Ülbeyi yeniden gözaltına alındı. Sanıklar tutuklanarak Bayrampaşa Cezaevi’ne gönderildi. 
     
     Ailesinden Çağlar’a ziyaret 
     KARTAL Özel Tip Kapalı Cezaevi’nde bulunan Cavit Çağlar’ı ailesi dün yine ziyaret etti. Çağlar’ın eşi Nursel Çağlar, kızları Yeşim Hattat ve Yasemin Çağlar cezaevine girerken, korumaları görüntü almasını engellemek istedi. Cezaevinden çıkan Mustafa Çağlar ise "Babanızın durumu nasıl " sorusuna "İçeride sizi bekliyor" yanıtını verdi. Öte yandan Murat Demirel İstanbul’a nakledildiği günden beri korumaları cezaevi önünde bekliyor. 
     
     Bayrampaşa Cep Shop’ 
     BAYRAMPAŞA Cezaevi’ne atılan üç cep telefonu daha jandarma tarafından ele geçirildi. İl Jandarma Komutanlığı’ndan alınan bilgiye göre, Bayrampaşa Cezaevi’nin adli bölüm D - 5 ve D - 6 koğuşlarının bulunduğu bölüme doğru sokaktan üç paket atıldı. Devriye güzerg hına düşen ve nöbetçi jandarmalar tarafından açılan paketlerden üç cep telefonu, üç batarya ve bir sim kart çıktı. Cihazlar Cezaevi Müdürlüğü’ne teslim edildi. 
     
     Avukatlara soruşturma 
     JANDARMA Genel Komutanlığı’nın, 26 Eylül 1999 tarihinde 10 kişinin hayatını kaybettiği, "Ulucanlar Operasyonu Davası"na giren avukatlar hakkında suç duyurusunda bulunduğu ortaya çıktı. Adalet Bakanlığı da toplam 28 avukat hakkında, "Sanıkları ve mahkeme salonunda izleyici olarak bulunan şahısları, görevli jandarmalara karşı kışkırttıkları" gerekçesiyle soruşturma izni verdi. 
     



 GÜNCEL 














</TEXT>
</DOC>
