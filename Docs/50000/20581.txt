<DOC>
<DOCNO> 20581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/10/son/sontur21.html </URL>
<DATE> 2001/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İsveç Başbakanı ve AB Dönem Başkanı Persson'dan Ecevit'e mektup 
</HEADLINE>
<TEXT>

     İsveç Başbakanı ve AB Dönem Başkanı Göran Persson, Başbakan Bülent Ecevit'e bir mektup göndererek, Ecevit'in, Türkiye'nin karşı karşıya bulunduğu sorunların üstesinden gelmeye yönelik çabalarını desteklediğini belirtti. 
     Persson, ''İstikrarın yeniden sağlanmasına yönelik çabalarınızın ve hükümetinizin sağlam bir ekonomik program uygulanması yolundaki taahhüdünün, istisnai bir dış mali yardımı hak ettiğine inanıyorum'' dedi. 
     Persson, Ecevit'e, Türkiye'de gerçekleştirilmekte olan ekonomik reform önlemleri için mali destekle ilgili olarak, 6 Nisan 2001'de kendisine gönderdiği mektuba cevaben bir mektup gönderdi. 
     Bu mektuba atfen Ecevit'in, Türkiye'nin ''bu kritik durumda'' karşı karşıya bulunduğu sorunların üstesinden gelmeye yönelik çabalarını tamamen desteklediğini vurgulayan Persson, alınacak önlemler ve ''IMF ile kapsamlı bir ekonomik program konusundaki görüşmelerde gerçekleştirilen ilerlemeden memnuniyet duyduğunu'' belirtti. 
     Persson, mektubunda şunları kaydetti 
     ''Ayrıca, hem siyasal hem de ekonomik reformlar içeren ve yakın zamanda kabul edilen müktesebatın kabulü için Ulusal Program'ın uygulanması, olumlu bir siyasal gelişme ve AB ile daha yakın ilişki için gerekli koşulları yaratacaktır. İstikrarın yeniden sağlanmasına yönelik çabalarınızın ve hükümetinizin sağlam bir ekonomik program uygulanması yolundaki taahhüdünün, istisnai bir dış mali yardımı hak ettiğine inanıyorum. Bu bakımdan, IMF ve Dünya Bankası'nın, AB maliye bakanlarının Malme'deki görüşmelerinden çıkan karar doğrultusunda Türkiye'nin finansman gereksinimlerini karşılamak üzere istisnai olarak borç verme sınırlarını normalin üstünde artırmaya hazır olduklarını açıklamış bulunmalarını öğrenmekten, memnuniyet duydum. Ekonomik programa sıkı sıkıya bağlılıkla birlikte bu adımın, Türkiye'nin mali durumunu istikrara kavuşturmaya yönelik çabalarınız açısından yaşamsal önem taşıyacağına eminim.'' 
     







</TEXT>
</DOC>
