<DOC>
<DOCNO> 23494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/27/spor/yfburu.html </URL>
<DATE> 2001/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Zor oldu 
</HEADLINE>
<TEXT>

     ÖMER ÜRÜNDÜL 

     Fenerbahçe için stres yüklü zor bir geceydi... Yüzüp yüzüp şampiyonluğun kuyruğuna gelinmişti... Eldeki kadro günümüz futbolunun istediği bazı temel ilkeleri taşımadığı için sezon başından beri deplasmanlarda büyük sıkıntılar yaşanmıştı... Rakip de saha içi uyumu oturmuş, ligin iyi futbol oynayan takımlarından birisi Samsunspor’du... Ayrıca puan endişeleri olmadığından zihinsel rahatlık içindeydiler... 
     Fenerbahçe maça hırslı başladı. Ama ilk bölümde oyuna bir türlü hükmedemedi. Basit pas hataları yapılıyor, hücum girişimlerinde kolektif olgunluk ve ileride çoğalma sağlanamıyor, kaybedilen toplardan sonra takım savunması arızalar gösteriyordu. Mustafa Denizli’nin ileri ikilideki Revivo - Rapajic tercihi doğal olarak alışılmış genel pres rahatsızlığını arttırıyordu. Çünkü Samsun defans bloku geriden topu oyuna istediği gibi sokuyordu. 
     Fenerbahçe skor dezavantajına düşünce strese panik eklendi. Kısa sürede ikinci yüzde yüzlük gol tehlikesi Rüştü’nün büyük becerisiyle atlatıldı. Sonra yüksek tempo ile yüklenmeye başladılar. Ama üretkenlik sağlanamıyordu. Revivo’nun duran toptaki ustalığı çok kritik anda imdada yetişti. 
     İkinci yarıda daha atak, mecburen işe daha ciddi sarılan bir Fenerbahçe vardı. Ama takımı rahatlatacak ikinci golün gelmeyişi, İstanbul’dan gelen Galatasaray’ın farklı galip durumda olduğu haberi yine stresi gündeme getirdi. Bu sefer sahneye Rapajic çıktı. Önce yaptığı güzel asiste yetişemeyen Yusuf, Rapajic’in ikinci mükemmel asistini gole çevirince herşey toz pembe oldu. Oyuncular rahatladı ve mutlu sona ulaşıldı. Biz de Fenerbahçe’nin şampiyonluğunu tebrik ediyoruz. Bir tebrik de Fenerbahçe’yi şampiyon yapan ilk Türk teknik direktör unvanını yakalayarak tarihe geçen Mustafa Denizli’ye... 
     Samsunspor belki de uzun bir aradan sonra ilk defa ideal kadrosuyla sahada yer aldı. Oyun disiplini içinde başarılı ve hırslı bir mücadele sergilediler. Fenerbahçe’yi daha da sıkıntıya düşürebilirlerdi. Ancak haftalardır hedefsiz maçlar yapmaları takımdaki fizik kondisyonu ve organizasyonu olumsuz etkilediğinden,zihinler motivasyonu kaybettiğinden daha fazlasını yapamadılar. 
     Hakem Murat Ilgaz, ilk yarıyı ve son yirmi dakikayı çok iyi yönetti. Ancak ikinci yarıda ikinci gole kadar takdir haklarını profesyonelce Fenerbahçe lehine kullandı. Bilhassa yarım dakika içinde kurallara uymayan karşılıklı çabuk faul başlamalarında Fenerbahçe’ye "devam", Samsunspor’a "dur" demesi hiç de hoş değildi. 
     



 SPOR 





























</TEXT>
</DOC>
