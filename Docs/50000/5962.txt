<DOC>
<DOCNO> 5962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/son/sontur07.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "İçtüzüğü hızlı çalışmak için değiştirmek zorundayız" 
</HEADLINE>
<TEXT>

     DSP Genel Başkanı ve Başbakan Bülent Ecevit, her gün moral bozucu, kuşku uyandırıcı bir takım oyunlarla, olumsuzluklarla ve senaryolarla karşılaştıklarını belirterek, ''Ama hizmetten ve atılımlardan aldığımız güçle bunları aşmaya kararlıyız'' dedi. 
     Ecevit, DSP Grup toplantısında yaptığı konuşmaya geçtiğimiz günlerde yaşamını yitiren DSP Genel Başkan Yardımcısı Turan Bilge'ye rahmet dileyerek başladı.14 yıldır ilk kez enflasyonunun yüzde 30'un altına gerilediğini kaydetti. Ecevit, ücret ve maaşlarda, uzun yılların birikimi olan yetersizlikleri gidermek için kaynak oluşturmaya çalıştıklarını söyledi. 
     Yıllardır ekonominin karabasanı olan yüksek enflasyonunun artık dizginlendiğini ifade eden Ecevit, hükümetin enflasyona karşı sürdürdüğü kararlı mücadelenin olumlu sonuçlar vermeye başladığını kaydetti. Ocak ayında toptan eşya fiyatları endeksinin TEFE , yüzde 2.3'e, tüketici fiyatları endeksininse TÜFE yüzde 2.5'e indiğini hatırlatan Ecevit, çekirdek enflasyon denen imalat sanayiindeki enflasyon endeksinin de yüzde 1.7 düzeyine kadar düştüğüne dikkati çekti. Ecevit, 14 yıldır ilk kez enflasyonunun yüzde 30'un altına gerilediğini ifade ederek, enflasyonu aşağıya çekerken ücret ve maaşları enflasyona ezdirmeyecekleri yolundaki sözlerini de tuttuklarını belirtti. 
     Bununla da yetinmediklerini bildiren Ecevit, şöyle konuştu 
     ''Ücret ve maaşlardaki uzun yılların birikimi olan yetersizlik veya dengesizlikleri olabildiğince gidermeye karalıyız. Bunun için gerekli kaynağı oluşturmaya çalışıyoruz. Vergi borçlarını takside bağlama olanağını sağlayarak, güç durumdaki vergi yükümlülerine ödeme kolaylıkları getiriyoruz. Böylece başta esnaf ve sanatkarlarla KOBİ'ler olmak üzere iş hayatına önemli ölçüde rahatlık getirilmiş olacaktır. Köylü ve çiftçilerin sorunlarına ivedilikle çözüm getirmek üzere de Bakanlar Kurulu'nda bir çalışma başlattık. Bunun sonuçlarını yakında açıklayabileceğimizi umuyorum.'' 
     Başbakan Ecevit, tüm üreten kesimlerin çalışmalarına hız katacak önlem ve çözümleri, ilgililer ve uzmanlarla birlikte saptamak üzere toplantı düzenleyeceklerini bildirdi. 
     Ecevit, sözlerini şöyle sürdürdü 
     'Amacımız, ekonomide sadece istikrar sağlamak değildir. Amacımız aynı zamanda ekonomide dinamizmdir, daha çok yatırım ve üretimdir, işsizlere iş sağlamaktır ve sosyal adalettir. Bunları gerçekleştirebilmenin başta gelen bir koşulu da yürütme ve yasama organlarının uyum içinde ve hızlı çalışmalarıdır. Bir muhalefet sözcüsü dünkü konuşmasında bize işleri aceleye getirmeyin diyordu. Oysa bizim acelemiz var. Yalnız iktidarın değil, Türkiye'nin acelesi var. Çünkü biz uzun yılların birikimi olan sorunları çözmeye ve enflasyon hızını kesmeye kararlıyız.'' 
     DSP Lideri ve Bülent Ecevit, enflasyonun hızını kesebilmek, toplumun gelir düzeyini yükseltmek, işsizliği önlemek, üreten ekonomiyi canlandırmak, söz verilen dış kaynakları harekete geçirmek ve demokrasiyi geliştirmek için sayısız yasa tasarılarının sırada beklediğini vurguladı. 
     "Bütün bunlar da Meclis'te hızlı bir çalışmayı gerektiriyor. İçtüzüğü o nedenle değiştirmek zorundayız'' diyen Ecevit, geçen hftanın İçtüzük tartışmaların acı bir sonuçla bağlandığını belirtti. DYP Şanlıurfa Milletvekili Fevzi Şıhanlıoğlu'nun ''Meclis'in saygınlığına gölge düşüren kavgalar sırasında'' yaşamını yitirdiğini hatırlatan Ecevit, şunları kaydetti 
     "O kavgalar dolayısıyla Büyük Millet Meclisi'nin yeni Genel Kurul toplantı salonunun mimari açıdan bir sakıncasına da değinmek isterim. Olay gecesi, konuşmaları ve oylamaları engellemek isteyenlerden bazıları kürsüyü ve Başkanlık Divanı'nı kolayca işgalleri altına alabilmiş ve çalışamaz duruma getirebilmiştir.'' 
     Genel Kurul salonunun orijinal mimarisinde bu durumun yaşanmasının zor olduğunu ifade eden Ecevit, ''Fakat şimdikinde kürsü de Divan da ayaklar altında'' dedi. Ecevit, bundan şikayet ettiği için bazı mimarların alınganlık gösterdiğini de sözlerine ekledi. 
     Başbakan Bülent Ecevit, mimarların estetik ve iç düzen bakımından ne kadar başarılı olduklarını bildiğini dile getirerek, ''Ama işlevsel açıdan Meclis Genel Kurul salonunun savunulur yanı yoktur. Hem işlevsel açıdan hem de hukuksal açıdan, elbette mimarlarımızın da katkısıyla bu soruna mutlaka çözüm yolu bulmalıyız'' dedi. 
     Ecevit, şöyle konuştu 
     'Tüm engellemelere ve güçlüklere karşın, Hükümetimiz ulusal hedeflerimiz doğrultusunda kararlılıkla ilerliyor. 
     Bölücü akımların ve terörün bu hükümetle soluğu kesildi.Uzun yılların müzmin hastalığı enflasyon bu hükümetle düşüş sürecine girdi. Yargısız infazlar dönemi bu hükümetle kapandı. Her türlü yolsuzluğun kaynağı bu hükümetle kurutulmaya başladı. 
     Bu olumlu gelişmeleri içerde veya dışarda hazmedemeyenler olacaktır. Ama yolumuzda yılmadan, duraksamadan yürüyeceğiz. Bu bizim halkımıza ve gençliğimize olan görevimizdir. Gençliğe öncelikli görevimiz yaygın ve çağdaş eğitimdir. bu alanda 55'inci Hükümet dönemimizde başlatılan reformcu atılım gitgide hızını artırıyor. Şimdi sıra yükseköğretimdedir.Son günlerde devlet üniversitelerinin sayın rektörleriyle yaptığımız toplantılarda üniversite reformunun ilk adımının atılmış olabileceğini umuyorum. Her gün moral bozucu, kuşku uyandırıcı bir takım oyunlarla, olumsuzluklarla, karanlık senaryolarla karşılaşıyoruz. ama hizmetten ve atılımlardan aldığımız güçle bunları aşmaya kararlıyız.'' 




</TEXT>
</DOC>
