<DOC>
<DOCNO> 5026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/01/son/sontur15.html </URL>
<DATE> 2001/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Şıhanlıoğlu'nun cenazesi Şanlıurfa'ya götürüldü 
</HEADLINE>
<TEXT>

     TBMM'de yaşanan kavga sonucu kalp krizi geçirerek vefat eden DYP Şanlıurfa Milletvekili Fevzi Şıhanlıoğlu'nun cenazesi, uçakla Şanlıurfa'ya götürüldü. 
     Şıhanlıoğlu için TBMM'de düzenlenen törenin ardından cenaze, Özel Güven Hastanesi'ne ait bir ambulansa konularak, Esenboğa Havalimanı'na götürüldü. Cenazenin götürülmesi sırasında uzun bir araç konvoyu oluştu. 
     DYP Genel Başkanı Tansu Çiller, milletvekilleri ve çok sayıda partili de DYP'ye ait bir otobüsle havalimanına geldi. Cenaze törenine katılmak üzere Esenboğa Havalimanı'na gelen FP Genel Başkanı Recai Kutan, Çiller ile Büyük Şeref Salonu'nda bir süre sohbet etti. Çiller,daha sonra Şıhanlıoğlu'nun ailesinin yanına giderek, başsağlığı dileğinde bulundu. Bu arada, Şıhanlıoğlu'nun cenazesi, Türk Hava Yolları'na ait özel uçağa yerleştirildi. Şıhanlıoğlu'nun yakınları ve bazı milletvekilleri de saat 12.25'te Şanlıurfa'ya hareket etti. Çiller, Kutan ve Devlet Bakanı Edip Safter Gaydalı ile çok sayıda parlamenter de cenaze törenine katılmak üzere bir başka özel uçakla Esenboğa Havalimanı'ndan ayrıldı. 




</TEXT>
</DOC>
