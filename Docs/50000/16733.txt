<DOC>
<DOCNO> 16733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/17/son/sontur03.html </URL>
<DATE> 2001/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Susurluk sanığı yanlış kızı öldürmüş 
</HEADLINE>
<TEXT>

     Balıkesir'in Susurluk İlçesi'nde öldürülen 11 yaşındaki Avşar Çaldıran'ın katil zanlısı olarak aranırken Diyarbakır'ın Bismil İlçesi'nde yakalanan Recep İpek, Balıkesir Emniyet Müdürlüğü'ne getirildi. 
     Olayla ilgili soruşturma çerçevesinde oluşturulan özel ekip tarafından Diyarbakır'dan uçakla Ankara'ya götürülen, buradan da karayoluyla Balıkesir'e getirilen Recep İpek'in sorgulanmasına başlandı. 
     Balıkesir Emniyet Müdürü İhsan Yılmaztürk, gazetecilere yaptığı açıklamada, zanlının Emniyet'te verdiği ilk ifadesinde, ''olay sırasında bunalımda olduğunu ve kardeşinin kızı Berivan'ı öldürdüğünü sandığını söylediğini'' bildirdi. 
     Sorgusunun tamamlanmasının ardından sağlık kontrolünden geçirilecek olan İpek'e, olay yerinde tatbikat yaptırılacağını ve Susurluk Adliyesi'ne sevk edileceğini belirten Yılmaztürk, tutuklanması halinde Recep İpek'in Balıkesir Cezaevi'ne konulacağını kaydetti. 



</TEXT>
</DOC>
