<DOC>
<DOCNO> 4100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/son/sontur11.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcının izniyle yurtiçi ve yurtdışı tüm iletişim araçları dinlenebilecek 
</HEADLINE>
<TEXT>

     Beyaz Enerji Operasyonuyla başlayan telefonların dinlenmesine ilişkin tartışma sürerken, güvenlik güçlerinin iletişimi dinlemesi konusunda yeni bir düzenlemeye gidildi.Çetelerle Mücadele adıyla anılan 4442 sayılı "Çıkar Amaçlı Suç Örgütleriyle Mücadele Kanununun Uygulanmasına İlişkin Yönetmelik" Resmi Gazete'de yayımlanarak yürürlüğe girdi. 
     Yönetmelikte güvenlik güçlerinin iletişimi dinlemelerine ilişkin yeni düzenlemelere yer verildi. Yönetmeliğe göre "İletişimin dinlenmesinde ya da tespitinde" izlenecek yol ve dinlemenin esasları şöyle ".Dinlemeye başka bir tedbir ile failin belirlenmesi, ele geçirilmesi ya da suç delillerinin elde edilmesinin mümkün olmadığı durumda başvurulacak. 
     Kolluk güçleri tarafından yetkili Devlet Güvenlik Mahkemesi Savcısına yazılı bir başvuru yapılacak. Savcı dinleme için gerekli koşulların varlığını saptadığında ilgili hakime gerekli karar için başvuracak. Gecikmesinde sakınca bulunan hallerde savcı da 24 saatlik süre için dinleme ya da tespite karar verebilecek.Dinleme ya da tespite belirli kişi bakımından karar verilebilecek. 
     Dinlenmesine ya da tespitine karar verilecek iletişimin, karar verilen kişinin adına kayıtlı araçlar hakkında gerçekleştirilmesi şart olmayıp araçlar kime ait olursa olsun dinlenebilecek. Dinleme kararı kişilerin kullandıkları tüm iletişim araçlarının dinlenmesini ya da tespitini kapsayabilecek. İletişimin dinlenmesi ya da tespiti kararı kişilerin yurtiçi ve yurtdışı tüm iletişimini kapsayabilecek. 
     Dinlemede kullanılan büyük veri taşıyıcısının özel hayatı ilgilendiren kısımları hariç suça ve suçluya ilişkin kısımları ayrı ayrı bir veri taşayıcısına nakledilecek ya da içeriği bir tutanağa geçirilecek.Dinleme iletişimin kayda alınması suretiyle yapılacak ve gizlilik kurallarına tam uyularak gerçekleştirilecek. İletişimin dinlenmesine ya da tespitine en fazla 3 ay için karar verilebilecek. 
     Bu süre en çok iki defa üçer aydan fazla olmamak üzere uzatılabilecek. Kanunda öngörülen suçun ya da suçların izlenen kişi tarafındran işlendiğine ilişkin şüphenin ortadan kalktığı hallerde tedbirin uygulanması sonucu elde edilen veriler cumhuriyet savcısının denetimi altında ve en çok 10 gün içinde kolluk tarafından yokedilecek"Yönetmelikte Suç örgütleriyle mücadelede kullanılacak "gizli izleme" yönteminin şekli de belirlendi. Buna göre gizli izlemeye ait talep ve kararlar aynı konuyla ilgili olmak üzere birden fazla kişiyi kapsayabilecek. Karar süresince izlenecek kişilerin mesken, ikametgah, işyeri ya da kamuya açık yerlerdeki tüm faaliyetleri izlenebilecek, görüntülenebilecek ve kayda alınabilecek. 
     Ses ve görüntülerin belgelendirilmesi sırasında uzmanlardan yararlanılabilecek.Yönetmeliğe göre, "önceden suç işlemiş bulunmaları, suç işleme tehlikesini gösteren somut belirtileri taşımaları ve suç işlemeyi meslek ve alışkanlık haline getirmiş olmaları" koşullarından birini taşımaları halinde kolluk kuvvetleri tarafından hakim izniyle gizli görevli aracılığıyla izlenebilecekler. Gizli görevlilerin kod numaraları olacak ve bu görevlilerin tüm özlük hakları korumada olacak. Yönetmelik suçların takibinde kullanılacak tanık ve muhbirlere de özel güvenceler getiriyor. Tanık ve muhbirin talebi halinde "estetik cerrahi ile fizyolojik görünümünün değiştirilmesi, nüfus kaydı, sürücü belgesi, evlenme kaydı, diploma ve bunun gibi belgelerinin değiştirilmesi, askerlik işleminin düzenlenmesi, menkul ve gayrımenkul mal varlığıyla ilgili hakları, sosyal güvenlik ve diğer haklarının korunması" sağlanacak. 




</TEXT>
</DOC>
