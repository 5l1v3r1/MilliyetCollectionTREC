<DOC>
<DOCNO> 22949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/son/sondun10.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de Avrupa gazetesinin matbaasına bombalı saldırı 
</HEADLINE>
<TEXT>

     KKTC'de günlük yayımlanan Avrupa gazetesinin basıldığı matbaada bomba patladı. 
     KKTC Polis Basın Subaylığı'ndan yapılan yazılı açıklamaya göre, Lefkoşa'nın Küçükkaymaklı semtinde Halil Bahçeci Sokak'ta bulunan matbaa binasının kağıt deposu ile kesim odası olarak kullanılan bölümünde bu sabah saat 03.45 dolaylarında türü henüz tespit edilemeyen bir bomba patladı. 
     Patlama nedeniyle çıkan yangın sonucu, matbaada bulunan kağıtlar yanarken, matbaa içindeki bazı baskı makinaları hasar gördü. Giriş kapısının dışarı fırlaması sonucu, bina önünde park halinde bulunan bir araçta da hasar oldu. Matbanın yanındaki bir evin bazı camları da patlama nedeniyle kırıldı. Türkiye ve asker karşıtı yayınlarıyla bilinen Avrupa gazetesinin matbaasında geçen yıl da bomba patlamıştı. Polisin olayla ilgili geniş çaplı soruşturması sürüyor. 







</TEXT>
</DOC>
