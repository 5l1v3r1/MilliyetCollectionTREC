<DOC>
<DOCNO> 3697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/son/sondun02.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeni lobisinin ilk amacı Bush'a 'soykırım' dedirtmek 
</HEADLINE>
<TEXT>

     ABD'deki Ermeni lobisinin, yeni ABD Başkanı George Bush döneminde, Türkiye karşıtı faaliyetleri çerçevesindeki ilk amacının, Bush tarafından 24 Nisan'da yapılması beklenen açıklamaya ''soykırım'' sözcüğünü ekletmek olduğu ortaya çıktı. 
     Ermeni lobisi liderlerinden Harut Sassounian, yayımcısı olduğu Ermeni yayın organı California Courier gazetesindeki yazısında, eski Başkan Bill Clinton'ın seçim kampanyasında verdiği sözlerin tersine, görevi sırasında Ermeni ''soykırımı tezine'' sahip çıkmadığını belirtti. 
     Sassounian, ''24 Nisan tarihinin gelmesine tam 3 ay var. Ermeni toplumu, tam 3 ay sonra yeni Başkan Bush'un kendilerine verdiği sözü tutup tutmadığını görecek. Dileğimiz, aralarında babasının da bulunduğu diğer eski başkanların tersine Bush'un sözünü tutması'' dedi. Harut Sassounian bu sözleriyle, Bush'un 24 Nisan açıklamasında, ''soykırım'' demesini istediklerini ifade etti. Bush, seçim kampanyası sırasında, geçen Şubat ayında yaptığı bir açıklamada, Başkan seçildiği takdirde, Osmanlı İmparatorluğu'nun son dönemlerinde meydana gelen Ermeni olaylarını gerektiği şekilde tanıyacağını söylemişti. Ermeni lobisinin, Bush'a ''soykırım'' dedirtme çabalarının yanı sıra fırsat bulursa, 24 Nisan'a kadar Kongre'den bir Ermeni tasarısı geçirmeye çalışacağı belirtiliyor. 




</TEXT>
</DOC>
