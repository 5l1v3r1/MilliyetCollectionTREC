<DOC>
<DOCNO> 28944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/son/sonspo15.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol Federasyonu uyardı "Hülle yapanın başı ağrır" 
</HEADLINE>
<TEXT>

     Futbol Federasyonu Genel Sekreteri Aydın Torunoğlu, kulüplerin ''Hülle Transferi'' yapma yönündeki eğilimlerinin yoğunluk kazandığını gözlediklerini belirterek, uyarıda bulundu. 
     Torunoğlu, ''Hülle'' ye kulübü ile anlaşamayan futbolcunun, transfer bedeli ödememek için Türkiye'den bir Avrupa kulübüne transfer edilip, oradan yeniden Türkiye'de bir başka kulübe transfer edilmesi izin verilmeyeceğini söyledi. Söz konusu transfer şeklini, FIFA'ya güvenerek uygulamaya çalışan kulüplerin yanılgı içinde olduklarını vurgulayan Torunoğlu, şu hatırlatmalarda bulundu 
     ''Hülle'ye başvuranın başı ağrır. FIFA, uluslararası futbolu düzenler. Ülkelerin iç transfer işleyişlerine karışmaz. Yönetmeliğinin de ilk maddesinde bu kayıt vardır. Türkiye'den bir futbolcu, Avrupa üzerinden yeniden Türkiye'ye bir başka kulübe transfer edilirse, Türkiye Futbol Federasyonu'nun yönetmelikleri devreye girer. Satışta kulübü ile uzlaşamayıp, bu yolla başka bir Türk takımına giden futbolcu için alıcı kulüp para ödemek zorundadır. Tugay'ın İskoçya'dan İngiltere'ye transferi, İngiltere Futbol Federasyonu'nun yönetmeliğindeki kendi ülke milli takımı kadrosunun maçlarından yüzde 75'inde oynaması durumunda transfer yapabilir maddesi nedeniyle gerçekleşmedi. Dikkat ederseniz kural FIFA'nın değil, İngiltere federasyonunun. Türkiye'de de Türkiye'nin kuralları geçerli. Yönetmelik maddemiz son derece açık.'' 
     Futbol Federasyonu Genel sekreteri Aydın Torunoğlu, FIFA ile Avrupa Topluluğu arasındaki pazarlıklar doğrultusunda, serbest dolaşıma geçiş sürecinin hemen devreye sokulması durumunda dahi durumun değişmeyeceğini de vurguladı. 
     Torunoğlu, bu konudaki göreşlerini de ''Kulüpleri yaşatmak zorundayız. O zaman futbolcu da yaşar. Bu doğrultuda önlemlerimizi alacağız ve alıyoruz '' diyerek özetledi. 
     
     Talimat ne diyor 
     Türkiye Futbol Federasyonu Profesyonel Futbol Talimatı'nın konuyla ilgili 37. maddesi, ''Hülle'' nin yolunu kapamış durumda. 
     ''Yabancı ülkelerdeki Türk futbolcuları ile Türkiye'deki yabancı futbolcular, yabancı ülkelerdeki Türk futbolcular'' başlığı altındaki madde şöyle 
     "Başka bir federasyona bağlı kulüplerde amatör veya profesyonel olarak futbol oynayan Türk futbolcularının, Türkiye Futbol Federasyonu'na bağlı bir kulübe transferleri halendi FIFA kuralları uygulanır. Ancak, Türkiye'de bir kulübe bağlı olan futbolcuların, yurt dışında başqka bir kulübe Türkiye'deki kulübünün muvafakatını almadan transfer olmaları halinde, bu futbolcuların Türkiye'de kendi kulüpleri hariç, diğer kulüplere transfer olabilmeleri için, Türkiye'deki kendi kulüplerinden muvafakat almaları veya bir yıllık bir sürenin geçmiş olması zorunludur. " 







</TEXT>
</DOC>
