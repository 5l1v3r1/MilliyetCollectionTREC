<DOC>
<DOCNO> 11875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/18/guncel/gun08.html </URL>
<DATE> 2001/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Timsah ve kanguru dinen uygun mu 
</HEADLINE>
<TEXT>

ÇAPRAZ ATEŞ 
     ASLI ÖKTENER 

     Prof. Dr. Zekeriya Beyaz’ın, "Timsah, yılan, kanguru, tilki, çakal gibi hayvanların etleri yenmez. Hem dinen caiz değil hem de geleneğimize uymuyor" açıklamaları yine ortalığı karıştırdı. Biz de timsah, yılan ve kanguru etlerini yemek dini açıdan uygun mudur, değil midir diye, konunun uzmanlarına sorduk. 
     
     Prof. Dr. Zekeriya Beyaz 
Şerefli değiller 
     İslamiyette insan kutsal bir varlıktır. İnsanlar kendi şereflerine uygun şerefli varlıkları yerler. Kendi sağlıklarına, şereflerine uygun olmayan bayağı canlıları yemezler. Mesela solucanları, birtakım böcekleri, benzeri tilki, çakal şeyleri yemezler. Çünkü onlar değerli, üstün varlıklar olarak değil, iğrenç varlıklar şeklinde kabul edilirler. 
     Burada şerefliden kastımız bu hayvanların aşağılık, bayağı, kalitesiz varlıklar olmalarıdır. Ehli hayvan değildirler. Kendi leşlerini ve pisliklerini yerler. Kötü gıdalarla beslenirler. Etobur hayvanların yenilmesi dinen sakıncalıdır diye bir şey yok. Kanguruyu da yemezler çünkü geleneklerimizde yoktur. Et yapısı durumu nedir bilmiyoruz zaten. 
     
     Necati Tayyar Taş Müftü 
İğrenç görünüşlüler 
     Kur’an da çok net belirtilen üç şeyin eti yenmez ölü hayvanın eti, domuz eti ve Allah’tan başkası adına boğazlanan hayvanın eti. Peygamberimizin sünnetlerinden hangi hayvanların etlerinin yenip yenmeyeceği söylenmiştir kurt, ayı, aslan, kaplan, pars, sincap, samur, sansar, maymun, sırtlan, fil, kedi, tilki, çakal, çaylak, kartal, kuzgun, akbaba, yarasa, atmaca, şahin, yengeç, midye, istiridye, istakoz gibi... Ama deniz hayvanlarını midesi tutanlar yiyebilir. 
     Yılan, timsah, kanguru iğrenç hayvanlar cümlesinden kabul edilmiştir. O nedenle onlar da yenmez. Yavrularını karada yapan timsah da iğrenç görünüşlüdür. Kangurunun yüzü de tilkiye benzer. 
     
     Tuğrul Şavkay Gurme 
Yobazca bir demeç 
     Yılan, timsah, kanguru gibi hayvanların yenilebilmesine mani hiçbir şey görmüyorum. Kur’anda açık olarak yenilip içilmeyecek şeyler belirtilmiş. Bundan ötesi alışkanlığa tabidir. Bu konuda Prof. Beyaz’ın fetva vermeye hakkı yok. Yasak yiyecekler konusunda Musevi geleneğinden etkilendiğimize inanıyorum. Kutsal kitaplarında yenilmesine izin verilen hayvanlar sığır, davar ve koyun türleridir. Denizde yüzmeyen, havada da uçmayan hayvan yenilmez. Müslümanlar da bundan etkilenmiştir. Kanguru, yılan, timsah gibi... İstenilirse bu hayvanların eti yenir. Ben bunları yedim. Tat olarak tavuk etine benzerler. Biraz da ekşidirler. Yiyecek içecek konusunda neyin kaliteli neyin kalitesiz olduğunu söylemek Zekeriya Bey’e düşmez. Kur’an bir Müslüman darda kaldığında ihtiyaç halinde hayatı devam ettirmek için yasak olan domuz da diğerlerini de yiyebilir der. İslamiyet meseleye bu kadar toleranslı giriyorken, Beyaz’ın bu kadar yobazca bir demeç vermesini anlamıyorum. 
     
     Beyti Güler Gurme 
İsteyen yiyebilir 
     Kanguruymuş, yılanmış, timsahmış... Bu tarz hayvanların Türkiye’de yendiğini duymadım. Ama Orta Asya mutfağında değil bunlar, köpek eti bile yeniyor. Çin’e kadar bu hayvanların etlerinin yendiğini ve insanlara bir şey olmadığını görüyoruz. Mutfaklarında bu etlerin hepsine yer var. Timsah ve kanguru gibi hayvanlar ülkemizde yok, dolayısıyla geleneklerimizde de. Bizde domuz eti kesinlikle yenmez. Dini bakımdan sakıncası vardır. Ama isteyenler yiyebiliyor. Timsah, kanguru, yılan gibi hayvanları da dini yönden sakınca görmeyenler yiyebilir. 
     


 GÜNCEL 





















</TEXT>
</DOC>
