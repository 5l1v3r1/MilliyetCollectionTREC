<DOC>
<DOCNO> 36121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/son/sontur27.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim Bakanlığı emekli öğretmenleri göreve çağırıyor 
</HEADLINE>
<TEXT>

     Milli Eğitim Bakanlığı, 30 bin öğretmen alacak. Adayların başvuruları, 20-26 Ağustos tarihleri arasında kabul edilecek. 
     Milli Eğitim Bakanlığı'ndan yapılan açıklama göre, eğitim ve öğretim hizmetleri sınıfından 29 branşta, 30 bin kadroya açıktan, ilk defa, kurum içi ve kurumlararası atama yapılacak. Bakanlık, öğretmen açığını kapatmak için Türkçe, Türk Dili ve Edebiyatı, İngilizce branşlarında da emekli dönüşü atama gerçekleştirecek. 
     Adaylar başvurularını, resmi tatil günleri dahil olmak üzere 20-26 Ağustos tarihleri arasında Adana, Afyon, Ankara, Antalya, Bursa, Diyarbakır, Edirne, Erzurum, Gaziantep, İstanbul, İzmir, Konya, Malatya, Samsun, Sivas, Trabzon, Van ve Zonguldak il milli eğitim müdürlüklerine yapacaklar. 
     Adayların öğretmenlik meslek bilgisi sertifikasına sahip olması gerekecek. Askerlik yükümlüsü olup, henüz askerliğini yapmamış olanların göreve başlamak üzere başvurdukları tarihte askerlikle ilişkilerini veya bu tarihe kadar memuriyete atanmasında herhangi bir sakınca olmadığını, halen silah altında bulunanların ise 31 Aralık 2001 tarihine kadar terhis olacaklarını belgelendirecek. 
     Öğretmenliğe ilk defa atanacakların, 31 Aralık 2001 tarihi itibariyle 40 yaşından gün almamış olması gerekecek. Ayrıca bu adayların Devlet Memurluğu Seçme Sınavı DMS , DMS-Öğretmenlik 2000 veya Kurumlar İçin Merkezi Eleme Sınavı'na KMS girmiş ve istenilen düzeyde puan almış olması koşulu aranacak. 
     2000 ve 2001 yılları içinde atamaları yapıldığı halde görevine başlamayanların bakanlıkça atandıkları tarihten, bu atamaya ilişkin son başvuru tarihine kadar aradan bir yıl geçmemiş olanların başvuruları işleme alınmayacak. 
     Öğretmen alımları için belirli özür grupları ile özür derecelerine göre özürlü adaylar da başvuruda bulunabilecekler. 
     Buna göre ortopedik özürlüler, beden eğitimi dışındaki tüm branşlara başvurabilecekler. İşitme özürlüler normal iletişim kurabilmek koşuluyla beden eğitimi ve iş eğitimi branşlarına, görme özürlüler Türkçe, İngilizce, Sosyal Bilgiler, Müzik ve Rehber Öğretmenlik branşlarına, her iki gözde toplam görme oranı en az 10 10 olanlar ve renk algılama bozukluğu bulunmayanlar da sınıf öğretmenliğine başvuruda bulunabilecekler. 
     Türkçe, Türk Dili ve Edebiyatı ve İngilizce öğretmeni olarak görevliyken emekliye ayrılan ve yeniden bu branşlarda öğretmenliğe dönmek isteyenlerden 1941 ve daha sonra doğumlu olanların başvurularını kabul edilecek. 
     Atamalar, branşlara göre illere verilen kontenjan ile sınırlı olmak üzere, adayların başarı puanı üstünlüğü ve tercihleri dikkate alınarak, bilgisayar ortamında yapılacak. 
     






</TEXT>
</DOC>
