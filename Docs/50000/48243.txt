<DOC>
<DOCNO> 48243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/son/sonspo25.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kulüpler destek arıyor... 
</HEADLINE>
<TEXT>

     Devlet Bakanı ve Başbakan Yardımıcısı Hüsamettin Özkan, Birinci Süper Ligin 4 kulüp başkanıyla görüşerek, isteklerini dinledi. 
     Fenerbahçe Kulübü Başkanı Aziz Yıldırım, Galatasaray Kulübü Başkanı Mehmet Cansun, Gençlerbirliği Kulübü Başkanı İlhan Cavcav ve Gaziantepspor Kulübü Başkanı Celal Doğan'ın aralarında bulunduğu başkanlar, Özkan ile yaptıkları görüşmede, futbol kulüplerinin içinde bulunduğu ekonomik sıkıntıları gündeme getirdiler. 
     Yaklaşık bir saat süren görüşme sonrasında açıklama yapan Gaziantepspor Kulübü Başkanı Celal Doğan, kulüplerin transfer dönemlerinde ödemekle yükümlü oldukları vergi oranlarının kendileri için çok yüksek olduğunu ifade etti. Doğan, ''Yayın gelirlerindeki dolar bazındaki değer kaybı nedeniyle gelirlerimiz üçte bir oranında azaldı. Bu zararımızı sayın Özkan'a anlattık. Devlete yük olmak istemiyoruz. Ancak, ödeyebileceğimiz miktarda vergilendirmek istiyoruz'' diye konuştu. 
     Doğan, ayrıca futbol karşılaşmalarında Futbol Federasyonu tarafından oynatılması düşünülen müşterek bahis oyunu ile ilgili kanunun hazırlanması için Özkan'dan destek talep ettiklerini ve tüm beklentilerine Özkan'ın olumlu bir şekilde yaklaşarak, her konuda kendilerine yardımcı olunacağı sözünü aldıklarını belirtti. 
     






</TEXT>
</DOC>
