<DOC>
<DOCNO> 16808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/yasam/ayas.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Parmaklıklar ARDINDA ikinci hayat 
</HEADLINE>
<TEXT>

Kimi spor yapıyor, kimi dans edip, resim çiziyor... Bakırköy Tutukevi’ndeki gençler, rehabilitasyon çalışmaları sayesinde yeni bir yaşama adım atıyor 
     ÜMRAN AVCI İstanbul 

     Yaşları 12 ile 18 arasında değişiyor... Ancak suçları, yaşları kadar küçük değil... Kimi adam öldürdü, kimi gasp yaptı, kimi adam yaraladı, kimi de soyguna karıştı. Toplam 304 kişiler ve şimdi demir parmaklıklar arkasında yargının vereceği kararı bekliyorlar. Ancak bir tesellileri var. Bakırköy Kadın ve Çocuk Tutukevi’ndeki sosyal faaliyetleri ayakta tutuyor onları. 
     Adalet Bakanlığı, M.Ü Beden Eğitimi ve Spor Yüksek okulu ile Türkiye Çocuklara Yeniden Özgürlük Vakfı’nın rehabilite programıyla resimle, folklorla, el sanatları ve sporla uğraşıyorlar. 
     
     Kendilerine özen gösteriyorlar 
     Bugüne kadar değil dost, ana baba sevgisinden bile mahrum çocuklar, halay çekerken tuttukları ellerde yeni arkadaşlıklar buldular. Bir basket maçı için ilk kez takım oldular. Hayallerini resim ve maketlerine döktüler. Eskiden dört duvarda geçen her gün aynıydı onlar için ama şimdi en sevdikleri pazartesi, çarşamba ve cumaları oldu. Ziyaretçileri değil ama üniversite öğrencisi abla ağabeyleri gelecekti çalışmalar için. Kendilerine çeki düzen vermeye başladılar. 
     
     Bizde ne cevherler varmış’ 
     Hijyeni işlemişlerdi ya geçen ders, tırnaklar kısa kesilmeli, saçlar temiz olmalıydı. Ne de olsa halaylarına cezaevi müdürü ile Bakırköy Cumhuriyet Savcısı Yusuf Sezer’i de katmayı başarmışlardı. 
     Tutuklu çocuklar sosyal faaliyetler sayesinde yaşamı yeniden sevmeye başladıklarını belirtiyor ve şöyle diyorlar "Adam gibi folklor oynamayı, basket atmayı, kumaşı renklendirmeyi öğreniyoruz. Bizde ne cevherler varmış meğer diyoruz." 
     
     Takım ruhu kazandılar 
     Folklora ilk başladıklarında çocukların kendilerine dokunulmasından hoşlanmadıklarını söyleyen proje koordinatörü Murat Çeviral, "Önceden en büyük suçu işleyen en fazla söz sahibiydi. Şimdi temas anında birbirlerine öfkelenmenin yerini arkadaşlık ve takım ruhu aldı" diye konuştu. 
     Cezaevi müdürü Kenan Mutlu ise şöyle diyor "Ben ailemin bir kapkaç olayıyla yerlerde sürüklenmesini ya da yankesicilik için bıçaklanmasını istemiyorum. Bunun için bu çocuklara sahip çıkmalıyız. 3 aylık programın daha ilk ayında çocuklar hoşgörü ve paylaşmayı öğrendiler." 
     


 YAŞAM 


























</TEXT>
</DOC>
