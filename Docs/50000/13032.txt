<DOC>
<DOCNO> 13032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/25/son/sonspo05.html </URL>
<DATE> 2001/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli takım Makedonya'ya gitti 
</HEADLINE>
<TEXT>

     Dünya Kupası Eleme Grubu'nda Slovakya ile dün İstanbul'da 1-1 berabere kalarak düş kırklığı yaratan A Milli Futbol Takımı, bugün Makedonya ile yapacağı karşılaşma için uçakla başkent Üsküp'e gitti. 
     Slovakya maçı öncesinde ısınma hareketleri yaparken sakatlanan Emre Belözoğlu ile aynı karşılaşmada gördüğü sarı kartla cezalı duruma düşen Bülent Korkmaz, kafileden çıkartılıp, Makedonya'ya götürülmedi. Teknik direktör Şenol Güneş, Makedonya'nın gücünü bildiklerini ifade ederek, ''Zor bir maç olacak ancak galip gelmek için gidiyoruz''dedi. 
     Rakibin, Slovakya'dan daha iyi bir takım olmadığını da belirten Güneş, Makedonya'nın kendi sahasında iyi futbol oynadığını, bunu da gözönünde bulunduracaklarını kaydetti. 
     Güneş, dünyanın herhangi bir yerinde yaşanan savaşın, herkesi etkilediğini de ifade ederek, sözlerini şöyle sürdürdü 
     'Şu aşamada futbol oynamaya mani olan birşey olmadığı haberini aldık. Ancak tehlike olduğu zaman uluslararası kuruluşlar buna müdahale eder ve gereken yapılır.'' 
     Futbol Federasyonu Başkanvekili Ata Aksu ise Slovakya karşısında bir yol kazası yaptıklarını belirterek, ''Ancak, çok büyük bir kaybımız yok. Hedefimiz Dünya Kupası finalleri'' dedi. 
     Slovakya beraberliğinin büyük destek veren halkı üzdüğünü kaydeden Aksu, ''Biz futbolcularımıza ve teknek heyetimize güveniyoruz. Eleştiriler olabilir ve normaldir. Önemli olan bunlardan yola çıkarak doğruyu bulmak'' diye konuştu. 
     Futbolcuların savaştan olumsuz etkileneceğini sanmadığını da kaydeden Aksu, televizyonlardan yaşananların görüldüğünü ve maçın zor koşullar altında geçeceğini sözlerine ekledi. 
     Milli takım futbolcularından Galatasaraylı Fatih de Makedonya'daki olaylar hakkında, ''Biz her maçımızda olay görüyoruz. Alıştık artık'' dedi. 
     Hasan Şaş ise Makedonya'da yaşananlardan kormadıklarını belirterek, ''Korkacak birşey yok. Oradaki durumlar bizi etkilemiyor. Korku olsaydı 3 gün önceden gitmezdik. Futbol oynamaya gidiyoruz'' diye konuştu. Hasan, Slovakya maçında galip gelmek istediklerini, ancak bunun gerçekleşmediğini, bunu Makedonya maçını kazanarak telafi etmek istediklerini anlattı. Ergün de hedeflerinin Makedonya'da rakiplerini yenmek olduğunu ve bunu başaracak güçte olduklarını kaydetti. 
     Milli takım doktoru Cengiz Dinç, Emre Belözoğlu'nun Galatasaray'ın 10 gün sonra Real Madrid ile yapacağı karşılaşmaya yetişebileceğini söyledi. 
     Emre'nin bugün MR'ını çektiklerini kaydeden Dinç, ''Emre'nın ısınma sırasında sol baldırında gerilme oldu. Çektirdiğimiz MR'da ise baldırındaki bölgede ödem oluştuğunu gördük. 2 gün sonraki maçta oynaması güç olduğu için de kadrodan çıkarttık. Tedavisine burada devam edilecek'' dedi. 
     Dinç, şöyle konuştu 
     'Bu sakatlık, her zaman futbolcuların başına gelebilir. Real Madrid ile yapılacak maçta oynama şansı yüzde 50 diyebilirim. Ancak kesin birşey söylemek şu an için güç.'' 




</TEXT>
</DOC>
