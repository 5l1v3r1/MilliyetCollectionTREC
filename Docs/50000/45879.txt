<DOC>
<DOCNO> 45879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/spor/spo03.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim-Bom pes etti 
</HEADLINE>
<TEXT>

Real Sociedad’ın, Arif’in bonservisi için FIFA ve UEFA kanalıyla alacaklarına ambargo koydurmasına tepki gösteren Galatasaray, bir yandan da ödeme planı hazırlığına girişti 
     HALİL ÖZER 

     GALATASARAY yönetimi, Real Sociedad’ın hem FIFA’dan, hem de UEFA’dan Arif’in parasına ambargo koydurmasına büyük tepki gösterdi. İkinci Başkan Fatih Altaylı, İspanyol kulübünü uyanıklıkla suçlarken, "Kim kime peşin para vermiş. Onlar bir kalemde 3.5 milyon doları almaya çalışıyorlar. Bankaya 500 bin dolar yatırdık, kasıtlı olarak almıyorlar. Ama biz de hakkımızı sonuna kadar arayacağız" açıklamasını yaptı. 
     REAL Sociedad’a sert tepki gösteren yönetim, diğer taraftan da bu parayı da bütçesine uygun şekilde ödeme yolları arıyor. UEFA ile temasa geçen yönetim, avukatlar aracılığı ile 3.5 milyon dolarlık borcunu 500 bin dolarlık taksitlere bölmeyi planlıyor. Yönetim, UEFA’dan İspanyol kulübünü ikna etmesini talep etti. Ancak UEFA, bu taksitleri ödeme garantisi için Futbol Federasyonu’nun devreye girmesini istedi. 
     
Mutlu Fransız      ERHAN TELLİ 

     GALATASARAY’IN Fransız yıldızı Sebastian Perez, evinin kapılarını ilk kez MİLLİYET’e açtı ve ilginç açıklamalar yaptı. Sezon başında Marsilya’dan bir yıllığına kiralanan tecrübeli futbolcu, hem Galatasaray’da oynadığı için büyük mutluluk duyduğunun altını çizdi, hem de Türkiye’de futbolun tutkuya dönüşmüş olduğunu vurguladı. Perez, "Burada futbol bir aşk, adeta bir din gibi. Herkes futbola tapıyor, 7’sinden 70’ine kadar insanlar futbolla yatıp, kalkıyor" diye konuştu. 
     SARI - Kırmızılı takıma gelme nedenini "İyi bir fırsat" olarak değerlendiren Perez, kariyeri için yeni bir başlangıç yapma şansını yakaladığını söyledi. Yıldız oyuncu, "Marsilya ile üç yıl daha kontratım var. Ancak buradaki atmosfer mükemmel. Galatasaray benimle devam etmek isterse, kalmayı düşünürüm. Kariyerimde yeni bir sayfa açtım. Avrupa için iyi bir vitrin olan Şampiyonlar Ligi’nde oynuyorum. Burada olmaktan mutluyum. Her şey iyi gidiyor" açıklamasını yaptı. 
     
Bravo Emre      GALATASARAY’IN milli futbolcusu Emre Aşık, antrenmanda sakatlanarak felç olan şampiyon cimnastikçi Mustafa Uyar’a yardımda bulundu. Yardım miktarını açıklamak istemeyen genç futbolcu, kız arkadaşı Aysun Kayacı ile birlikte bu kararı aldıklarını söyledi. 
     
Erhan Namlı ikiye böldü      YÖNETİM, Trabzonsporlu Erhan Namlı’nın transferi konusunda ikiye bölündü. Bazı yöneticiler bu transferin gereksiz olduğunu belirtirken, Futbol Şube Sorumlusu Abdürrahim Albayrak, "İş yüzde 90 bitti. Yarın bugün 3 yıllık sözleşme imzalayacak" dedi. Ayrıca Hüseyin’in transferi için Antalyaspor Başkanı Bekir Kumbul ikna edilmeye çalışılıyor. 
     
UEFA’DAN JESTAvrupa Futbol Birliği, teberrulu bilet nedeniyle Galatasaray’a kestiği cezanın tamamı olan 300 bin doları depremzedelere bağışlayacak 
     MURAT AĞCA Özel Haber 

     UEFA’NIN Galatasaray’a kestiği ceza, depremzedelere yardım olarak geri dönecek. Sarı - Kırmızılılar’ın, Kopenhag’taki UEFA Kupası final maçı biletlerini teberrulu olarak satıp, kazandığı "fazla" gelire önce el koyan, ardından büyük kısmını geri veren UEFA, kalan 300 bin dolarlık kısmı da kasasına koymak yerine 17 Ağustos depreminde mağdur olanlar için bağışlayacak. 
     1999’DAKİ depremin ardından 600 bin İsviçre Frangı acil yardımda bulunan UEFA, geçen iki yıla rağmen depremzedeleri unutmadı. Galatasaray’ın itirazı üzerine el koyduğu 2 milyon İsviçre Franglık gelirin büyük bölümünü geri ödeyen UEFA, ayrıca bu konuya ilişkin cezada da indirime gitmişti. Sosyal faaliyetlerini artıran UEFA, engellilere de 400 bin İsviçre Frangı verecek. 
     



 SPOR 
























</TEXT>
</DOC>
