<DOC>
<DOCNO> 42145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/son/sondun24.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Teröristler önce uçaktaki hostesleri öldürmüş... 
</HEADLINE>
<TEXT>

     Teröristlerin, Dünya Ticaret Merkezi'ne çarpan uçağın denetimini ele geçirebilmek için hosteslerden birini öldürdükleri ortaya çıktı. 
     ''Wall Street Journal'' gazetesi, bu bilginin, uçak kuleye çarpmadan önce cep telefonuyla anne ve babasına ulaşan Peter Hanson adlı yolcu tarafından verildiğini yazdı. Haberde Peter Hanson'un, eşi Susan ve 2 yaşındaki kızıyla birlikte uçakta olduğu belirtildi. 
     Hanson'un, uçak kuleye çarpmadan az önce telefonla Connecticut'un Easton kentinde yaşayan anne ve babasını iki kez aradığı ve ikinci arayışında, ''Kabinin kontrolünü ele geçirdiler. Hosteslerden birini öldürdüler'' dediği bildirildi. Hanson, şöyle devam etti 
     ''İnsanlar panik içinde. Kusanlar var. Sanıyorum düşeceğiz, fakat üzülmeyin, her şey çabuk olacak...'' 
     Gazete, Eunice ve Lee Hanson'un telefon konuşmasının kesilmesinden birkaç dakika sonra, oğulları, gelinleri ve torunlarının içinde bulunduğu uçağın Dünya Ticaret Merkezi'ne çarptığını televizyonda naklen izlediklerini belirtti. 
     
     
     







</TEXT>
</DOC>
