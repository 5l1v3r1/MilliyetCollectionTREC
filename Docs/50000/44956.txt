<DOC>
<DOCNO> 44956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/ekonomi/eko05.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
HAVADA İKİNCİ İFLAS 
</HEADLINE>
<TEXT>

Avrupa semalarında iflaslar birbirini izliyor. Swissair’den sonra Belçika’nın ulusal havayolu şirketi Sabena da konkordatoya gitme kararı aldı 
     EKONOMİ SERVİSİ 

     Belçika hükümeti, zor durumdaki ulusal havayolu şirketi Sabena’nın konkordatoya gideceğini açıkladı. Belçika Çalışma Bakanı Laurette Onkelinckx, iflasın eşiğindeki Sabena’nın konkordato talebiyle mahkemeye baş vurmak dışında seçeneği kalmadığını söyledi. 
     Sabena’nın zor duruma düşmesinde Swissair’in iflas noktasına gelmesi etkili oldu. Sabena’nın hisselerinin yüzde 49’una sahip olan Swissair, söz verdiği acil nakit girişini sağlayamayınca Belçika şirketine konkordato yolu göründü. 
     
     Acil kredi çıktı 
     Belçika hükümeti, iflas korunması için Sabena’ya 125 milyon Euro köprü kredisi verileceğini açıkladı. 
     Swissair’in Sabena’ya bu hafta içinde 123 milyon dolar ödemesi gerekiyordu. Belçika hükümeti, söz konusunu parayı tahsil edebilmek için Swissair’e dava açacağı bildiriliyor. Belçika hükümeti ile Swissair’in ortak olduğu Sabena’nın personel sayısı 12 bine ulaşıyor. 
     Şirket yetkilileri, kurtarma planının ilk parçası olarak 2 bini aşkın kişinin işten çıkarılacağını açıkladılar. 
     Şirketin, İsviçre Borsası’ndaki hisse fiyatları iflas haberlerinini ardından yüzde 97 oranında düştü. 
     
THY’nin yolcusu yüzde 10 azaldı      THY Genel Müdürü Yusuf Bolayırlı, terör eylemlerinin ardından yolcu sayısının iç hatlarda yüzde 8, dış hatlarda da yüzde 10 civarında düştüğünü söyledi. 
     Bolayırlı, CNN Türk’e yaptığı açıklamada, bu hatların İspanya, İtalya, Japonya, Kore hatları olduğunu açıkladı. 
     Mevcut durumda mümkün olduğu kadar seferlerin azaltılacağını belirten Bolayırlı, havayolu taşımacılığının en kısa sürede tekrar eski haline geleceğini kaydetti. 
     THY Halkla İlişkiler Başkanı Faik Akın da, Swissair biletli yolcuları kabul etmeyeceklerini bildirdi. Akın "Hiçbir havayolu Swissair biletiyle gelen yolcuyu kendi uçağıyla o biletle uçurmuyor. Yeniden bilet almaları gerekiyor" dedi. 
     



 EKONOMİ 























</TEXT>
</DOC>
