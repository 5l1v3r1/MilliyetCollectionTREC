<DOC>
<DOCNO> 33449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/23/son/sondun07.html </URL>
<DATE> 2001/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Eddie Muphy'nin fotoğrafıyla hapisten kaçan mahkum, yakalandı 
</HEADLINE>
<TEXT>

     ABD'de, üzerinde ünlü komedyen Eddie Murphy'nin fotoğrafı bulunan sahte ''hapishane görevlisi'' kimliğiyle cezaevinden kaçan mahkum yakalandı. 
     Polis kaynaklarına göre, 31 yaşındaki Kevin J. Pullum adlı mahkum, dün Los Angeles kenti merkezinde yürürken polis tarafından tespit edildi. Polisin, Pullum'u görmeden önce, ona benzeyen bir kişiyi yakalayıp serbest bıraktığı da belirtildi. 
     Pullum, 6 Temmuz'da cinayete teşebbüsten mahkum edildikten saatler sonra cezaevinden kaçmıştı. 
     Polis, bir cezaevi görevlisinin, Pullum'un, Murphy'nin son filmi ''Dr. Dolittle-2''den bir gazete ya da dergide yer alan fotoğrafını keserek yaptığı sahte kimlikle kaçtığını anlattığını açıklamıştı. 
     Polis kaynaklarına göre, 6 Temmuz'daki mahkemede kendini savunan Pullum'a, mahkemeye sivil giysiyle çıkmasına izin verildi. Görevliler, mahkemenin kararının ardından cezaevi üniformasını giyen Pullum'un sivil giysilerini almadı, Pullum da otobüsle cezaevine dönerken sivil giysilerini cezaevi üniformasının altına giydi. 
     Pullum, daha sonra cezaevi üniformasını çıkardıktan sonra sahte ''hapishane görevlisi'' kimliğiyle güvenlikten geçti ve elini kolunu sallayarak cezaevinden çıktı. 
     Pullum, mahkemede, Mayıs 1999'da bir kişiye 6 mermi sıkarak cinayete teşebbüsten mahkum edildi. 






</TEXT>
</DOC>
