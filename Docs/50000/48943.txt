<DOC>
<DOCNO> 48943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/son/soneko05.html </URL>
<DATE> 2001/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜPRAŞ'ın yeni tesisleri 54 milyon dolar katma değer sağlayacak 
</HEADLINE>
<TEXT>

     Türkiye Petrol Rafinerileri A.Ş'nin TÜPRAŞ Aliağa İzmir Rafinerisi'nde yapımı tamamlanan ve Pazar günü hizmete girecek lan "CCR ve İzomerizasyon Üniteleri", yılda 1.4 milyon ton kurşunsuz benzin üretecek. 
     Açılışını Devlet Bakanı Yılmaz Karakoyunlu'nun yapacağı tesisler ülke ekonomisine yılda 54 milyon dolar katma değer sağlayacak ve yaklaşık 5 yılda kendini amorti edecek. 
     Alınan bilgiye göre, bu projenin gerçekleşmesiyle üretilecek yüksek oktanlı benzin bileşenleri, benzin paçalında kullanılacak. Böylece artan kurşunsuz benzin talebi karşılandığı gibi, düşük fiyatla satılan nafta ürünü yüksek fiyatlı benzin olarak değerlendirilecek. 
     Kurulan CCR Reformer ünitesinin günlük kapasitesi 3 bin 180 metreküp ağır nafta olarak belirlendi. İzomerizasyon ünitesi ise günde bin 900 metreküp üretim kapasitesine sahip olacak. 
     Sabit yatırım tutarı 193 milyon dolar olan projenin, işletme sermayesi 7 milyon dolar, toplam yatırım tutarı ise 200 milyon dolar olarak belirlendi. Tesislerin ekonomik ömrü ise 15 yıl olarak hesaplandı. 
     






</TEXT>
</DOC>
