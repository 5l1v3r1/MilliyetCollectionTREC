<DOC>
<DOCNO> 44779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/guncel/gun01.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
KUZEY ATLANTİK KONSEYİ TOPLANTISINDAN TARİHİ KARAR ÇIKTI 
</HEADLINE>
<TEXT>
Saldırı 18 NATO ülkesine yapıldı 
ABD, 11 Eylül'deki saldırılara katıldığı belirlenen teröristlerin Ladin bağlantısını kanıtlayınca NATO "5. madde"yi tarihte ilk kez yürürlüğe koydu... 
     GÜVEN ÖZALP Brüksel 

İşte 5. madde 
Bir müttefike karşı yapılan saldırı tüm ittifak üyelerine yapılmış sayılır ve ittifak buna karşı gerekli tedbirleri alır. 
     Terörle mücadeleyi dış politika önceliklerinin ilk sırasına yerleştiren ve bu çerçevede askeri operasyon hazırlıklarını sürdüren ABD, 11 Eylül saldırılarının Ladin'le ilişkili olduğuna dair kanıtları sonunda NATO'ya verdi. Kanıtları gördükten sonra saldırının "dışarıdan" geldiğine ikna olan NATO, 5. maddenin resmen yürürlüğe girmesine onay verdi. 
     
     PARALAR EL KAİDE’DEN 
     İki saat süren Kuzey Atlantik Konseyi toplantısında sunulan kanıtlar, saldırılara katılan 19 kişinin, El Kaide'yle bağlantılı olduğunu ortaya çıkardı. Kanıtlarını sunan ABD Dışişleri Bakanlığı'nın terörle mücadeleden sorumlu koordinatörü Büyükelçi Francis X. Taylor, bu 19 kişinin adı geçen örgütle sürekli temas halinde olduğunu, örgütten aldıkları parayla ABD'de yaşadıklarını ve uçuş eğitimi aldıklarını öğrendiklerini anlattı. Ayrıca bu kişilerden bazılarının Afganistan ve Bekaa'da eğitim aldıkları vurgulandı. 
     
     SUNULAN DELİLLER YETERLİ 
     Sunulan veriler, Kuzey Atlantik Konseyi tarafından "yeterli" bulunurken NATO Genel Sekreteri Lord George Roberston, tüm yolların El Kaide'ye çıktığını ve olayda Ladin'in başrolü üstlendiğini belirterek, "Bu kanıtlar doğrultusunda şimdi tam anlamıyla ABD'ye yapılan saldırıyı diğer 18 NATO üyesine yapılmış sayıyoruz" dedi. NATO tarihinde ilk kez 5. maddeyi hayata geçirme kararı almış, ancak bu maddeyi uygulayabilmek için saldırının dışarıdan geldiğinin kanıtlanmasını istemişti. Kanıtların yeterli bulunması da, 5. maddenin resmen aktive edilmesi anlamı taşıyor. 
     
     CIA RAPORU BAŞBAKAN’DA 
Ecevit ABD’nin kanıtları inandırıcı      ÖNDER YILMAZ Ankara 

     ABD, Washington ve New York'a yapılan terör saldırılarının Usame bin Ladin ve El Kaide örgütüyle ilişkisini ortaya koyan CIA raporunu Başbakan Bülent Ecevit'e iletti. El Kaide örgütünün parasal yardımın yanı sıra, Dünya Ticaret Merkezi'ne kamikaze dalışı yapan teröristlerin eğitim aldığı pilot okulunun ücretini de ödediği ortaya çıktı. 
     Ecevit, ABD Büyükelçisi Pearson'ı dün makamında kabul ederek, yarım saat görüştü. Görüşmede Pearson, Ecevit'e kanıtlara ilişkin iki ayrı dosya sundu. Raporda, eylemleri gerçekleştiren teröristlerin bağlantıları ve aldıkları desteklere yer verildi. 
     
     Ladin’den 19 teröriste para 
     Alınan bilgiye göre, teröristlerin Ladin'le bağlantısını ortaya koyan kanıtlar şöyle 
     11 terörist eylemlere hazırlık aşamasında sürekli El Kaide örgütüyle telefonla görüştü. 
     Usame Bin Ladin'in hesaplarından 19 teröriste para aktarıldı. 
     İki teröristin uçak biletlerinin parasını bile El Kaide ödedi. 
     Teröristlerin gittiği pilot okulunun ücretini de El Kaide örgütü ödedi. 
     
     İşbirliğinizi istiyoruz’ 
     Görüşmede Ecevit'e "Türkiye'nin terör deneyimlerinden faydalanmak istiyoruz" diyen Pearson, terörden zarar görmüş Özbekistan gibi bölge ülkelerinin hepsiyle işbirliğine ihtiyaçlarının olduğunu belirtti. Pearson, ABD'nin Körfez Savaşı sırasında oluşturulan ittifak benzeri bir güç oluşturma mesajı verdi. 
     Başbakan Ecevit ise görüşme sonrası gazetecilerin "Kanıtları inandırıcı buldunuz mu " sorusunu, "ABD'nin inandırıcı bulması benim için de inandırıcıdır" diye yanıtladı. 
     Pearson, Bin Ladin'le ilgili kanıt dosyasını Başbakan'ın yanısıra Cumhurbaşkanı Ahmet Necdet Sezer'e de ilettiğini açıkladı. 
     



 GÜNCEL 


















</TEXT>
</DOC>
