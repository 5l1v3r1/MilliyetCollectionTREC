<DOC>
<DOCNO> 7445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/16/son/sontur23.html </URL>
<DATE> 2001/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP İstanbul İl Başkanı Ali Topuz "Kimse CHP'yi sağa kaydıramaz" 
</HEADLINE>
<TEXT>

     CHP İstanbul İl Başkanı Ali Topuz, partinin yapısını düzeltmek gerektiğini söyledi ve ''Parti hukukunu bir tarafa bırakarak, partide birlik ve beraberliği bozmaya kalkışan, partiyi kamuoyunda küçük düşürenlere, kesinlikle müsaade edilmeyecektir'' dedi. 
     Ali Topuz, Taksim'deki CHP İl Merkezi'nde düzenlediği basın toplantısında, ''12 Eylül sonrası CHP'nin örgütsel yapısında bozulmalar olduğunu, örgütsel yapı ile toplumsal yapının örtüşmediğini'' kaydetti. 
     Topuz, ''Partinin yapısını düzeltmek gerekiyor. Çünkü partinin üyeleri özgür değil. Çünkü partide birtakım beyler, feodal ağalar var.Üyelerin üzerinde baskı var. Kimin seçileceğine bu beyler karar veriyor'' dedi. 
     Parti içinde birtakım insanların bölge, mezhep, etnik köken, hemşeri gözeterek siyaset yapmayı alışkanlık haline getirdiklerini savunan, CHP'de böyle bir ayrımcılığa yer olmadığını belirten Topuz, ''Kendi dukalıklarının tehlikeye düştüğünü görerek, parti merkezinden Taksim'e kadar yürüyüp, Genel Başkan Deniz Baykal ve Ali Topuz 'Alevi düşmanı' diyebilen gafiller, sorumsuzlar vardır partide...'' diye konuştu. 
     Parti içi meselelerin, parti hukuku çerçevesinde halledilmesi gerektiğini, konuları sokağa taşırmanın yanlış olduğunu kaydeden Topuz, ''Ancak parti hukukunu bir tarafa bırakarak, partide birlik ve beraberliği bozmaya kalkışan, partiyi kamuoyunda küçük düşürenlere kesinlikle müsade edilmeyecektir'' dedi. Göreve geldikten sonra İstanbul'da 6 ilçe başkanı ve parti yönetimi ile bir ilçenin başkanını görevden aldıklarını dile getiren Topuz, ''Denetim yetkimizi kullandık. 6 değil, 16 olsaydı, 16'sını da görevden almak zorunda kalabilirdik'' diye konuştu. Topuz, partiyi yıpratmak isteyenlerin ''CHP sağa kaydırıldı'' gibi iddiaları ortaya attıklarını da belirterek, CHP'nin programının yürürlükte olduğunu ve politikalarının değişmediğini kaydetti. 
     Soruları da cevaplandıran Topuz, eski genel başkanların dünkü toplantısıyla ilgili soru üzerine şunları söyledi 
     'Eski genel başkanların, partinin durumuyla ilgili sayın Baykal'a bazı önerilerde bulunması doğal bir şey. Onların sorumluluk duygularından kaynaklanmış bir davranış. Sanıyorum ki o eski genel başkanların, partiyi sokağa taşıran, sokakta partinin genel başkanına ağır hakaret etmekten çekinmeyen partililere dönük olarak da tavsiyeleri vardır. Çünkü o sayın genel başkanların her şeyi partinin iyiliği için yapacaklarına kuşkum yok. Sayın eski genel başkanlar, sorumluluk içinde olan saygıdeğer insanlardır. Dolayısıyla işin bir tarafını değil, iki tarafını göreceklerdir.'' 




</TEXT>
</DOC>
