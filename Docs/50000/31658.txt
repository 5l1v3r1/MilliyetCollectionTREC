<DOC>
<DOCNO> 31658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/yazar/uras.html </URL>
<DATE> 2001/07/12/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Konsolidasyon olmaz, olamaz 
</HEADLINE>
<TEXT>

     Lafın sonunun nereye gideceğini bilemeyen şom ağızlılar ikide bir "Efendim bu ülke, bu iç borcu kaldıramaz... En iyi çözüm moratoryum veya konsolidasyondur" demeye başladı. 
     Moratoryum demek, borcu ödemeyeceğim, "havada bulut sen bunu unut" demektir. Konsolidasyon demek, öderim ammaaa... İstediğim zaman öderim, faizini düşerim, aldığımın yarısını falan öderim, "yaz tahtaya al haftaya" demektir. 
     Havada bulut sen bunu unut denilen para, yaz tahtaya al haftaya denilen para, halkın parasıdır. 
     Devletin içeride tahvil satarak, bono satarak topladığı borcun parası bankaların parası değildir. Banka sahiplerinin parası değildir. Yabancıların gönderdiği para değildir. Ayşe Hanım Teyzemin, Ali Rıza Bey Amcamın repodaki parasıdır. "Ölüm kalım parası" olarak mevduat hesabına yatırdığı paradır. 
     Bu yazının altında bir tablo bulacaksınız. Bu tabloda iç borç rakamı mayıs ayında 76.2 katrilyon lira iken, bu borcun alacaklılarının kimler olduğu açıklanıyor. 
     Tabloya bakınız. İç borcun, tahvil ve bono şeklindeki "borç senetlerinin yüzde 70'i bankaların elinde. Bankalar parayı vermiş, borç senedini alıp kasalarına koymuş. 
     Bankaların verdiği para kimin parası Bankaların bilançolarına bakalım Bankalar Türkiye'de yerleşik kişilerden Ayşe Hanım Teyzemden, Ali Rıza Bey Amcamdan 36 katrilyon lira mevduat toplamış. Yurtiçindeki yerleşik kişiler bankalara yabancı para ile, Türk lirası karşılığı 43 katrilyon liralık hesap açtırmış. Ayşe Hanım Teyzem ve Ali Rıza Bey Amcam gibilerin "repo"da 6.7 katrilyon lira paraları var. Bankalar işte bu paralarla Hazine bonosu, tahvil satın almış. Alıyor. 
     Moratoryum ilan edilsin, devlet iç borçlarını ödemesin diyenler, şunu diyor... "Ayşe Hanım Teyze'nin, Ali Rıza Bey Amca'nın paraları hokus pokus yok olsun..." Repodan, mevduattan bir kuruş geri alamasınlar... 
     Konsolidasyon ilan edilsin diyenler şunu söylüyor... "Aşye Hanım Teyze'nin, Ali Rıza Bey Amca'nın repodaki ve mevduat hesabındaki paraları ödenmesin. Onlar beklesinler. Parasızlıktan ve açlıktan ölmezler ise, ömürleri yeter ise, beş yıl, on yıl sonra bu paraları taksit taksit geri ödenir... Ama sakın bankaya yatırdıkları parayı alacaklarını, paranın faizini alacaklarını sanmasınlar... O zaman iktidarda olanların gönlünden ne kopar ise sadece onu alırlar .. 
     Sayın okuyucularım, görüyorsunuz, moratoryum ve konsolidasyon felaket demektir. Aklı başında olan bunu ortaya atmaz. Çıldırmayan bir hükümet buna karar veremez. 
     İç borçta moratoryum ve konsolidasyon ülke halkının kendi hükümeti tarafından soyulması demektir. Soygundan sonra o ülkede kimse parasını bankaya yatırmaz. İşe yatırmaz. Ülke sersefil olur. Zaten ülkede banka da kalmaz... Gerçek anlamda tarlalarda ot bitmez. Unutmayınız, bazı şeylerin şuyuu vukuundan beterdir... Ama el oğlunun ağzı büzülmüyor ki .. 
     
Devlet içeride kimlere borçlu İç borcun alacaklılara dağılımı Mayıs 2001 rakamları  Trilyon TL Yüzde dağılım Bankalar 53.957 70.8 Resmi kuruluşlar 21.048 27.6 Özel kuruluşlar 1.204 1.6 Hane halkı 0.022 0.0 Toplam borç 76.232 100.0      
     Kaynak Hazine Müsteşarlığı 
     
     







Milliyetçi iktisat 


Çalış ve çal .. 


Bostancı pazarına dair 


Unumu elemedim eleğimi asmadım 


Kriz, Bodrum'u nasıl etkiledi 


Parmak izleri 


Hayatı söndürüş operasyonu 


Pahalı dersler 


Arjantin ve Türkiye 


Derdi Türkiye olanlar için 


Haydi kazlar vergi başına 


Baykal’ın Güneydoğu atağı 


Yorumsuz tablo 


Cumartesi günü çalışılır 


Konsolidasyon olmaz, olamaz 


Son banka operasyonunun adı IMF 


</TEXT>
</DOC>
