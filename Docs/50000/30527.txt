<DOC>
<DOCNO> 30527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/son/sonspo20.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da transfer pazarı 'Yalan Rüzgarı'na döndü 
</HEADLINE>
<TEXT>

     İtalyan futbolunda, takımlar rekor ücretlerle futbolcu transfer etmeye devam ediyor. 
     Transferler ile ilgili basında hergün çeşitli iddialar ortaya atılırken, Juventus, Milan ve İnter gibi kuzey takımlarının kadrolarını daha da güçlendirmeleri dikkat çekiyor. 
     Kaleci Gianluigi Buffon'u 105 milyar İtalyan lireti yaklaşık 73 trilyon lira karşılığında Juventus'a veren Parma, dünyanın en pahalı kalecisi olan Buffon'un boşluğunu, İnter'den Sebastian Frey'i alarak doldurdu. Parma, Frey'i almak için Sergio Concecaio'yu İnter'e verdi. 
     Hakan, Emre ve Okan'ın takımı İnter, kaleci açığını da Fiorentina'dan Francesco Toldo'yu 55 milyar İtalyan liretine transfer ederek kapattı. Uzun süredir basında yer alan Lazio'dan Pavel Nedved'in Juventus'a transfer olacağı iddiası gerçeğe dönüşmüş gibi gözükürken, kulüplerin anlaştığı belirtiliyor. Juventus'un, sezon başına 9 milyar liret alarak 5 yıllık sözleşmeye imza attıracağı beklenen 29 yaşındaki Çek futbolcu için Lazio'ya 90 milyar liret bonservis bedeli ödeyeceği öne sürülüyor. Bu transfer için başkanları Sergio Cragnotti'ye ateş püsküren Laziolu taraftarlar da kulüp önünde gösteriler düzenlemeye başladı. Lazio'nun ısrarla istediği Brezilyalı Rivaldo'dan ise İspanyol Barcelona külübünün sürekli ücret artırmasından dolayı vazgeçtiği açıklandı. 
     Bu arada iddialar arasında, teknik direktörlüğünü Fatih Terim'in yaptığı Milan takımının, Paris Saint Germain'de oynayan Luccin ile görüştüğü ve yöneticilerin Bierhoff veya Domoraud ile takas önerdiği kaydedildi. 
     İnter Kulübü Başkanı Massimo Moratti'nin ise Trezeguet ile takas yapılmaması halinde Vieri'yi Juventus'a vermeyeceğini söylediği, spor basınındaki haberler arasında yer alıyor. 






</TEXT>
</DOC>
