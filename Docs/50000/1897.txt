<DOC>
<DOCNO> 1897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/son/sonspo04.html </URL>
<DATE> 2001/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim-Gori pazarlığı uzun sürecek 
</HEADLINE>
<TEXT>

     Fiorentina'da uzun süredir beklenen Terim-Cecchi Gori görüşmesi bu akşam yapılırken, her iki tarafta görüşmeye başlangıç olarak bakıyor. 
     İtalyan basınında bugün yer alan haberlerde, Başkan Vittorio Cecchi Gori'nin bugün öğleden sonra Floransa'ya geleceği ve ilk olarak Milan maçı öncesi moral vermek amacıyla antremanda futbolcuları ziyaret edeceği belirtilirken, Terim'le kontrat yenileme görüşmesine daha sonra geçileceği kaydedildi. 
     Floransa'nın yerel gazetelerinden La Nazione, ''Fiorentina-Terim, tehlikeli karşılaşma'' başlığını kullanırken, bugünkü görüşmeyi başlangıç olarak niteleyip, tarafların esas masaya oturmalarının haftaya olduğunu ifade etti. 
     Gazete'de ''Milan Kulübü'nün yalanlamalarına rağmen, İstanbullu teknik direkörün etrafını kuşattığı kesin'' denildi. Tutto Sport gazetesi de, yarınki maçın Zaccheroni'nin geleceğini belirleyeceğini yazarken, ''Salı günü Milan ile bir kez daha görüşecek olan Zaccheroni, toplantıya boynu eğik gitmemek için Fiorentina karşısında galip gelmek zorunda'' ifadesi kullanıldı. 
     La Gazzetta dello Sport ise kaptan Rui Costa'nın açıklamalarına yer verirken, Portekizli futbolcu Milan'a karşı galip geleceklerini takımı adına garanti ederek, basındaki dedikoduların soyunma odasına giremeyeceğini söyledi. Gazetede ayrıca, ara transferde Başkan Cecchi Gori'nin sürpriz yapıp, İnter'deki defans oyuncusu Michele Serena'yı transfer edeceği ileri sürülürken, Terim'in de bu futbolcuyu istediği kaydedildi. 
     Bu arada Terim'e bugün tam sayfa ayıran Corriere dello Sport gazetesi ise, ''Nasıl Terim olunur'' başlığı altında verdiği haberinde, Türk teknik direktör için, ''Teknik direktörlük tarihinin en istenen adamı. Hareketleri biraz gösterişli, tiyatrovari ama herşeyi hemen anladı ve şimdi bir İtalyan gibi hareket ediyor. Kısa bir zaman sonra önce Floransa'yı, daha sonra İtalya'yı fethetti'' ifadelerini kullandı. 
     Gazete, Terim-Cecchi Gori pazarlığının uzun süreceğine dikkat çekerken, ''Çünkü onu Milan da istiyor. Terim, gerçek bir flaş transfer'' denildi. 
     Gazete, İtalyan teknik adamlardan da Terim'le ilgili düşüncelerini alırken, Francesco Guidolin Bologna ''Terim çok iyi bir teknik direktör. Galatasaray'da gösterdiği büyük kaliteyi İtalya'da da ispatladı'', Marco Tardelli İnter ''Terim, Fiorentina'ya başarılması zor olan heyecan yaratan bir karakter verdi. Bunun üzerine hiçbirşey eklenemez. Takım, büyük bir ısrarla galibiyet arıyor'', Luigi De Canio Udinese ''Terim, oyuncularına futboldan zevk alınmasını vermeyi bildi. Eğlenmek, başta gelen bir faktör. Fiorentina'yı zor günlerde farklı yollarla canlandırdı. Takımın şu anda hiç şüphe yok ki, ideali, projesi ve taktik organizasyonu var'', Eugenio Fascetti Bari ''Terim, futbolumuza hemen ısındı. Saha içinde ve dışında nasıl hareket edilmesini hemen hızlıca anladı. Takım ne olursa olsun iyi oynuyor'' dedi. 
     Öte yandan, yarınki Fiorentina-Milan karşılaşmasında mor beyazlı taraftarların A. Franchi Stadı'nı rekor ölçüde dolduracakları söylenirken, Terim'in Floransa'da kalmasına destek vermek için pankart asacakları da belirtildi. TSİ 21.30'da başlayacak olan maçta, Fiorentina'da kart cezalısı olan Amoroso oynayamazken, Milan'dan Albertini, Costacurta ve Boban'ın takımda yer almayacağı bildirildi. 




</TEXT>
</DOC>
