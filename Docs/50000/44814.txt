<DOC>
<DOCNO> 44814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/spor/spo05.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş fena parladı 
</HEADLINE>
<TEXT>

A Milli Takım Teknik Direktörü, futbolcuların Moldova’yı küçümseyen tavırları üzerine çok sert konuştu, "Bu heyecanı yaşamayan varsa valizini toplayıp evine gitsin" dedi 
     BİLAL MEŞE 

     Angarya görmeyin’ 
     MİLLİ Takım Teknik Direktörü Şenol Güneş, Moldova maçı öncesinde Ay - Yıldızlı futbolcuları sert bir şekilde uyardı. Güneş, futbolcularla yaptığı toplantıda, "Bu maçı hiç kimse angarya olarak görmesin. Bu heyecanı yaşamayan varsa, valizini toplasın evine gitsin. Bu tip düşüncesi olan topluluklarla başarıyı yakalamamız çok zor" diye konuştu. 
     
     Sözümüzü tutmalıyız’ 
     MOLDOVA karşısında alınacak üç puanın gelecek için önemli olduğuna da dikkat çeken Güneş, "Milli Takım’a ve bu formaya koşarak gelecek olan binlerce sporcumuz var. Bu büyük hedefin heyecanını birlikte yaşamak ve paylaşmak zorundayız. Buraya seçilmek bir onurdur. Ülkemize bir söz verdik, bunu gerçekleştirmek boynumuzun borcu" ifadesini kullandı. 
     
     Küsmek yok’ 
     GÜNEŞ, İsveç maçında yapılan hatalara da değinerek, sözlerini şöyle sürdürdü "Son dakikalarda ilk golü yedik, hayata küstük. İkinci golü yedik, dağıldık. Hiç kimsenin küsmeye hakkı yok. Nasıl onlar son dakikalarda gol atabiliyorsa, bizim de atma şansımız var. Futbolda her dakika önemlidir. Yeter ki maçın bitimine kadar gücümüzü ayakta tutalım, yenemeyeceğimiz takım yok." 
     
Terim şans diledi      A Milli Takımın dün akşam Metin Oktay Tesisleri’nde yaptığı çalışmayı Milan Teknik Direktörü Fatih Terim de izledi. Eşi ve çocuklarıyla Florya’ya gelen Terim, Şenol Güneş’e Moldova maçı öncesinde şans dilerken, eski öğrencileriyle de bir araya gelerek hasret giderdi. 
     
Ümit zor      INTER’DE oynayan A Milli Takım’ın tecrübeli futbolcusu Ümit Davala’nın Moldova maçında forma giymesinin zor olduğu belirtildi. Milli Takım doktoru Cengiz Dinç, Ümit Davala’nın sakatlığının devam ettiğini, maça yetiştirmek için uğraştıklarını söyledi. Diğer sakat oyunculardan Emre’nin de durumu maç öncesi belli olacak. Ay - Yıldızlı ekipte hafif sakatlıkları süren Hakan Şükür ve Ümit Karan’ın maça yetişeceği vurgulandı. 
     



 SPOR 


























</TEXT>
</DOC>
