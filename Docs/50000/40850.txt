<DOC>
<DOCNO> 40850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/ekonomi/eko03.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Döviz kredisine döviz ipoteği 
</HEADLINE>
<TEXT>

Son sendikasyonlarla 7.5 milyar dolarlık kaynağa kavuşan bankalar, ihracatçılardan döviz kredilerine karşılık döviz cinsinden ipotek istedi 
     KADİFE ŞAHİN 

     Bankacılarla ihracatçılar arasında dün İstanbul’da yapılan toplantıda bankaların döviz tevdiat hesapları ve son sendikasyonlarla döviz kaynaklarının 7.5 milyar dolara ulaşacağı bildirildi. 
     Reel sektöre döviz cinsinden kredi vermekte bir sorun yaşamayacaklarını belirten bankacılar, ihracatçılara döviz kredilerine karşılık verilen teminatların Türk Lirası TL cinsinden değil, döviz cinsinden olması gerektiğini ilettiler. Bankacılar, gelinen ekonomik koşullar ve halen devam eden piyasa şartlarını vurgulayarak, bunun sadece ihracat kesimi için değil, tüm reel sektör için böyle olması gerektiğini bildirdiler. 
     Döviz kredisi için döviz ipoteğinin verilmesi amacıyla yeni mevzuat düzenlemesi yapılması gerektiğini bildiren bankacılar, ihracatçılara fizibıl olan her projeyi finanse edeceklerini ilettiler. 
     
     TL kredilerde sorun olacak 
     Merkez Bankası’nın net iç varlıkları ile birlikte piyasada 54 milyar dolar bir döviz kaynağının bulunduğunu belirten bankacılar, yüksek enflasyon beklentileri ve devletin büyük borçlanma ihtiyacı nedeniyle TL kredilerin servisinde sıkıntılar yaşanacağını belirttiler. 
     Türkiye İhracatçılar Meclisi TİM ve Türkiye Bankalar Birliği TBB üyelerinden oluşacak ortak bir çalışma komitesinin kurulmasının kararlaştırıldığı toplantıda ihracatçılar bankaların döviz ipoteği isteğini olumlu karşıladılar. 
     
     Ortak komite oluşturuluyor 
     TİM Başkanı Oğuz Satıcı, toplantının ardından yaptığı konuşmada tarafların, ekonomik büyümenin yeniden sağlanması ve sağlıklı olarak sürdürülmesinde ihracatın son derece önemli olduğu konusunda tam bir anlayış içinde olduklarını bildirdi. Satıcı, oluşturulacak olan komitenin raporlarının hükümete ve yetkili mercilere sunulması ile gelişmelerin takip edilmesinde ortak hareket edileceğini kaydetti. 
     Toplantıda ihracatçılar, bankaların artık devleti fonlamaması gerektiğini belirtirken, bankacılar da ihracatçılara yatırımlarını uluslararası piyasalarda rekabet gücü olan alanlara yönlendirmeleri gerektiğini bildirdiler. 
     Dış Ticaret Kompleksi’nde yapılan toplantıya Satıcı ile birlikte TİM İcra Kurulu üyeleri katıldı. Kamu Bankaları Ortak Yönetim Kurulu Başkanı Vural Akışık, Bankacılık Grup Başkanı Abdullah Taşçıoğlu, TBB Genel Sekreteri Ekrem Keskin ve Eximbank Genel Müdürü Ahmet Kılıçoğlu, Pamukbank Genel Müdürü Orhan Emirdağ, Dışbank Genel Müdürü Faik Açıkalın, Vakıfbank Genel Müdür Yardımcısı Şükrü Oruç da toplantıda bulunanlar arasındaydı. 
     



 EKONOMİ 




















</TEXT>
</DOC>
