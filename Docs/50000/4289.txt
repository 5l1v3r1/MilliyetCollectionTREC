<DOC>
<DOCNO> 4289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/28/siyaset/asiy.html </URL>
<DATE> 2001/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İsveç'ten yardım sözü 
</HEADLINE>
<TEXT>

Yılmaz'la görüşen İsveç Dışişleri Bakanı Lindh'den öneri Denktaş'ı masaya oturtmaya ikna edin, biz de AB konusunda elimizden geleni yapalım... 
     HAKAN ŞANLITÜRK Davos 

     Dünya Ekonomik Forumu toplantısı nedeniyle İsviçre'nin Davos kentinde bulunan Başbakan Yardımcısı Mesut Yılmaz, Avrupa Birliği AB Dönem Başkanı ve İsveç Dışişleri Bakanı Anna Lindh'ten yardım sözü aldı. 
     Yılmaz, dün önce Yunanistan Dışişleri Bakanı Papendreu, ardından da İsveç Dışişleri Bakanı Lindh ile bir araya geldi. Lindh ile görüşmede ağırlıklı olarak Kıbrıs Rum Kesim'nin AB üyeliği ele alındı. Yılmaz, Türkiye ile Yunanistan arasındaki Kıbrıs sorununun çözülmeden, Güney Kıbrıs'ın AB'ye üyeliğinin büyük sorun çıkartacağını bir kez daha vurguladı. 
     Lindh ise Yılmaz'a verdiği yanıtta, "Siz Rauf Denktaş'ı tekrar görüşme masasına oturtmaya ikna edin. Biz de AB konusunda size elimizden gelen yardımı yaparız" sözünü verdi. 
     Vietnam Başbakan Yardımcısı, Hamgia Khien ile de görüşen Yılmaz Vietnam'ın, Türkiye'de bir sefaret, İstanbul'da da bir dış ticaret temsilciliği açacağını bildirdi. 
     
'Avrupa, Türkiye'siz yapamaz'      Avrupa Birliği'nin AB genişlemeden sorumlu komiseri Gunter Verheugen ise, Dünya Ekonomik Forumu ekseninde düzenlenen bir toplantıda yaptığı konuşmada, Türkiye'yi AB'nin genişleme sürecinin dışında bırakan Bulgar Cumhurbaşkanı Peter Stanayov'a bir Türk gibi yanıt verdi. 
     Nice Zirvesi'nde yapılan açıklamadan dolayı rahatsızlığını Başbakan Yardımcısı Mesut Yılmaz'la yaptığı ikili görüşmede dile getiren ve "Hassas davranmalıydık. Hata yaptık" diyen Verheugen, Bulgar Cumhurbaşkanı'na şöyle karşılık verdi 
     "Türkiye, Avrupasız yapabilir ama Avrupa Türkiye'siz yapamaz. Türkiye çok önemli bir aday. AB bir Hıristiyan kulübü değildir, değerlere bağlı bir topluluktur." 
     Verheugen, Nice Zirvesi'ndeki yanlış anlamanın Zirve'nin resmi tutanaklarına eklenecek "Bu ifadeler fiilen müzakereleri başlayan ülkelerle ilgilidir" şeklindeki açıklamayla düzeltileceğini de Yılmaz'a iletti. Yılmaz, Türkiye'nin AB'ye adaylık sürecinde dört bin adet mevzuat değişikliği yapması gerektiğini bildirdi. 
     


 SİYASET 












</TEXT>
</DOC>
