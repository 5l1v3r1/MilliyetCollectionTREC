<DOC>
<DOCNO> 32995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/yasam/yas02.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaza değil katliam 
</HEADLINE>
<TEXT>

Hatalı sollama yapan minibüsün önce bir kamyona çarpıp ardından da bir kamyoneti parçaladığı kazanın bilançosu ağır oldu 8 ÖLÜ, 8 YARALI 
     İBRAHİM SEZEN Araklı DHA 

     Trabzon'un Araklı ilçesinde dün sabah saatlerinde akıl almaz bir trafik kazası meydana geldi. Hatalı sollama yüzünden 3 aracın birbirine girmesi sonucu meydana gelen kazada 8 kişi öldü, 8 kişi de yaralandı. 
     Kaza, Araklı - Dağbaşı yolunun 4. kilometresindeki Kaşıkçı Mevkii'nde dün saat 09.00 sıralarında meydana geldi. Hayrettin Kurt yönetimindeki 61 NA 183 plakalı minibüs, hatalı sollama sonucu önce karşı yönden gelen, Ali Aksoy'un kullandığı 61 NA 284 plakalı kamyona çarptı.Çarpışma öylesine şiddetliydi ki kamyonun kasası koparak sürücü mahallinden ayrıldı. Kazaya neden olan minibüs ise çarpışmanın ardından taklalar atmaya başladı. Ve bu kez de Ali Rıza Özgenç'in kullandığı 61 AY 279 plakalı kamyonete çarptı ve öyle durabildi. 
     
Sürücü kurtuldu      Kazada Süleyman Başgüven, Ali Kılıçaslan, Gülizar Balcı, Ayla Çebi, Hanım Kurt, Cafer Baş, Doğukan Malkoç ve Ayşe Malkoç öldü. Kazada 8 kişi de yaralandı. 
     Bu arada, Gaziantep, Niğde, Çorum ve Eskişehir’deki kazalarda ise 7 kişi yaşamını yitirdi. 
     
Bir ambulansta üç yaralı      Şanlıurfa’nın Siverek ilçesinde, bir traktörle kamyonet çarpıştı. Kazada 7 kişi yaralandı. Yaralıları almak için gelen Sağlık Müdürlüğü’ne ait ambulans yolda bozulunca, yaralılar 1 saate yakın bekletildi. Siverek Belediyesi’nden istenen ambulansa, durumu ağır olan 3 yaralı üstüste bindirilerek çevre hastanelere gönderildi. Siverek Devlet Hastanesi Başhekimi Dr. Ayşe Bucak ise hastanenin iki ambulansından birinin trafik kazası nedeniyle eski model olan diğerinin de arızası yüzünden iki aydır tamirde olduğunu söyledi. n SİVEREK AA 
     



 YAŞAM 
























</TEXT>
</DOC>
