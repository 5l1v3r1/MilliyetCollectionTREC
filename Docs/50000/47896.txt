<DOC>
<DOCNO> 47896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/son/soneko05.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Oral "Karamsarlığı atmamız lazım" 
</HEADLINE>
<TEXT>

     Maliye Bakanı Sümer Oral, Türkiye'nin karamsarlığı mutlaka atması gerektiğini söylerken, Türkiye'nin bu sıkıntıları aşmak için hem maddi hem de insan gücünün bulunduğunu belirtti. 
     Türkiye Serbest Muhasebeci, Mali Müşavirler ve Yeminli Mali Müşavirler Odaları Birliği'nin 12'inci Genel Kurulu'nda konuşan Maliye Bakanı Oral, Türkiye'nin ihtiyacının mali dengeleri kalıcı ve sağılıklı bir şekilde kurmak olduğunu söylerken, hükümetin uyguladığı programın bu amaca yönelik olarak hazırlandığını belirtti. Oral, bu programın IMF'nin isteği ile yapılmadığını belirtirken, "Bu programı IMF ile birlikte götürmek günün gereğidir. Ancak IMF olmazsa yapılamaz diye birşey sözkonusu değildir" diye konuştu. 
     2002 bütçesinin eleştirilirken, neler yapılacağının da 
     ortaya konulması gerektiğini söyleyen Oral, 2002 bütçesinin 2001 yılından da etkilenerek bu yılın bütçesi üzerine inşaa edildiğini kaydetti. 2001 yılı bütçesinin uygulamada daha olumlu gerçekleştiğini belirten Maliye Bakanı Oral, yılsonunda bütün hedeflere ulaşılacağını iddia etti. Oral, Eylül ayı sonunda vergi gelirlerinin hedeflenenin 600 trilyon lira üzerinde gerçekleştiğini belirtirken, "Bütçe hedeflerinin tutması herşeyi olumlu etkiler. 2001 yılı bütçesi bizim ileriye daha umutla bakmamıza imkan sağlamıştır" diye konuştu. Türkiye'nin çok komplike bir sorunu olmadığını sorunlarını kamu maliyesini dengeye oturtarak çözebileceğini belirten Oral, "Türkiye bugünkü şartlarını düzeltme imkanını mutlaka sağlayacaktır. Bunlar geçici sıkıntılardır" şeklinde konuştu. Oral, 2002 yılının hem gereksiz bir takım teşkilatların tasfiye edileceği, ciddi adımların atılacağı bir yıl olacağını hem de devletin küçüldüğü bir yıl olacağını söylerken, yatırım yapan üretim yapan bir Türkiye'nin bu sorunları aşacağını kaydetti. Oral, şöyle konuştu "Karamsarlığı mutlaka atmamız lazım. Türkiye bunlardan daha sıkıntılı dönemler de geçirdi. Hem maddi hem de insan gücü olarak bu sıkıntıları aşacak güçteyiz. 2002 yılı bütçesi mevcut koşulları daha ileriye götürmeyi, güven ortamını sağlamayı amaçlayan bir bütçedir." Oral, bugünkü sorunların belli zahmete katlanarak elbirliğiyle aşılacağını belirtirken, "Halkın çektiği sıkıntıyı görmemek mümkün değil. Biz de sıkıntı çekiyoruz ama daha rahat bir formül yoktur" dedi. Oral, performans bütçe uygulamasının altı bakanlıkta pilot olarak uygulanmaya başlanacağını söyledi. Bütçede harcamaların daha rahat dönem olacağını belirtirken, çok daha etkin çalışan bir maliye ve vergi dairesinin oluşturulacağını bildirdi. Oral, bazı vergileri kendilerinin de aşağıya çekmek istediklerini ancak bugünkü koşullarda bunun mümkün olmadığını belirtirken, ağustos ve eylül aylarında KDV tahlsilat ve tahakkuklarında önemli artışlar olduğunu, bunun devamlılığının sağlanması gerektiğini söyledi. 
     






</TEXT>
</DOC>
