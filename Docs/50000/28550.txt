<DOC>
<DOCNO> 28550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/24/yazar/elekdag.html </URL>
<DATE> 2001/06/24/ </DATE>
<TIME>  </TIME>
<AUTHOR> Şükrü ELEKDAĞ  </AUTHOR>
<HEADLINE>
Türkiye haklı .. 
</HEADLINE>
<TEXT>

     Türkiye, dış baskılara açık olduğu bir kriz ortamında, tüm olumsuzluklara rağmen, NATO içinde sahip olduğu veto hakkını AB'ye karşı bir silah olarak kullanmayı sürdürüyor. 
     Ankara bu tutumuyla meşru bir amaç güdüyor. Bütün istediği, AB'nin kendi askeri gücünü kullanarak ve NATO'dan bağımsız olarak yapacağı "otonom" harekatlarda, Türkiye'nin yaşamsal önem taşıyan dış güvenlik çıkarlarına gerekli hassasiyetin gösterilmesini sağlamaktan ibaret. 
     Ankara vetosuyla, AB ile NATO arasındaki askeri işbirliğinin dayandığı "güvenceli erişim" kavramını bloke ediyor. Türkiye'yi tatmin etmeden, AB'nin, girişeceği "otonom" operasyonlarda NATO'nun "planlama, imkan ve yeteneklerinden" yararlanması mümkün değil. 
     Ankara, AB'nin harekatta bulunacağı "kriz bölgesinin Türkiye'ye coğrafi açıdan yakın olması ve yaşamsal çıkarlarını ilgilendirmesi" durumunda şu üç noktada kesin güvence istiyor 
     1 Türkiye, isterse, bir NATO üyesi olarak böyle bir harekata katılmalıdır. Örneğin, AB'nin Makedonya topraklarında harekat yapması durumunda, Yunanistan, Türkiye'nin harekata katılmasını önleyememeli. 
     2 Türkiye, AB öncülüğünde katılacağı bu tür operasyonların, planlama, hazırlık ve icra aşamalarında da yer almalı ve söz sahibi olabilmelidir. 
     3 AB'nin girişeceği bir harekat, NATO'ya üye devletler arasındaki veya onları ilgilendiren ihtilaflara ilişkin alanları kapsamamalıdır. Yani, AB'nin Ege'ye ve Kıbrıs'a askeri müdahalede bulunması söz konusu olmamalı. 
     Ankara'nın bu önerileri AB tarafından kabul edilmediği takdirde, şu nedenlerle, Türkiye'nin dış güvenliğine karşı çok ciddi tehdit ve riskler oluşacaktır 
     Birincisi, Türkiye, kendini çevreleyen ve NATO askeri makamlarının risk değerlendirmesine göre sıcak kriz noktalarının 80'ini kapsayan coğrafi kuşakta yapılacak ve güvenliğini doğrudan ilgilendiren harekatların politik kontrol ve stratejik yönetiminden dışlanacaktır. 
     İkincisi, Atina, AB'nin, Türkiye'nin öz çıkarlarıyla doğrudan ilişkili bölgelere yapacağı operasyonlara ülkemizin katılmasını engelleyebilecektir. 
     Üçüncüsü, Yunanistan ve Kıbrıslı Rumlar kriz çıkarmaya, çıkabilecek krizleri tırmandırmaya ve AB ile Türkiye arasındaki bu sorunlara ilişkin anlaşmazlıkları askeri zemine çekmeye teşvik edileceklerdir. 
     Türkiye vetosunda daha ne kadar ısrar edebilir NATO'da oybirliği esas olduğundan, Türkiye'nin onayı olmadan bir karar alınamaz. Sorun Türkiye'nin kendindedir. Zira, kendi yarattığı krizlerle tükenen bir Türkiye dış baskılara ne kadar dayanabilir 
     Ancak, unutmayalım .. Ekonomik sorunlar nedeniyle AB'ye ödün vermenin vebali ağırdır. Böyle bir tutum, hem Türkiye'nin yaşamsal dış güvenlik çıkarlarını tehlikeye atacak, hem de ülkemizden ödün koparma hususunda kötü bir emsal oluşturarak başka sorunlara davetiye çıkaracaktır. 
     
     







Basiret Partisi 


Gerekçe 


Recai Bey ve Raşel’in uğuru 


Felek ona niye yüzünü çevirmiş ki 


Silahsız Kuvvetler Komutanı 


İki Hakkari 


Türkiye haklı .. 


Bilim elden gidiyor 


Anlayana sivrisinek saz... 


Kıssadan hisse... 


Fazilet dersleri 


Özyeğin'e Advantage ile gelen avantaj 


Para bol ama para yok’ feryadı kafa karıştırıyor 


Feridun Hoca "borçla borç ödenemez" diyor 


Sıra geldi TİM seçimine 


</TEXT>
</DOC>
