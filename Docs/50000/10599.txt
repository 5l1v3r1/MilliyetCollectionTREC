<DOC>
<DOCNO> 10599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/09/yazar/tamer.html </URL>
<DATE> 2001/03/09/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Kriz, tavukları bile yumurtlattı 
</HEADLINE>
<TEXT>

     Çöpe giden ekonomik programın kasımdaki ilk krizi, aklı başında pek çok işadamı için ciddi bir uyarı olmuştu. Gelirlerini - giderlerini önlerine koydular. Hesap - kitap yapıp kafa yordular. Ve har vurulup harman savrulan sahte cennete mutlaka nokta konması gerektiğini gördüler. 
     Yılbaşı yaklaşırken görüştüğüm bankası da olan orta boy bir holdingin sahibi, "Bil bakalım şu anda ne işle meşgulüm " diye hiç beklemediğim bir soru sorduğunda, 40 yıl düşünsem "Taşeron temizlikçilerin bankada hangi bölümü hangi gün temizleneceğiyle ilgili çizelge hazırlıyorsunuz" demek aklıma gelmezdi. Hemen ardından "Sadece banka için yılda ne kadar temizlik ücreti ödediğimizi haydi tahmin et " demez mi Haftada 2 kez gelen gündelikçi kadına ödediğim paranın dışında bu konuda hayat boyu herhangi bir deneyimim olmadığı için bu soruyu yanıtlamam da olanaksızdı. Dolayısıyla sorunun yanıtını yine kendi verdi "Tam 1 trilyon lira ödüyormuşuz. İlk etapta 600 milyara indirdim." 
     Evet sahte cennetin artık sonu görünmüş, özellikle İstanbul'un bazı kesimlerinde televole kültürüyle şişirilmiş tatlı hayat normale dönmeye başlamıştı. 
     Şirketlerde ve fabrikalarda da hummalı bir faaliyet vardı. Kimisi yıllardır atıl duran depolarının kapılarını aralıyor, satılmayan mallarını makul fiyatlara elden çıkartarak hem depo kirasından kurtulup, hem de hesapta olmayan nakit girişi sağlıyordu. Mallar hesaplı olunca satış da iyi gidiyordu. Özellikle 2. krizin ardından stok eritip depo boşaltma operasyonları epey hızlandı. İki taraf da diğeri tüketici karlı çıktı. 
     İstanbullu iş çevrelerinde maliyetleri azaltmanın yanı sıra verimliliği artırma yönünde de epey kafa patlatılır oldu. Ve işyeri İstanbul olan bir işadamının Trakya'daki fabrikasında verimliliği artırma prosedürü, ürün ve mekanları aşıp bahçedeki tavuklara kadar uzandı. 
     Verimlilik operasyonu süresince zaman zaman fabrikada yatıp kalkmaya başlayan patron birden farketti ki, bahçedeki tavuklardan yumurta gelmiyor. Yumurtalar nereye gidiyor sorusunun yanıtı kısa ve netti 
     "Bizim tavuklar yumurtlamıyor efendim " 
     Patron yumurtlamaları için gereğinin yapılmasını istedi. Aradan bir süre geçtikten sonra yine fabrikada yattığı bir gecenin sabahında kahvaltıda önüne yumurta koydular ve "bizim kümesten" diye de not düştüler. Tavuklar artık yumurtluyorlardı. Alınan önlem ise, yemlerde yapılan değişiklik ve kümeslere konan 150 vatlık ampullerdi. 
     
Çıplak ayağın ilhamı      İki rakip İtalyan ayakkabı firması, pazar araştırması için satış elemanlarını Afrika'ya göndermişler. İlk firmanın yetkilisi Afrika'dan döndüğünde genel müdüre olumsuz rapor vermiş "İnanmayacaksınız ama bütün Afrikalılar çıplak ayak dolaşıyor. Onlara ayakkabı satma şansımız sıfır " 
     Rakip firmanın satış elemanı ise Afrika'dan döndüğünde genel müdürün karşısına büyük bir heyecanla çıkmış "Biliyor musunuz Afrika'da bizim için hayal edemeyeceğimiz kadar büyük bir pazar var. Çünkü Afrikalıların hepsi çıplak ayak dolaşıyor..." 
     TÜSİAD Yönetim Kurulu üyesi Lütfü Yenel'den dinledim bu fıkrayı. Her olaya, her soruna nereden baktığınız çok hayati. Tıpkı bardağın boş yarısını mı, dolu yarısını mı görme eğiliminde olmanız gibi. 
     
     





Şehir ve din 


Ecevit - Derviş yakınlığı 


Kanun’u tartışan seçkin kadınlar 


Aslan Cimbom, iyi ki varsın 


"Niyet" taslağı hazır 


Sezer'in düşünceleri 


Yuh olsun... 


Vahşet Türkiye'de de vahşettir, İspanya'da da.. 


Zeytin dalı 


Kriz, tavukları bile yumurtlattı 


İşiniz çok zor 


İyimserlik gerçeği görmeye engel 


Betil Ciddi olarak düşünürüm 


</TEXT>
</DOC>
