<DOC>
<DOCNO> 30908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/08/dunya/dun02.html </URL>
<DATE> 2001/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Beni kategorize etmeyin’ 
</HEADLINE>
<TEXT>

     DIŞ HABERLER SERVİSİ 

     İlaç dağıtımının devlet kontrolünde olduğu İsveç’te Başbakan Göran Persson bir ilaç şirketinin düzenlediği reklam kampanyasına ateş püskürüyor. 
     Persson ilaç firmasının reklamlarında, kendisini, ilaç dağıtımı üzerinde devlet denetiminin bulunduğu Küba lideri Fidel Castro ve Kuzey Kore Devlet Başkanı Kim Jong İl ile aynı kategoriye koyması üzerine ilaç firmasıyla mahkemelik oldu. 
     Göran Persson, otoriter rejimlerin sembOlü haline gelen Castro ve Kim ile fotoğrafta olsa bile yan yana getirilmesini içine sindiremedi. 
     
     Soluğu mahkemede aldı 
     Kendi fotoğrafının bu iki liderle birlikte gösterilmesine müthiş öfkelenen Persson soluğu mahkemede aldı ve reklam kampanyasını düzenleyen Bringwell adlı ilaç şirketine karşı 5 bin dolarlık yaklaşık 6.5 milyar lira tazminat davası açtı. 
     Başbakan Persson, davayı kazanması halinde alacağı tazminatla bir sanat eseri satın alarak bir müzeye bağışlayacağını bildirdi. 
     Bringwell’in müdürü Krister Hanner ise Persson’un, bu liderlerle karşılaştırılmaktan hoşlanmamasının nedenini anladığını ifade ederek, ’İsveç’in, Küba ve Kuzey Kore ile ilaç sektörü dışında benzerlikleri olmadığını biliyoruz’’ dedi. Hanner, ancak ilaç dağıtımının dünyanın sadece bu 3 ülkesinde devlet denetiminde olduğuna dikkat çekti. 
     



 DÜNYA 













</TEXT>
</DOC>
