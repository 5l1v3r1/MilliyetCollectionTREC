<DOC>
<DOCNO> 3737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/son/sonspo09.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Naklen yayın ihalesi gelecek hafta yapılacak 
</HEADLINE>
<TEXT>

     Birinci Futbol Ligi maçlarının ertelenen naklen yayın ihalesinin gelecek hafta içinde yapılacağı açıklandı. 
     Kulüpler Birliği Komisyonu’nun, Futbol Federasyonu Yönetim Kurulu ile İstanbul’da yaptığı toplantıdan sonra açıklama yapan Futbol Federasyonu Başkanvekili Ata Aksu, gelecek hafta içinde naklen yayın ihalesini kapalı zarf, açık artırma usulüyle yapacaklarını söyledi. 
     Aksu, ihalenin eskisi gibi olacağını, ancak önemli iki değişiklik yaptıklarını kaydederek, "Bu süreçte bu ihaleyi bütün tüzel kişiliklere, iç ve dış kuruluşlara açıyoruz. Buna parelel olarak da devir hakkı olacak. Şifreli yayın yapan kuruluşlar da digital kanallar da ihaleye katılabilecek" dedi. 
     Yeni ihale şartnamesini en kısa sürede açıklayacaklarını da belirten Aksu, "Bu yeni ihale şartnamesi, büyük bir ihtimalle hafta başında yayınlanır" diye konuştu. 
     Aksu, liglerin başlangıç tarihinin de açılacak ihalenin ardından netlik kazanacağını kaydetti. 
     




</TEXT>
</DOC>
