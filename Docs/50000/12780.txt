<DOC>
<DOCNO> 12780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/24/ekonomi/aeko.html </URL>
<DATE> 2001/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Çikolata operasyonu 
</HEADLINE>
<TEXT>

İsviçre bankalarının Türkiye konsorsiyumu oluşturarak, özel bankacılık kesimine 1 milyar dolarlık destek sağlaması gündemde 
     ZÜLFİKAR DOĞAN Ankara 

     Nisan ayı ortalarında açıklanacak "ulusal ekonomik program" için dış destek arayışlarını başlatan Devlet Bakanı Kemal Derviş, ABD’nin yanı sıra Almanya ve çikolatalarıyla ünlü İsviçre’yle de temasa geçti. G - 7’lerin oluşturacağı "Türkiye havuzu"na, İsviçre Hükümeti’yle yapılan temaslar sonrasında, bu ülkenin bankacılık sisteminin de bir "Türkiye konsorsiyumu" kurarak katılması gündeme geldi. 
     Derviş’in dış destek turları öncesinde bazı İsviçre bankalarıyla "telefon diplomasisi" yürüttüğü ve olumlu yaklaşımlar aldığı belirtildi. Başbakan Bülent Ecevit’in önceki gün yaptığı "G - 7’lerin dışında bulunan İsviçre de, Türkiye’ye dış destek için katkıda bulunacak" açıklamasının, bu girişimlerden kaynaklandığı öğrenildi. 
     Önceki gün Almanya’da Maliye Bakanı ile görüşen Derviş’in ABD dönüşünde Frankfurt’a uğrayarak, bazı Alman finans grupları ve bankalarının temsilcileriyle görüşeceği belirtiliyor. İsviçre bankalarının oluşturacakları konsorsiyumla Türkiye’ye sağlayacakları desteğin, daha çok "özel bankalara" yönelik olacağı, mali sektöre orta vadeli destek şeklinde gündeme geleceği kaydediliyor. G - 7’ler ve ABD Hazinesi dışında İsviçre’den gelecek desteğin miktarı konusunda henüz bir belirginlik yok. Ancak ekonomi kurmayları tutarın 1 milyar dolar düzeyinde olmasının beklendiğini ifade ediyor. 
     
     IMF’den yeni kaynak yok 
     Bu arada IMF’nin yeni anlaşmanın onaylanması sonrasında Türkiye’ye ek kredi açma olasılığının zayıf olduğu, mevcut kredinin 6.1 milyar dolar dışında bir desteğin gelmeyebileceği, ancak, IMF onayının diğer kredilere baz teşkil edeceği kaydediliyor. 
     
     Sosyal destek için ek kaynak 
     Dünya Bankası’nın ise yapısal reformlar için sağladığı kredilerin toplamını içeren "çerçeve kredi anlaşması" tutarını artırması bekleniyor. Geçen yılın aralık ayında onaylanan çerçeve kredi anlaşmasının toplam tutarı "üç yılda ve reformların uygulanmasına paralel olarak ödenmek kaydıyla" 5 milyar dolardı. Bu tutarın 1 milyar dolar artırılarak 6 milyar dolara çıkartılacağı, "programın sosyal boyutunun desteklenmesi" için de ayrıca 1 milyar ilavenin söz konusu olabileceği bekleniyor. Böylece Dünya Bankası’nın sağlayacağı toplam finansman desteğinin 7 - 7.5 milyar dolara çıkabilecek. 
     
Derviş’in siyasi hırsı yok’      Dünya Bankası Başkan Yardımcısı Johannes Linn, Dünya Bankası ve IMF’nin Türkiye’ye destek vermeye hazır olduğunu ancak her şeyin programın nasıl uygulanacağına bağlı olduğunu söyledi. 
     Linn, CNN Türk’te Manşet programında soruları yanıtlarken, "Türkiye’nin ihtiyacı olan en son şey yeni dış borç bulmaktır. Hükümetin ne kadar para toplayacağı değil, bu programı uygulamak için neler yapacağı önem kazanmaktadır" dedi. Hükümetin geçen yıl özellikle özelleştirme gibi konularda kamuoyunun güvenini kaybettiğini ifade eden Linn, "Hükümet, bu programın tavizsiz uygulanacağına dair güveni yeniden kazanmalıdır" diye konuştu. 
     
     Her şeyden önce eylem adamı’ 
     Kemal Derviş’le yıllarca çalıştıklarını anlatan Lynn, Derviş’in politik bir kişiliğe sahip olmadığını belirterek şöyle devam etti "Dünya Bankası siyasi hırsların yeri değildir. Derviş iyi bir yönetici, her şeyden önce eylem adamı. Dünya Bankası’nın Polonya ve Bosna’da etkili olmasında büyük rol oynadı. Yetenekli ve beceriklidir. Gerekli entellektüel geçmişe sahiptir. Neyi ve neden yapmak istediğini iyi açıklar." 
     
     Cazip ama gelen yok 
     Bu arada Dünya Bankası ve IFC’nin ortak kuruluşu Yabancı Yatırımlar Danışmanlık’ca hazırlanan raporda Türkiye’nin gelişmekte olan 10 büyük pazar arasında bulunduğu, ancak yabancı sermayede 91 ülke arasında 81. olduğu belirtildi. Türkiye’nin "tamamlanmayan reformlar ve yetersiz hukuki düzenlemeler" nedeniyle yabancı sermaye çekemediği kaydedildi. 
     


 EKONOMİ 
















</TEXT>
</DOC>
