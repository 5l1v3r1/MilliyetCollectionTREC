<DOC>
<DOCNO> 43084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/son/sontur24.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli Orgeneral Fisunoğlu'na takipsizlik.. 
</HEADLINE>
<TEXT>

     İstanbul DGM Cumhuriyet Başsavcılığı, TMSF'ye devrinden önce Sümerbank'ın içinin usulsüz kredilerle boşaltılmasına ilişkin haklarında ek soruşturma yürüttüğü eski Kara Kuvvetleri Komutanı emekli Orgeneral Muhittin Fisunoğlu ile diğer 4 kişi için ''Takipsizlik kararı'' verdi. 
     Sümerbank'ın içinin usulsüz kredilerle boşaltılmasına ilişkin soruşturma yürüten İstanbul DGM Cumhuriyet Savcısı Ercan Cengiz, bankanın TMSF'ye devrinden önce bir dönem Yönetim Kurulu üyeliği yapan Muhittin Fisunoğlu ile Mehmet Oymak Atabay, Dursun Turhan, Engin Karabağ ve Alkan Özler hakkında başlattığı ek soruşturmayı tamamladı. Savcı Cengiz, TCK'nın ''Cürüm işlemek amacıyla teşekkül oluşturmak'' suçunu kapsayan 313. maddesi ile ''Banka yoluyla dolandırıcılık'' suçunu düzenleyen TCK'nın 504. maddesi yönünden unsurların oluşmadığı gerekçesiyle Fisunoğlu ve diğer 4 kişi hakkında ''Takipsizlik kararı'' verdi. Sümerbank'ın eski sahibi Hayyam Garipoğlu ile diğer 37 sanık hakkında kamu davası açan Savcı Cengiz, Bankacılık Düzenleme ve Denetleme Kurulu'nun ek suç duyurusu üzerine başlattığı soruşturma kapsamında 8 Şubat 2001 tarihinde emekli orgeneral Fisunoğlu'nun ifadesine de başvurmuştu. 







</TEXT>
</DOC>
