<DOC>
<DOCNO> 16267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/14/son/soneko08.html </URL>
<DATE> 2001/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "İlkelerden en önemlisi halka doğruyu söylemek" 
</HEADLINE>
<TEXT>

     Devlet Bakanı Kemal Derviş, yeni ekonomik programın, canlı bir program olması gerektiğini belirtirken, ''program, toplumla bütünleşen ve her an daha da güçlenen bir program olmalı'' dedi. 
     Hazine Müsteşarlığı'nda düzenlediği basın toplantısında, programın bazı ilkelerinin de olması gerektiğine işaret eden Derviş, bu ilkeler hakkında bilgi verirken, ana ilkelerden hiç bir zaman şaşmayacaklarını bildirdi. 
     Bu ilkelerden en önemlisinin halka doğruyu söylemek olduğuna işaret eden Derviş, devletin borcu varsa, bunun kamu bankalarında gizlenmeyeceğini kaydetti. ''Neyse o borç herkes bilsin. Nasıl oluştu bunu da herkes bilsin. Nasıl ödenecek bunu da herkes bilsin'' diye konuştu. Derviş, sözlerini şöyle sürdürdü 
     ''İkinci ilkemiz, bugünü kurtaralım, idare edelim diye yarınımızın altına dinamit koymayalım. Bu uzun vadeli bir mücadeledir. Büyüme, uzun vadeli bir süreçtir. Bugünü kurtaracak diye yarınımıza ipotek koymayalım. Türkiye gibi nüfusu genç bir ülkede, kısa vadeli hesap değil uzun vadeli strateji üretmemiz gerekiyor. Bizden, benden ve arkadaşlarımdan, günü idare eden çözüm beklemeyin. Birlikte halkımızın desteğiyle mutlu yarınları inşa etmek istiyoruz. Belki bugünlerde her akşam biraz yorgun dönecek evimize hepimiz. Ama her sabah mutlu güvenli başlayacak günlere doğru...'' 
     Bugün çalışmalarda hangi noktada olunduğunu paylaşmak istediğini anlatan Derviş, programın büyük ölçüde hazırlandığını bildirdi. 
     Derviş, ''bize destek verecek kuruluşlarla da, bu çalışmalar ilerledikçe bu desteği sağlayacak bir çok konuda tam bir anlaşma içindeyiz. Bazı ayrıntılar konusunda, özellikle dış finansman konusunda, miktarı ve bileşimi konusunda çalışmalar sürüyor. Fakat bunu da hızla sonuca bağlayacağız. Tabii ki ileriye bakmak istiyoruz, ileriye doğru yürümek istiyoruz. Ancak doğruyu görebilmek ve doğruyu yapabilmek için, geçmişi de iyi anlayabilmek zorunluluğu vardır'' diye konuştu. 
     Günümüzün değişim içerisindeki dünyasında, her an yeni gelişmelere ayak uydurmak, her an yeni adımlar atmak gerekebileceğine de dikkati çeken Derviş, bu noktada futboldan bir örnek verdi. Derviş şunları söyledi 
     ''Galatasaray'ın veya başka bir takımın bir stratejisi vardır. Bir de maçın seyrine göre, rakibin hareketlerine göre oyun sürdürülür. İlk baştan herşey öngörülemez. Ekonimde de bu böyledir. Her an rakibi ve hedef belli olmalı fakat golü atmak için de her fırsatı kullanmak gerekli. Tabi strateji kadar oyuncuların kalitesi de önemlidir. Birey olarak kalitesi, fakat ondan da önemlisi takım halinde, takım olarak hareket etmeleri de çok önemli. Buradaki arkadaşlarla bir aile gibiyiz. Ve bol bol gol atacağımızı ümid ediyorum.'' 
     




</TEXT>
</DOC>
