<DOC>
<DOCNO> 16532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/son/sondun10.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Filipinler'in eski Devlet Başkanı hakkında tutuklama kararı çıktı 
</HEADLINE>
<TEXT>

     Filipinler'de eski Devlet Başkanı Joseph Estrada hakkında tutuklama kararı çıkarıldı. 
     Yolsuzlukları yargılamak üzere kurulan özel mahkemenin çıkardığı tutuklama kararının, savcıların Estrada'ya yönelik ''yolsuzluk ve yalan yere yemin etme'' suçlamasıyla ilgisi olduğu belirtildi. 
     Özel mahkeme Sandiganbayan'ın hakimlerinden Narciso Nario, hiçkimsenin yasaların üstünde olmadığını, yasaları ihlal edenlerin ister ülkede en güçlü, isterse en düşük mevkide olsun, yargı önüne çıkarılması gerektiğini belirtti. 
     Mahkeme, yolsuzluk ve yalan yere yemin etme suçlaması için toplam 40 bin pezo yaklaşık 8,2 milyar TL kefalet parası belirledi. 
     Estrada, özellikle tütün vergilerinden 130 milyon pezoyu hesabına geçirmek, malvarlığı ve borçları konusunda yalan söylemekle itham ediliyor. 
     Joseph Estrada, 31 aylık görevi süresince komisyon ve rüşvetten 4 milyar pezoyu hesabına geçirmek suçlamalarından 4 Nisan'da sorgulanmıştı. 



</TEXT>
</DOC>
