<DOC>
<DOCNO> 5633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/son/sonspo03.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını "Fiorentina Türk harakirisi yaptı" 
</HEADLINE>
<TEXT>

     Fiorentina takımının dün akşam Napoli karşısında aldığı 1-0'lık yenilgi, İtalyan basınınca ''İtalya Kupası'nı düşünen mor menekşeler hayal kırıklığı yarattı'' şeklinde yorumlandı. 
     Ülkenin en yüksek tirajlı spor gazetelerinden La Gazzetta dello Sport haberinde, teknik direktör Terim'in Milan ile çarşamba günü oynayacakları kupa maçını düşünerek, sahaya yanlış 11'i çıkardığını savundu. Gazete, ''Fiorentina Türk harakirisi yaptı'' derken, ''İntiharı bir insan buldu. Japonlar intiharı harakiri olarak adlandırıyorlar. Dün akşam Fiorentina'nın yaptığı ise Türk harakirisiydi'' ifadesi kullanıldı. 
     Corriere dello Sport gazetesi de başlığında, ''Napoli, yüreğin zaferi'' derken, Terim'e 5.5, Napoli Teknik Direktörü Mondonico'ya 6 puan verildi. Haberde, Fiorentina'nın ilk yarı daha iyi oynadığı ve takım havasının daha belli olduğu belirtilirken, yenilginin Chiesa ve Nuno Gomes'i oynatmayan Terim'den daha çok büyük bir hata yapan kaleci Toldo'ya ait olduğu savunuldu. 
     Floransa'nın yerel gazetelerinden La Nazione'de ''Mor öfke'' ifadesini başlığında verirken, ''Toldo'nun kararsızlığından sonra Pecchia şuursuz olan mor menekşeleri son anda cezalandırdı'' denildi. 
     Fiorentina Kulübü'nün 2. Başkanı Mario Sconcerti de gazeteye verdiği demeçte, ''Gelecekten önce bugün için çalışmak zorundayız'' derken, Terim'in Napoli karşısındaki ilk 11'i hakkında yorumda bulunmaktan kaçındığı görüldü. 
     Diğer gazete başlıklarında ise La Repubblica ''Fiorentina'da Terim'in izleri yok oluyor'', İl Giornale ''Fiorentina tatilde'', La Stampa ''Pecchia, son dakika da Terim'le dalga geçiyor'' ifadeleri kullanıldı. 
     Bu arada maç sonrası basına açıklama yapan teknik direktör Fatih Terim, ''Aklımız sahada değildi. Belki de Milan maçı dikkatimizi dağıttı ama hemen toplarlanmak zorundayız'' derken, Napoli karşısında takımının çok az baskı yapıp, pozisyon yarattığını dile getirdi. Son 3 maçta sadece 1 puan alabildiklerini hatırlatan Terim, ''Bu mağlubiyetten sonra işlerin neden böyle gittiğini biraz düşünmemiz gerekiyor. Kaybetmek bizi bu kadar düşündürmeyebilirdi de ama takım rakip kaleye hiç şut çekmedi'' dedi. İlk yarıyı 25 puanla 6. sırada bitirmelerini değerlendiren Terim, ''25 puan çok az, daha fazlasını yapmayı düşünüyorduk. Diğer yandan kaybettiğimiz zaman elbetteki ben hep kızgınım'' dedi. Terim, Milan maçıyla ilgili olarak da ufak bir avantajları olmasına rağmen, çarşamba akşamı iyi oynamaları gerektiğini kaydetti. 




</TEXT>
</DOC>
