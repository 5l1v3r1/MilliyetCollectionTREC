<DOC>
<DOCNO> 16609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/son/sontur23.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
"Öncelikli yasalar bekletilmeden Meclis'e sevk edilecek" 
</HEADLINE>
<TEXT>

     Devlet Bakanı ve Hükümet Sözcüsü Rüştü Kazım Yücelen, halen devam eden çiftçi kredilerine, tarımsal kredilere de 2001 yılı sonuna kadar eski faiz oranlarının uygulanacağını bildirdi. 
     Kamu işçilerine sıfır zam uygulanmasının söz konusu olmadığını da belirten Yücelen, kamu işçilerine de makul ölçüler içerisinde, memura verilen zam oranında artış verileceğini söyledi. Yücelen, yaklaşık 4 saat süren Bakanlar Kurulu toplantısından sonra bir açıklama yaptı. 
     Yücelen, ''toplantıda, Cumartesi günü ekonomiden sorumlu Bakan Sayın Kemal Derviş'in ekonomik programı bir kere daha tezekkür etmiş, ekonomik programın yapısal bölümü üzerinde daha önce ilgili bakan arkadaşlarımızın verdiği görüşler genelde değerlendirilmiş ve yaptığı etki dolayısıyla da çok olumlu bulunan bu programa tam destek olup, bütün bakanlarımızın tek tek kendi üzerlerine düşen bölümü titizlikle uygulayacağı görüşü üzerinde durulmuştur'' dedi. Yücelen, toplantıda, önümüzdeki günlerde mali ve para politikasıyla, parasal büyüklükler üzerinde yapılacak programdan sonra da, yılın ikinci yarısında ''Türkiye'nin tekrar büyüme trendine gireceği ve ekonominin eski rayına oturacağının'' konuşulduğunu anlattı. Yücelen toplantıyla ilgili şu bilgileri verdi 
     "Ayrıca bu hafta içerisinde TBMM'nin gündemi ve görüşülebilecek kanunlar bir kere daha gözden geçirilmiş ve peyderpey bu ekonomik program için gerekli olan kanunların Bakanlar Kurulu'nda görüşülerek TBMM'ye sevk edilmesi kararlaştırılmıştır. Ayrıca, Bakanlar Kurulumuz geçtiğimiz hafta esnaf kesimi için açıklanan uygulamalara paralel, halen devam eden çiftçi kredilerine, tarımsal kredilere de 2001 yılı sonuna kadar eski kredi faiz oranlarının uygulanmasını kararlaştırmıştır. Vadesi gelen ve temerrüde giren çiftçi kredi borçları için, 2001 bütçe imkanları içerisinde Ziraat Bankası yönetimi ve alacaklı kuruluşlarla varılacak mutabakat çerçevesinde bir plan hazırlanması ve doğacak görev zararının bütçe imkanları içerisinde karşılanması kararlaştırılmıştır.'' 
     Rüştü Kazım Yücelen, kamu işçilerine sıfır zam söylentileri üzerine, toplantıda, ilgili Bakan Mehmet Keçeciler'in sıfır zammın söz konusu olmadığını, aksine kamu işçilerine de makul ölçüler içerisinde, sadece içinde bulunulan kritik ortamı da gözönüne alarak, memurlara verilen artış oranında artışın verileceğini söylediğini kaydetti. Bakan Yücelen, daha sonra soruları yanıtladı 




</TEXT>
</DOC>
