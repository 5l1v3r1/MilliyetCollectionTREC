<DOC>
<DOCNO> 35616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/06/ekonomi/eko04.html </URL>
<DATE> 2001/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin’in DTÖ üyeliği Türkiye’ye takıldı 
</HEADLINE>
<TEXT>

     BARÇIN YİNANÇ Ankara 

     Çin’in Dünya Ticaret Örgütü DTÖ üyeliği Türkiye’ye takıldı. 15 yıldır DTÖ üyesi olmaya çalışan Çin, üyeliğini onaylatma noktasına geldi. Ancak, Türkiye ile müzakerelerde sorun çıktı. Türkiye, katılım protokolünün ekinde yer alan bazı mallardaki miktar kısıtlamalarının 2010 yılına kadar devamını istedi. Çin ise bu konuda daha önceki görüşmelerde gündeme gelen 2005 tarihinde diretince DTÖ’ye giriş vizesi alamamış oldu. 
     
     Kuyruğuna geldi 
     Geçtiğimiz günlerde Varyag adlı gemisinin Boğazlar’dan geçmesine izin verilmemesi yüzünden gerginlik yaşanan Çin’le, DTÖ’ye girişi ile ilgili müzakereler 1997 yılında yapılmıştı. 
     Oydaşma kuralı’ gereği DTÖ’ye üye olan 141 ülkenin de onayını alması gereken Çin, bir yandan çok taraflı süreçte diplomatik mücadele verirken, diğer yandan da kendisinden taviz isteyen ülkelerle ikili anlaşmalar yaptı. Türkiye de sınırlı tavizlerle, 1997’de Çin’le ikili anlaşmasını imzaladı. 
     Üyeliği önündeki pürüzlerin çoğunu bu yıl içinde gideren Çin’in Kasım’da yapılacak DTÖ zirvesinde üyeliğinin onaylanmasına kesin gözüyle bakılmaya başlandı. Ancak ikili ticarette oluşan açığı dengelemesi için Çin’e yaptığı taleplere yanıt alamayan Ankara, Avrupa Birliği ile Çin arasındaki ticarette bazı ürünler için uygulanacak miktar sınırlamasının üyelik sonrasında devamını sağlayacak geçici sürenin 2005 değil, 2010 olmasını istedi. Böylece Çin’in DTÖ’ye girişi vizesi, Türkiye ile müzakerelere kilitlenmiş oldu. 
     



 EKONOMİ 


















</TEXT>
</DOC>
