<DOC>
<DOCNO> 34639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/guncel/gun06.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalova sallandı İstanbul korktu 
</HEADLINE>
<TEXT>

17 Ağustos'un yıldönümü yaklaşırken, Yalova’yı sallayan 3.8’lik deprem İstanbulluları korkuttu 
     İSTANBUL Milliyet 

     Yalova'da saat 16.57'de meydana gelen 3.8 şiddetindeki deprem İstanbullularu korkuttu. 
     Boğaziçi Üniversitesi Kandilli Rasathanesi ve Deprem Araştırma Enstitüsü'nün verdiği bilgiye göre saat 16.57'de merkezi Yalova açıkları olan 3.8 büyüklüğünde hafif şiddetli bir deprem meydana geldi. Rasathane yetkilileri, depremin artçı ya da öncü olup olmadığı konusunda bir açıklama yapmadı. 
     17 Ağustos 1999'da meydana gelen Marmara depreminin 2. yıldönümüne yaklaşırken, yine aynı depremin merkez üssünde meydana gelen sarsıntı, İstanbul'da da bazı ilçelerden hissedildi. Depremde can veya mal kaybı olmazken, vatandaşlar kısa süre heyecanlı anlar yaşadı. Depremin ardından telefona sarılan endişeli vatandaşlar, rasathanenin telefonlarının kilitlenmesine neden oldu, şehiriçi ve şehirlerarası iletişimde de kısa süreli aksaklık yaşandı. 
     
     Yunanistan 5.4’le sallandı 
     Yunanistan'ın başkenti Atina'nın 140 kilometre kuzeydoğusundaki Skiros adası açıklarında da, Richter ölçeğine göre 5.4 büyüklüğünde bir deprem meydana geldi. Atina Yerbilimleri Enstitüsü, merkez üssü Ege Denizi olan ve dün saat 18.30'da meydana gelen depremin can ve mal kaybına yol açmadığını açıkladı. 
     Skiros adası açıklarında geçen hafta da 5.7 büyüklüğünde bir deprem meydana gelmişti. 
     



 GÜNCEL 




























</TEXT>
</DOC>
