<DOC>
<DOCNO> 18517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/yazar/sazak.html </URL>
<DATE> 2001/04/28/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Beyaz istifa 
</HEADLINE>
<TEXT>

     Enerji Bakanlığı'ndaki yolsuzluk davasında ilk celse Cumhur Ersümer'in istifasıyla sonuçlandı. Bundan sonra görev Meclis'in... "Beyaz Enerji" iddianamesindeki suçlamalar konusunda Bakan'ın "aklanması"na yardımcı olmak üzere Yüce Divan yolunu açmaları gerekecek. 
     Başbakan Ecevit de, Ersümer'in istifasını kabul ettiğine ilişkin açıklamasında, dokunulmazlık zırhına değinerek, bakanın bu yola sapmayacağını, yargıda kendini savunacağı mesajını verdi. 
     Aslında bu istifa, Enerji Bakanlığı bürokratlarının makamlarından alındıkları gün gerçekleşmeliydi. Ersümer 3.5 ay bekleyerek kendisini daha fazla yıprattı. Ve dünkü basın toplantısında özeleştiri yaparak, "Ben ilk gün istifayı düşünmüştüm ama siyaseten buna karar verecek olan partimdi iddianamedeki suçlamaları reddediyorum ama bu şartlarda bakanlığı yönetmem mümkün değil, istifamı genel başkanıma sundum, takdir liderlerindir" diye konuştu. 
     Demek ki, ANAP jürisinin Ersümer'in "arkasında durma" kararı Ecevit ve Bahçeli itibar etmemiş. Havayı sezen Yılmaz da, bakanın istifa mektubunu cebine koyarak liderler zirvesine katılmış. 
     Bakanın gidişi, aylardır ekonomik kriz ve yolsuzluk olaylarından bunalmış hükümete de soluk aldırdı. Derviş'in Washington'dan gönderdiği 10 milyar dolarlık IMF ek yardımı haberi de, Ecevit'e ilaç gibi gelmiş olmalı. 
     DSP lideri pazar günkü kurultaya şimdi daha rahat gidecek. 
     ANAP'a gelince... Özdağlar'dan bu yana Yüce Divan'a en çok bakan gönderen parti unvanına sahip ANAP'ın makus talihi yine değişmedi. Mesut Yılmaz'ın konutundaki "Ersümer zirvesi"ne katılan grup başkanvekili Beyhan Aslan istifadan 24 saat önce bakın ne diyordu 
     "İddianame bir hiç... Saçma sapan. İstifa kesinlikle yok. Hakkında hiçbir kuşkumuz yok. Bütün grup arkasındayız." 
     Cumhur Ersümer'in TBMM'de istifasını açıklarken "arkasındaki" grup üyelerine baktık Beyhan Aslan yoktu 
     Aslan'ın kamuoyunu istifa olmayacağına inandırdığı saatlerde Ersümer mektubu çoktan Mesut Bey'e iletmişti. 
     ANAP zirvesinde sadece Mustafa Taşar akılcı laflar etmiş, "Cumhur hemen istifa etmelisin. Öyle bir duruma geldin ki, sadece senin değil öteki bakan arkadaşlarımızın da sözü dinlenmez oldu. Kamuoyunun tepkisine kulak tıkayamayız. Sadece bununla kalınmamalı, kabinede de geniş çaplı bir revizyona gidilmeli" diye konuşmuş. 
     Operasyonun Ersümer'in istifasıyla sınırlı kalması gösteriyor ki, şimdilik geniş çaplı bir "revizyon"a gidilmeyecek, "nöbetçi bakan"la idare edilecek. 
     Keşke "beyaz istifa" iktidarın yıpranmış aktörleri açısından da "beyaz sayfa" açılmasına olanak verseydi. 
     
     







Siyaset ve hukuk 


Anzaklar kadar 


Zirve ve istifa 


Başarılı avukat 


İstifayla birlikte revizyon da yapılsaydı keşke... 


Gecikmiş doğru 


Refah ve Apo davası 


Sınav maratonu 


Kömür, altın, bor 


Türkiye'nin şansı 


Yabancıyı bırak, içeriye bak 


Bir gazete... 


Beyaz istifa 


Türk malına mecburi dönüş başlayacak 


Haklıysanız yorulacaksınız 


"Hortum"u abarttıkça moral ve güven kalmadı 


</TEXT>
</DOC>
