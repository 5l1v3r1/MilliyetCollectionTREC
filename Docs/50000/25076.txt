<DOC>
<DOCNO> 25076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/siyaset/siy07.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık’ta kavga 
</HEADLINE>
<TEXT>

Mevsimlik işçilerin toplu sözleşmeleri, kavgaya neden oldu. TÜRK-İŞ Başkanı Meral, Başbakanlık koridorunda kendisine küfür eden TÜHİS Genel Sekreteri Ateş’e tekmeyle karşılık verdi... 
     ANKARA Milliyet 

     Kamu kesiminde çalışan ve Hükümet tarafından kadroya alınan 47 bin mevsimlik işçinin yeni toplu sözleşmeden yararlanıp yararlanamayacağı tartışması, kamu kesimi işveren temsilcisi Ahmet Ateş ile TÜRK-İŞ Genel Başkanı Bayram Meral arasında kavgaya neden oldu. Ateş'in küfürüne, Meral tekmeyle karşılık verdi. 
     Olay, Başbakanlık koridorlarında dün öğleden sonra yaşandı. Kamu İşveren Sendikası TUHİS, 47 bin mevsimlik işçinin toplu iş sözleşmesinden yararlanmasına karşı çıkınca, TÜRK-İŞ Başkanı Meral, dün Başbakan Yardımcısı Hüsamettin Özkan ve Devlet Bakanı Mehmet Keçeciler ile görüştü. Özkan ve Meral, yeni toplu sözleşmeden mevsimlik işçilerin de yararlanması konusunda görüşbirliğine vardı. 
     
Bürokratlar araya girdi      Toplantıdan sonra, Meral, bakanlarla vardığı çözümü anımsatarak, TÜHİS Genel Sekreteri Ahmet Ateş'ten işçilerin bir an önce yararlandırılmasını istedi. Ancak Ateş, Meral'e, "S....i çözersin" yanıtını verince Meral, Ateş'in üzerine yürüdü. Meral, Ateş'e bir de tekme attı. Meral ve Ateş arasındaki kavga bürokratlar tarafından büyümeden durduruldu. 
     Meral, Ateş'i, olay üzerine kendisini arayan Başbakan Bülent Ecevit'e şikayet ederken Ecevit, gereğini yapacağını söyledi. Ecevit'in Ateş hakkında inceleme başlattığı kaydedilirken, Meral, olayı şöyle anlattı "Muvakkatlar kadroya geçti ya, bunlar sözleşmeden yararlanamaz. Yani adam muvakkat iken toplu sözleşmeden yararlanıyor, kadroya geçince yararlanamıyor .. Düşünebiliyor musunuz Bakanlarla görüştük olayı çözdük. Doğruluğumuzu ortaya koyduk. Buna da dedim ki, Sizden ricam, bu işi halledin de bitsin ..’ Bunu çözdük bakanlarla. Bana demesin mi, affedersin S.... çözersin.’ Ben de terbiyesizlik yapma’ dedim, arkasından bir tekme attım. Hepsi bu kadar." 
     



 SİYASET 


















</TEXT>
</DOC>
