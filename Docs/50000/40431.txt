<DOC>
<DOCNO> 40431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/son/soneko02.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Başkanı Bush "Ufukta ekonomik sıkıntı var" 
</HEADLINE>
<TEXT>

     ABD Başkanı George Walker Bush, Amerikan ekonomisi için ufukta bazı sıkıntılar göründüğü yolunda Amerikan halkını uyarırken, zor durumdaki işçi ailelerinin sıkıntısını dindireceğine söz verdi. 
     ABD Kongresi'nde rakip Demokrat Parti'nin, vergi kesintisi planınakarşı yürüttüğü muhalefet, borsadaki belirsiz iniş-çıkış, tüketici güveninde azalma, ekonomideki gerileme gibi sıkıntılara karşı göğüs geren Bush, ABD'nin İşçi Bayramı vesilesiyle Wisconsin'de yayınladığı mesajla ekonomik zorluk içindeki işçi ailelerine göz kırptı. 
     Bush'un babası, köklü, zengin bir aileden gelen eski ABD başkanı George Bush, Beyaz Saray'daki birinci döneminde, işçilerin durumuna karşı yeterince duyarlı olmamakla suçlanmış ve ikinci dönemde ise başkanlık görevini, Demokrat Partili rakibi Bill Clinton'a kaptırmıştı. 
     Gözlemcilere göre, oğul Bush bugün işçilere, ''sizi önemsiyorum'' içerikli öz bir mesaj ileterek, işçilere değer verdiğini vurguladı. 
     Bush, ''insanlar bugün zarar görüyor olsa da, ekonomimizin büyümesini garanti altına almak, doğru zamanda doğru şeyi yapmaktır. Ben, ekonomimizin düzeleceğine ve sürdürülebilir bir büyümeye ulaşacağımıza inanıyorum'' dedi. 
     İşçi Bayramı dolayısıyla bir marangozluk eğitim merkezini ziyaret eden Bush, işçi sendikalarının, 2000 yılı başkanlık seçiminde, kendisine karşı Demokrat Partili rakibi Al Gore'u desteklemesine rağmen, eliyle George W. Bush'un adındaki ''W'' harfine gönderme yaparak, ''W'' işareti yapan ve ''Bush, Bush, Bush'' diye bağıran kalabalık bir grup işçi tarafından, sıcak bir şekilde karşılandı. 
     Daha sonra Detroit'e geçen Bush, buradaki konuşmasında, ekonomiye ilişkin olarak, ''Ufukta bazı problemlerimiz var. Özellikle işçi aileleri için endişeleniyorum. Bu sıkıntıyı gidermek için elimden geleni yapacağım. Ekonomimiz, şu anda olması gerektiği kadar güçlü değil'' dedi. 






</TEXT>
</DOC>
