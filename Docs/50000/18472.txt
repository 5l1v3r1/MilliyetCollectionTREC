<DOC>
<DOCNO> 18472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/siyaset/siy02.html </URL>
<DATE> 2001/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ailesi ikna etti ve ölüm orucunu bıraktı. İlk sözü şu oldu 
</HEADLINE>
<TEXT>
Annemin püresini özledim 
İzmir’de, dışarıdan ölüm orucu eylemine katılan Ahmet Candemir Özdemir, ailesinin başvurusu üzerine polis tarafından hastaneye kaldırıldı. Ailesinin ikna çabalarından sonra tedaviyi kabul etti 
     İZMİR DHA 

     İzmir’in Kahramanlar semtinde, cezaevlerindeki ölüm orucu eylemlerine dışarıdan destek veren Ahmet Candemir Özdemir, ailesinin DGM’ye başvurusu üzerine polis tarafından hastaneye kaldırıldı. Tedaviyi önce reddeden ve ailesinin dört saat süren ikna çabalarından sonra müdahaleyi kabul eden Özdemir, annesine "Patates püreni özledim" dedi. 
     F tipi cezaevlerini protesto amacıyla, 21 yaşındaki üniversite öğrencisi Özdemir ve 29 yaşındaki Erdoğan Güler 149 gün önce ölüm orucuna başladı. Eylemlerini Kahramanlar semtindeki bir evde yapan gençlerden Güler, çarşamba günü yaşamını yitirdi. 
     Bu gelişme üzerine Özdemir’in emekli öğretmen olan babası Mahmut Özdemir ile annesi Nefise Özdemir, İzmir DGM Başsavcılığı’na başvurarak oğullarının kendi istemi dışında, örgüt baskısıyla ölüm orucu yaptığını iddia ederek, müdahaleyle kurtarılmasını istedi. Başvuru üzerine Özdemir, polis tarafından Alsancak Devlet Hastanesi’ne kaldırıldı. Hastanede serum verilen ve genel sağlık durumu iyiye giden Özdemir ailesi tarafından memleketi Yalova’ya götürülürken, hastanede oğlunun yanından hiç ayrılmayan anne Nefise Özdemir, oğlunun ilk olarak kendine "patates püresini" özlediğini söyledi. 



 SİYASET 














</TEXT>
</DOC>
