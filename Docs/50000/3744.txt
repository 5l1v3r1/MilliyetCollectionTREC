<DOC>
<DOCNO> 3744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/son/sontur07.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Celal Güzel'de aftan yararlandı 
</HEADLINE>
<TEXT>

     Eski Yeniden Doğuş Partisi YDP Genel Başkanı Hasan Celal Güzel'in, Ensar Vakfı'nın Afyon'da düzenlediği konferansta yaptığı konuşmada, ''Halkı, inanç farklılığı gözeterek kin ve düşmanlığa açıkça tahrik ettiği'' gerekçesiyle yargılandığı davası, şartla salıverilmeye ilişkin yasa kapsamına girmesi nedeniyle ertelendi. 
     Ankara 2 No'lu DGM'de görülen davanın bugünkü karar duruşmasına, sanık Güzel katılmazken, avukatı Hacı Ali Özhan hazır bulundu. Cumhuriyet Savcısı Nuh Mete Yüksel, esas hakkındaki mütalaasında, Güzel hakkında açılan davanın, 4616 sayılı 23 Nisan 1999 Tarihine Kadar İşlenen Suçlardan Dolayı Şartla Salıverilmeye, Dava ve Cezaların Ertelenmesi Dair Kanun kapsamında kalması nedeniyle ertelenmesine karar verilmesini istedi. 
     Avukat Özhan, savcının mütalaasına katıldıklarını söyledi. Mahkeme Başkanı Hüseyin Eken, Hasan Celal Güzel hakkında açılan davanın, 4616 sayılı Yasa'nın 2. maddesi uyarınca kesin hükme bağlanmasının ertelenmesine karar verildiğini açıkladı. Eken, sanığın 3 yıl içinde tekrar suç işlemesi halinde davanın yeniden ele alınmasına da karar verildiğini bildirdi. 




</TEXT>
</DOC>
