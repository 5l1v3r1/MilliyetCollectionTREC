<DOC>
<DOCNO> 23588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/ekonomi/eko03.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancılarda mali sektör tedirginliği 
</HEADLINE>
<TEXT>

Yabancı yatırımcıların, banka hisselerine el konulmasını azınlık haklarının ihlali olarak değerlendirdikleri bildirildi 
     SONGÜL HATISARU 

     Mali sektör hisseleriyle ilgilenen yabancı fonların da tüm ortakların haklarının Fon’a geçmesini hüküm altına alan Bankacılık Kanunu’nun 14. maddesiyle ilgili tartışmaları yakından izlediği belirtildi. Global Menkul Değerler Kurumsal Finansman Direktörü Mehmet Sağıroğlu, geçen yıla kadar yabancı yatırımcılara tavsiye ettikleri hisselerle ilgili olarak, yabancıların "Başka el konulma durumlarında da yatırımlarımız buharlaşır mı " sorusunu sık sık sorduklarını söyledi. Sağıroğlu, yeni yasada bir değişikliğe gidilmemesi nedeniyle yabancı yatırımcıyı cevaplamakta güçlük çektiklerini kaydetti. 
     
     Çekimserlik yaratabilir 
     Sağıroğlu, dünya sermaye piyasalarında, hisseye el konulmasından kaynaklanan bir riske alışkın olmayan yabancıların bundan sonra borsaya gelecek banka hisselerine temkinli yaklaşabileceğini söyledi. Yabancıların, ilgili maddeyi azınlık haklarını ihlal edici nitelikte gördüklerini söyleyen Sağıroğlu, maddenin halka açılacak bankalarla ilgili olarak yabancılarda çekimserlik yaratabileceğini söyledi. 
     
     Azınlık hakları ihlal edildi 
     Gelişmiş ülkelerde, mülkiyet hakkı gaspının azınlık haklarına karşı yapılabilecek en büyük kötülük olarak görüldüğünü söyleyen Bumerang Menkul Değerler Yönetim Kurulu Üyesi İbrahim Haselçin ise "Yabancılar mülkiyet haklarının elden gidebileceği korkusuna düştüler. Bundan sonra mali sektör hissesi seçimlerinde daha temkinli davranmaları kimseyi şaşırtmamalı" dedi. 
     



 EKONOMİ 
















</TEXT>
</DOC>
