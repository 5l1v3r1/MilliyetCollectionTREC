<DOC>
<DOCNO> 27248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/17/ekonomi/ekoz2.html </URL>
<DATE> 2001/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
GÜNÜN SEÇİMİ 
</HEADLINE>
<TEXT>

TOBB Başkanını seçti Hisarcıklıoğlu      TOBB’da Fuat Miras’ın başkanlıktan önce istifası, sonra geri almasıyla başlayan gelişmeler, yönetimin dünkü toplantısında yeni başkan seçimi yapmasıyla şimdilik sonuçlandı. Yönetim başkanvekillerinden Rifat Hisarcıklıoğlu’nu başkan seçti. 
     Dün, başkan seçimi amacıyla yapılan yönetim toplantısına 14 üye katıldı. Miras’ın yerine atanan A. Bedri İnce toplantıya katılmadı. Hisarcıklıoğlu toplantının ardından görevin kendisine verildiğini, basın mensuplarının sorularını ise daha sonra yanıtlayacağını bildirdi. Hisarcıklıoğlu’nu ilk ziyaret de ATO Başkanı Sinan Aygün’den geldi. Aygün, Fuat Miras’ın uzun süre TOBB’a hizmet ettiğini ve yaptıklarının küçümsenemeyeceğini belirtirken, "Miras’ı nasıl desteklediysek şimdi de yeni başkanı destekleyeceğiz. 20 yıl sonra Başkan Ankara’dan geldi. Bu hem Ankara için hem de Anadolu için gurur verici" diye konuştu. 
     
     İkinci Ankaralı 
     Hisarcıklıoğlu, 1960’da başkanlık yapan Vehbi Koç’tan sonra TOBB Başkanlığına gelen ilk Ankara Ticaret Odası üyesi, aynı zamanda Mehmet Yazar’dan sonra başkan olan ilk Ankaralı oldu. Ankara İktisadi Ticari İlimler Akademisi Ekonomi ve Mali İşletme Bölümü’nde mezun olan Hisarcıklıoğlu, 1955 Ankara doğumlu. Hisarcıklıoğlu inşaat malzemeleri alım satımı ile uğraşırken Nuhun Ankara Makarnaları ve Nuh Çimento’nun da ortakları arasında yeralıyor. 46 yaşındaki Hisarcıklıoğlu, TOBB’un en genç başkanı unvanını da aldı. 
     



 EKONOMİ 



















</TEXT>
</DOC>
