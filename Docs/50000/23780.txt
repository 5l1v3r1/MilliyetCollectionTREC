<DOC>
<DOCNO> 23780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/guncel/gun08.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kumarhaneler yine açılsın mı 
</HEADLINE>
<TEXT>

ÇAPRAZ ATEŞ 
     BELMA AKÇURA İstanbul 

     10 Şubat 1998'de kapatılan kumarhaneler, turizm gelirleri açısından tekrar gündeme geldi. ANAP Genel Başkanı Mesut Yılmaz, kumarhanelerin Türkiye'de, "Susurluk çetesinin karapara aklama sektörü" haline getirildiğini söyledi. ANAP Genel Başkan Yardımcısı Cengiz Altınkaya ise, önceki gün, "Turizm Bakanı olsam kumarhaneleri hemen açarım" dedi. Kumarhanelerin yeniden açılması, Türkiye'nin turizmine katkıda bulunur mu, bulunmaz mı İşte görüşler... 
     
     Mehmet Nazif Günal MNG Yönetim Kurulu Başkanı 
Sadece yabancılar girmeli      Kumarhanelerin Türkiye'de bazı sosyal olaylara yol açtığını hepimiz biliyoruz. Ancak Türkiye eğer turizm açısından kazanacaksa, yabancılara açık kumarhaneler işletilebilir. Özellikle İsrail'den gelen turistler oyuna meraklı. Türkiye'de kumarhaneler olmadığı için, bu insanlar başka ülkelere gidiyor. O zaman sadece yabancılara açık kumarhaneler olabilir. 
     
     Mehmet Ağar Bağımsız Elazığ Milletvekili 
ABD'deki gibi olmalı      Kumarhanelerin Türkiye'ye turizm açısından bir getirisi varsa ve buna turizm geliri yönünden gerek duyuluyorsa, açılmalı. Ancak Türkiye'deki kumarhaneler Türkler'e değil, yalnızca yabancılara açık olmalı. Bunun için de ABD'dekine benzer bir denetim mekanizması oluşturulmalı. Kumarhaneler açılacaksa bunun maliye, polis ve turizmcilerden oluşan bir mekanizmanın kontrolü altında bulundurulması gerekir. Maliye vergi kaçakçılığını önlemek için, polis güvenlik için, Otelciler Birliği de otokontrolü sağlamak için olmalı. 
     
     Salih Kapusuz FP Milletvekili 
Kimseye yararı yok      Türkiye'de kumarhanelerin açılmasının kimseye yararı yok. Türkiye, bu tecrübeden daha önce geçti. Açılmış kumarhanelere, yabancılardan çok Türkler gitti. Bir çok ailen perişan oldu. Toplumsal, ahlaki buhranlar yaşandı. Karapara aklamaların sonucu hukuken kapatılması gündeme geldi. Bunun değişmesi için bir gerekçe yok. 
     
     Murat Şevkat MHP Genel Başkan Yardımcısı 
Getirisi yok karşıyız      Olaya sadece turizm geliri olarak yaklaşmak doğru değil. Sadece yabancılar gelip oyun oynayacak denilse de, bunu sağlamakta zorluk ve sıkıntılar olacağından, açılması sakıncalıdır. Türkiye'de kumarhanelerin aile yapısında yarattığı bozukluk, toplumsal huzursuzluklar göz önünde bulundurulmalı. Yerli turistin kumarhanede oynamasının bir getirisi de olmayacağına göre, buna karşıyız. 
     



 GÜNCEL 
















</TEXT>
</DOC>
