<DOC>
<DOCNO> 2468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/16/son/sontur02.html </URL>
<DATE> 2001/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da hasar yok, panik var 
</HEADLINE>
<TEXT>

     Marmara Denizi'nde meydana gelen 4.2 büyüklüğündeki depremden sonra, korkan bazı vatandaşlar, evlerini terk ederek sokağa çıktılar. İtfaiye ve polis yetkilileri, kendilerine herhangi bir hasar ihbarında bulunulmadığını bildirdiler. 
     İstanbul Emniyet Müdürlüğü Haber Merkezi'nden, depremin hemen ardından telsizle yapılan anonsta, ekiplerin sokak aralarında dolaşarak hasar olup olmadığını kontrol etmeleri istendi. Polis ekiplerince yapılan kontrollerde, deprem nedeniyle yaralanan olmadığı ve binalarda da hasar meydana gelmediği bildirildi. İtfaiye yetkilileri de kendilerine vatandaşlar tarafından, depremin yol açtığı herhangi bir hasar nedeniyle ihbarda bulunulmadığını söylediler. 
     Merkez üssü Kartal açıkları olan deprem, Anadolu Yakası'nda oturan vatandaşlar tarafından daha çok hissedildi. Deprem nedeniyle korkan ve panik yaşayan bazı vatandaşlar, evlerini terk ederek sokağa çıktılar. Korkarak sokağa çıkan vatandaşlar, polis ekiplerince, deprem konusunda bilgilendirilerek yatıştırılmaya çalışılıyor. 




</TEXT>
</DOC>
