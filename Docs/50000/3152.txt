<DOC>
<DOCNO> 3152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/21/guncel/agun.html </URL>
<DATE> 2001/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
En tartışmalı seçimini yapan ABD yeni Başkan'ına kavuştu 
</HEADLINE>
<TEXT>
2. Bush Dönemi 
George W. Bush yeminini "Tanrım bana yardımcı ol" diye bitirdi 
     YASEMİN ÇONGAR Washington 

     Tarihinin en çekişmeli ve en tartışmalı seçimini geride bırakan ABD'de, bu zorlu yarışın galibi George W. Bush artık resmen başkan. 54 yaşındaki Cumhuriyetçi Partili eski Teksas Valisi ve 1988 - 1992 döneminde başkanlık yapan George Bush'un oğlu George W. Bush, dün Washington'da, şiddetli rüzgar ve yağmura rağmen yapılan bir törende başkanlık yeminini ederek Beyaz Saray'a yerleşti. 
     
İkizleri yanındaydı      Kongre binasının önünde gerçekleştirilen yemin töreni, Florida eyaletinde oyların yeniden sayımına olanak vermeyerek, Bush'un seçimleri kazanmasında belirleyici rol oynayan Yüksek Mahkeme Başkanı William Reinquist'in öncülüğünde yapıldı. Bush, Anayasa'ya bağlılık andını, tgeleneğe uygun olarak "So help me God" Tanrım bana yardımcı ol diye tamamladı. Yemin sırasında Bush'un yanında eşi, yeni First Lady Laura Bush ve hemen yakınında 19 yaşındaki ikiz kızları Barbara ve Jenna ile babası - annesi ve kardeşleri vardı. 
     
Dev kortej eşlik etti      Bush ailesi dün sabah, devlet konukevi niteliğindeki Blair House'dan çıkıp St. Jones Kilisesi'nde ayine katıldılar. Sonra yemin töreni ve Bush'un 15 dakikalık başkanlık konuşmasının ardından, geleneksel Beyaz Saray yürüyüşü yapıldı. 
     
O, şimdi başkan emeklisi      Eski başkan yeni aldığı evin ödemeleri ve avukat borçları için ek gelir arayacak... 
YASEMİN ÇONGAR Washington 
     ABD'nin 42. Başkanı Bill Clinton artık "sade vatandaş". Clinton, sekiz yıldır sürdürdüğü başkanlık görevini dün tamamlayarak Beyaz Saray'dan ayrıldı ve hafta sonunu geçirmek için eşi "eski First Lady, taze senatör" Hillary Clinton ile birlikte New York'ta geçen yıl aldıkları eve gitti. 
     Henüz 54 yaşındayken "başkan emeklisi" olan Clinton, bundan sonra ne yapacak, zamanını nasıl geçirecek, geçimini nasıl sağlayacak Tahminler muhtelif. Clinton'ın siyasetten kopmayarak New York belediye başkanlığına adaylığını koyacağı, Demokratik Parti'nin başına geçeceği ya da medya dünyasına katılarak büyük televizyonlardan birinde siyasi talk şov sunacağı söylentileri var. 
     
Borcu çok olmasa ..      Başkanken aldığı maaş yılda 200 bin dolar olan Clinton'a emeklilik döneminde ise Kongre üyelerinin kazandığı paraya eşit olan bir maaş bağlanacak. Bunun tutarı da yılda 151 bin 800 dolar. Clinton'ların Washington'da yeni aldıkları 2.8 milyon dolarlık evin ödemeleri, haklarındaki soruşturmalardan kaynaklanan milyonlarca dolarlık avukat borçları düşünülürse, Clinton'ın bundan sonra ciddi bir ek gelir sağlaması gerekeceği ortada. 
     
Belki de First husband’      ABD'de herkesin kesin gözüyle baktığı olasılık, nasıl bir yaşam seçerse seçsin Clinton'ın unutulmayacağı, yönünde. Eşi Hillary ile zor dönemleri geride bıraktığı söylenen, evliliklerinin devamı ve Hillary'nin beklendiği gibi 2004'te başkan adayı olması halinde, Clinton'ı belki de günün birinde "First Husband" olarak görmek de mümkün olacak. 
     
Başkan’ın son gün itirafıWASHINGTON Milliyet 
     Bill Clinton, stajyeri Monica Lewinsky ile yarattığı "Oval Ofis'te oral seks" skandalının soruşturmasında, adaleti yanıltacak bilgiler verdiğini kabul etti ve hukuki soruşturmadan yakasını kurtardı. Clinton, davanın düşürülmesi karşılığında adına kayıtlı avukatlık lisansının 5 yıl süreyle iptaline ve 25 bin dolar yaklaşık 17 milyar lira ceza ödemeye razı oldu. 
     
Kendi işini kendi yapacak      ABD'nin ilk kadın Dışişleri Bakanı olan Albright, "Araba kullanmayı yeniden öğrenmem, telefon konuşmalarımı kendim yapmam ve gün içinde yapacaklarımı kendim planlamam gerekiyor" diyerek, ayrılış üzüntüsünü esprili şekilde dile getirdi. Albright, "Bir dergi beni dünyanın en etkili 25 insanı arasında saydı. Bu listede klonlanmış bir koyun da bulunuyordu" diyerek dinleyenleri güldürdü. 
     
Clinton kazandı Linda kaybettiWASHINGTON Milliyet 
     ABD Başkanı Bill Clinton, Beyaz Saray'daki son gününde Monica Lewinsky skandalından yakasını kurtarırken, eski başkanın başına bu sorunu açanların başında gelen Pentagon görevlisi Linda Tripp de aynı gün işinden atıldı. 
     Lewinsky - Clinton aşk ilişkisiyle ilgili telefon konuşmalarını gizlice kaydedip Özel Savcı Kenneth Starr'a sevk eden Linda Tripp, Pentagon'da yılda 100 bin dolar maaşla çalışıyordu. Tripp’in işine gelenek gereği, başkanlık devir - tesliminden önce istifasını vermediği için son verildi. 
     
BİZ NASIL KORUYORUZ      Demirel’e 20 polis 
     Türkiye'de görevi sona eren cumhurbaşkanlarıyla bakanların korunması için öncelikle Merkez Koruma Kurulu kararı gereği, emniyetten personel ve araç tahsisi yapılıyor. Eski cumhurbaşkanları ve birinci derecedeki yakınları için en az beş koruma ekibinde 20 polis tahsis edilirken, eski cumhurbaşkanlarının programlarına göre bulundukları kentlerin emniyet müdürlükleri önlem alıyor. 
     
ABD NASIL KORUYOR      Clinton'a iki ajan 
     Ancak sivil hayatın Clinton için şimdiden netleşmiş bazı unsurları da var. ABD yasaları gereği, Clinton'a ve eşine bütün eski Başkan ve "First Lady"lere yapıldığı gibi hayat boyu gizli servis koruması verilecek. Bill Clinton, bundan sonra nereye gitse, iki gizli servis ajanı onunla birlikte olacak. Clinton'ın bunun dışında devlet tarafından sağlanan bir konutu, arabası, ofisi, ya da personeli olmayacak. 
     


 GÜNCEL 















</TEXT>
</DOC>
