<DOC>
<DOCNO> 16910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/son/sontur02.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
MİT ile Gümrük Müdürlüğü'nün İstanbul'da büyük operasyonu 
</HEADLINE>
<TEXT>

     İstanbul Gümrükler Muhafaza Başmüdürlüğü, ''Osmiyum 187'' olduğu tahmin edilen maddenin ele geçirildiği operasyonla ilgili olarak, uluslararası nükleer madde kaçakçılığı faaliyeti içerisindeki, çoğunluğu Ruslardan oluşan bir şebekenin deşifre edildiğini bildirdi. 
     Başmüdürlükten yapılan yazılı açıklamada, bir ihbar üzerine, Gümrükler Muhafaza Genel Müdürlüğü, İstanbul Gümrükleri Muhafaza Başmüdürlüğü Kaçakçılık İstihbarat ve Narkotik Muhafaza Müdürlüğü ekiplerince MİT İstanbul Bölge Başkanlığı ile koordineli olarak çalışma başlatıldığı belirtilerek, ''Uluslararası nükleer madde kaçakçılığı faaliyeti içerisindeki, çoğunluğu Ruslardan oluşan bir şebeke deşifre edilmiştir'' denildi. 
     Takip edilen C.A. ve İ.B. adlı kişilerin Eminönü Tramvay İstasyonu'nda üstlerinin arandığı ifade edilen açıklamada, aramada, ''alüminyum folyoya sarılı naylon poşet içerisinde kadife keseye konulmuş, 'CCCP' amblemli, volfram bileşiği ile kaplanmış durumda, radyoaktif özellik taşıyan ve 'Osmiyum' olduğu tahmin edilen 23.26 gram ağırlığında parlak renkli dörtgenimsi biçimde bir madde ele geçirildiği'' anlatıldı. 
     Operasyonda, H.K.G. adlı bir kişinin daha yakalandığı belirtilen açıklamada, elde edilen maddenin Çekmece Nükleer Araştırma Merkezi'nde yapılan analizinde nitelik tespitinin yapılamadığı, Yıldız Teknik Üniversitesi'nde de tahlilinin gerçekleştirilemediği kaydedildi. 
     Açıklamada, yaklaşık 2 milyon 326 bin dolar değerinde olduğu tahmin edilen kimyasal maddenin kesin analiz işlemleri yapılmak üzere TÜBİTAK'a gönderileceği bildirildi. Gözaltına alınan kişilerin ifadelerinde, ele geçirilen maddeyi Rus uyruklu K.T. ve Ş.A.'dan aldıklarını, bu kişilerin kendilerine satıştan komisyon vaat ettiklerini söyledikleri anlatılan açıklamada, ''Konu ile ilgili olarak MİT İstanbul Bölge Başkanlığı ve Gümrük Müsteşarlığı ekiplerince çalışmalara aralıksız devam edilmektedir'' denildi. 




</TEXT>
</DOC>
