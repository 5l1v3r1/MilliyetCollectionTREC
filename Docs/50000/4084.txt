<DOC>
<DOCNO> 4084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/son/sonspo02.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan spor basını Terim'i yine manşetlere çıkardı 
</HEADLINE>
<TEXT>

     AC Fiorentina takımı İtalya Kupası yarı final ilk maçında dün AC Milan ile deplasmanda 2-2 berabere kalırken, İtalyan spor basını, teknik direktör Fatih Terim'i yine manşetlere çıkardı. 
     Ülkenin en yüksek tirajlı spor gazetesi La Gazzetta dello Sport, ''Terim 2 kez kaçıyor, Zaccheroni onu yakalamayı başarıyor'' başlığını atarken, Zaccheroni'nin AC Milan'a geldiğinden bu yana oynadığı 6 maçta henüz galibiyet alamadığı belirtildi. 
     Gazetenin başyazısında, ''Herşey Türk usulu yap-boz'' ifadesi başlığa çıkartılırken, Terim'in yarattığı ''mükemmel Fiorentina''nın, takımdan ayrılması durumunda dağılacağı yorumunda bulunuldu. 
     Yazıda Terim'e oyun sisteminden dolayı övgüler yağarken, Zaccheroni için ''Eğer Terim'i düşünmezse iyi şeyler yapabilir'' denildi. 
     Corriere dello Sport'un Floransa baskısı da ''Terim'den ders, Milan, Zaccheroni'yi kurtarıyor'' başlığını atarken, ''Fiorentina, oynamasına karşın fırsatları değerlendiremedi. Milan ancak yüreğiyle son dakikada beraberliği sağlayabildi'' denildi. 
     Gazete Terim'e 7, Zaccheroni'ye ise 5.5 puan verirken, Türk teknik direktör için ''Milan'ı ve Zaccheroni'yi görünce bir anda yukarılara fırlıyor'' diye yazdı. 
     Tutto Sport ise, ''Terim, Zaccheroni'yi titretiyor'' ifadesini başlığında kullanırken, ''Milan, hızlı ve gösterişli bir futbol oynayan mor menekşeler karşısında çok aşağıda kalıyor'' dedi. AC Milan Kulübü Başkanı Silvio Berlusconi'nin sahibi olduğu Il Giornale Gazetesi ise ''Terim, San Siro'nun yarım imparatoru, Milan, 90. dakikada eşitliği sağlıyor'' biçiminde başlık attı. Maç sonrası verilen demeçlerde ise Zaccheroni, ''Şimdi Floransa'da kazanmak gerekiyor'' derken, Terim, ''Az da olsa avantajlıyız ama iyi bir deneme oldu'' dedi. Bu arada dün akşamki maçı canlı yayınlayan İtalyan RaiDue televizyonunun spor yorumcuları, maç boyunca Terim'e övgüler yağdırırken, Terim'in ''Hiçbir takımla anlaşma yapmadım'' biçiminde yapmış olduğu açıklamalara karşın televizyonda sürekli ''Terim, gelecek yıl San Siro'da çok maç yapacak. Milan kulübesindeki yeri önceden hazırlandı bile'' dediler. 




</TEXT>
</DOC>
