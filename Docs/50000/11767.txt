<DOC>
<DOCNO> 11767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/17/siyaset/siy02.html </URL>
<DATE> 2001/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
F tipini sevmedi 
</HEADLINE>
<TEXT>
Çakıcı’nın uykusu kaçtı 
Kandıra Cezaevindeki çok "mutsuz" olan Alaattin Çakıcı sol görüşlü tutukluların marşlarından ve sloganlarından şikayetçi oldu 
     İSMAİL POLAT İstanbul 

     Ünlü konukları nedeniyle Flamingo Yolu olarak adlandırılan Kartal Cezaevi’ne, Alaattin Çakıcı’nın Kandıra’ya nakledilmesinden sonra huzur geldi. Çakıcı’nın ise yeni koğuşunda, yasadışı örgüt üyelerinin sloganlarından dolayı uyuyamamaktan şikayet ettiği öğrenildi. 
     Kartal’da görevli İnfaz Koruma Memurları’nın, kendilerini sürekli tehdit eden, hakaretler savuran Çakıcı’nın gitmesinden sonra sevdiklerini ve yakınlarını arayarak mutluluklarını paylaştıkları öne sürüldü. Bazı görevlileri dövdüğü iddiasıyla hakkında soruşturma açılan Çakıcı’nın alınmasının ardından bankacılar ile yasadışı örgüt üyelerinin çoğunlukta olduğu cezaevinde, korkulu günlerin geride kaldığı kaydedildi. 
     Kandıra F Tipi cezaevine nakledilen Çakıcı’dan sevki sırasında özel yapım cep telefonunun ele geçirildiği bildirildi. Maddi değerinin yaklaşık 7 bin dolar olduğu öne sürülen cep telefonunu Kandıra’ya götürmek istemeyen Çakıcı’nın bunu bilerek yakalattığı iddia edildi. 
     Koğuşunda yapılan aramalarda bugüne kadar altı cep telefonu bulunan Çakıcı’nın son aylarda telefon yakalatmadığına işaret eden bir cezaevi personeli, bunun önceden haber verilerek uyarılmasından kaynaklandığını öne sürdü. 
     
"Komünistler uyutmuyor"      Kandıra Cezaevi’nde mutsuz olan Çakıcı’nın en büyük derdi "Hayata Dönüş" operasyonundan sonra bu cezaevine nakledilen Sol görüşlü örgüt üyeleri. Çakıcı’nın yakın çevresine, "Bu koministler her yerde başıma bela oluyorlar. Burada da sabaha kadar slogan atıp, marş söyleyerek uyku uyumamıza engel oluyorlar" dediği öne sürüldü. 
     


 SİYASET 














</TEXT>
</DOC>
