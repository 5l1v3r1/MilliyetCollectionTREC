<DOC>
<DOCNO> 29177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/dunya/dun02.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı İsmail Cem Kıbrıs’ı alan dert alır 
</HEADLINE>
<TEXT>

     GÜVEN ÖZALP Brüksel 

     Kıbrıs sorunu giderek Türkiye - Avrupa Birliği ilişkilerinin merkezine yerleşiyor. Karşısında bir Türk yetkili buluan AB yetkilileri sözü hemen Kıbrıs’a getiriyor. Bu durum Avrupa Parlamentosu - Türkiye Karma Parlamento Komisyonu’nda bir konuşma yapan Dışişleri Bakanı İsmail Cem için de değişmedi. 
     Avrupalı parlamenterlerin soru yağmuruyla karşılaşan Cem, "Kıbrıs, çözüm bulunmadan AB üyesi olursa büyük sorunlar yaşarız" mesajı verdi. 
     
     Tepki radikal olur 
     Son günlerde Türk diplomasisinin üzerinde ısrarla durduğu 1959 - 1960 Kıbrıs Antlaşmaları’na atıfta bulunan Cem, Türkiye ve Yunanistan’ın birlikte üye olmadıkları bir uluslararası örgüte Kıbrıs’ın üye olmasının mümkün olmadığını hatırlatarak, "Eğer bu gerçekleşirse ada için, taraflar için ve Türkiye - AB ilişkileri açısından büyük sorunlar çıkar" diye konuştu. 
     Rumlar’ın AB’ye tek taraflı olarak üye olması halinde Ankara - Brüksel hattında gerek ekonomik gerekse siyasi olumsuzluklar gündeme geleceği de Cem’in uyarıları arasında yer aldı. Rumlar’ın üyeliğine Türkiye’nin sessiz kalmayacağını belirten Cem, Ankara’nın tepkisinin sert ve radikal olacağının altını da kalın bir biçimde çizdi. 
     



 DÜNYA 











</TEXT>
</DOC>
