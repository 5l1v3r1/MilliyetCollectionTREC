<DOC>
<DOCNO> 33640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/24/son/soneko14.html </URL>
<DATE> 2001/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
70 yıl beklediler, artık Almanlar da pazarlık yapacak 
</HEADLINE>
<TEXT>

     Almanya'da, yaklaşık 70 yıldan bu yana geçerli olan, indirimleri kısıtlayan Pazarlık Yasası yarından itibaren yürürlükten kalkıyor. 
     Yasanın kaldırılmasıyla birlikte tüm dükkanlarda ve alışveriş merkezlerinde pazarlık yapanların sayısının yoğun şekilde artması bekleniyor. 
     Konuya ilişkin habere geniş yer veren Alman gazeteleri, uzmanların tahminlerine göre, tüketicilerin otomobil alımında ortalama yüzde 13, elektronik eşyalarda yüzde 17, mobilyada yüzde 16 ve tekstil ürünlerinde yüzde 9 oranında indirim sağlayabileceklerini belirttiler. 
     Pazarlık yapma konusunda bazı bilgiler de veren gazeteler, tüketicilerin önce fiyatlar konusunda bilgi edinmelerini ve kendilerine uygun bir fiyat sınırı belirlemelerini önerdiler. 
     Müşteri yoğunluğu olmayan dükkanlarda pazarlık imkanının daha fazla olduğuna dikkat çeken gazeteler, satıcının fazla pazarlık yapma yetkisi olmadığı durumlarda doğrudan yönetici ile görüşülmesini tavsiye ettiler. 
     Büyük alışveriş merkezlerinde uzman satıcıların çalışacağı uyarısında da bulunan gazeteler, bu nedenle, daha sonra kontrol edilebileceği için fiyatlar konusunda yalan söylenmemesi gerektiğini kaydettiler. 
     Uzmanlar, bundan böyle bir paket tereyağı için bile pazarlık edilebileceğini, ancak gıda maddelerindeki pazarlık payı çok düşük olduğu için tasarrufun fazla olmayacağına işaret ettiler. 
     Almanya'da yaklaşık 70 yıldan bu yana geçerli olan Pazarlık Yasası, eşyalara sadece yüzde 3 oranında iskonto yapılmasını öngörüyordu. 







</TEXT>
</DOC>
