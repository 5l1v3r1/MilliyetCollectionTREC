<DOC>
<DOCNO> 11233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/dunya/adun.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzuların sessizliği 
</HEADLINE>
<TEXT>

İngiltere'deki şap salgını yürek sızlatıyor. 500 bini gebe bir milyon koyun karınlarındaki kuzularla birlikte öldürülecek. Katliam için ordudan yardım alınacak. 
     NEVSAL ELEVLİ Londra 

     İngiltere'yi baştan başa saran şap hastalığının önü, binlerce hayvanın toplu halde itlaf edilmesinden at meraklısı Kraliçe'nin ayakkabılarının dahi dezenfekte edilmesine kadar varan bütün önlemlere rağmen alınamayınca, şimdi ana karnındaki kuzuların daha doğmadan yok edilmesi gündeme geldi. 
     İngiliz Tarım Bakanlığı, şap hastalığının yayılmasının önüne geçebilmek üzere, yavrulama zamanı yaklaşan 1 milyon koyunun itlaf edileceğini açıkladı. Tarım Bakanlığı verilerine göre itlafı düşünülen 1 milyon koyundan en az 500 bini gebe. Üstelik bunların yüzde 90'ından fazlası da ikiz kuzu taşıyor. Bu "kıyamet senaryosu"nun hayata geçmesi durumunda itlaf edilecek koyun ve kuzu sayısı 2 milyonu aşacak. 
     İngiltere hastalığın önüne geçmek üzere son iki haftada 150 bin sığır, koyun ve domuzu itlaf etmiş durumda. Ama buna rağmen hastalık son hızla yayılmaya devam ediyor. Birkaç gün öncesine kadar ülkede 183 çiftliğin şaptan etkilendiğini ifade eden yetkililer, bu sayının şimdi 300'e çıktığını bildiriyor. 
     Tarım Bakanlığı'nı korkutan bir diğer sorun da, bu kadar hayvanın nasıl yok edileceği. Zira bakanlık 150 bin hayvanın itlafında bile zorlanmıştı. O yüzden yetkililer, 2 milyon koyun ve doğmamış kuzunun itlafı için ordudan yardım istenebileceğini kaydediyor. 
     


 DÜNYA 











</TEXT>
</DOC>
