<DOC>
<DOCNO> 22195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/20/guncel/gun06.html </URL>
<DATE> 2001/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk yürüyüşü New York'u büyüledi 
</HEADLINE>
<TEXT>

50 binden fazla insanın izlediği New York’taki yürüyüşe Bakan Gürel ve Çay, milletvekilleri, çok sayıda Türk ve gösteri bandoları katıldı 
     New York'ta dün gerçekleştirilen geleneksel Türk günü yürüyüşü, 20 yıldır yapılanların en görkemlisi oldu. Havanın güzel olması yürüyüşü izleyen Türk, Amerikalı ve yabancı turist sayısını 50 binin üzerine çıkardı. 
     Yürüyüşe, Türkiye'den gelen devlet bakanları Şükrü Sina Gürel ve Abdulhaluk Çay, milletvekilleri, Türkiye'nin Washington Büyükelçisi Baki İlkin, BM Daimi Temsilcisi Büyükelçi Ümit Pamir, New York Başkonsolosu Büyükelçi Mehmet N.Ezen, KKTC New York Temsilcisi Büyükelçi Aytuğ Plümer'in yanı sıra aralarında Milliyet gazetesinin de bulunduğu çok sayıda Türk kuruluşu, dernekleri ve İrlandalılardan zencilere kadar pek çok Amerikan ve yabancı gösteri bandosu katıldı. 
     Türkiye saatiyle 20 00'de başlayan yürüyüş, Dag Hammarskjold Parkı'na kadar sürdü. Parkta ise gece geç saatlere kadar müzik ve dans gösterileri yapıldı, başta Aşkın Nur Yengi ve İzzet Altınmeşe olmak üzere Türkiye'den gelen sanatçılar halka ücretsiz konser verdi. 
     Yer yer Tarkan'ın "Şımarık" şarkısı eşliğinde neşeli bir geçit şekline dönüşen yürüyüş yolu üzerindeki tüm elektrik direkleri, Türk ve Amerikan bayraklarıyla süslendi. 
     



 GÜNCEL 


















</TEXT>
</DOC>
