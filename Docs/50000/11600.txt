<DOC>
<DOCNO> 11600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/16/siyaset/siy04.html </URL>
<DATE> 2001/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayındırlık Bakanı’na fesat’ soruşturması 
</HEADLINE>
<TEXT>

Başsavcılık, Koray Aydın ile iki bakanlık müsteşarı hakkında "otoyol inşaatı ihalesine fesat karıştırdıkları" gerekçesiyle soruşturma başlattı 
     GÖKÇER TAHİNCİOĞLU, ERSAN ATAR Ankara 

     Ankara Cumhuriyet Başsavcılığı, Bayındırlık ve İskan Bakanı Koray Aydın ile Bakanlık Müsteşarı Ali Helvacı ve Karayolları Genel Müdürü Dinçer Yiğit hakkında "otoyol inşaatı ihalesine fesat karıştırdıkları" gerekçesiyle soruşturma başlattı. 
     Bayındırlık Bakanlığı’nda geçen yıl, keşif bedeli 8.3 trilyon lira olan Kıbrıs Dörtyol - Geçitkale Otoyolu’nun inşaatı için ihale açıldı. İddialara göre, Helvacı ihalenin sabahı Yiğit’i arayarak, "ihaleye hangi firmaların katılacağını, hangi tenzilatla kimin alacağını" duyurdu ve sonunda Helvacı’nın istediği gerçekleşti. 
     Geçen yıl 22 Aralık’ta yapılan ihaleden bir gün önce Bayındırlık Bakanlığı’na ilginç bir faks geldi. Başbakanlık Kıbrıs İşleri Müşavirliği’nden gönderilen bu faksta, ihalenin "ekonomik gerekçelerle durdurulması" istendi. Ancak Helvacı "ihale için yola çıkıldı. Durdurulamaz" yanıtını verdi. 
     İhaleyle ilgili ilk soruşturmayı yapan Ankara DGM Başsavcılığı, "görevsizlik kararı" verdi. Görevsizlik yazısında, "sanıkların işledikleri suçun ihaleye fesat karıştırma kapsamında değerlendirilmesi gerekir" saptaması yapıldı. 
     Bunun üzerine Ankara Başsavcılığı soruşturma açtı. Başsavcılığın soruşturduğu iddiaların başında, Helvacı’nın yönlendirmesiyle, Yiğit’in ihaleyi belli firmalara verdiği ve devletin 6.5 trilyon lira zarara uğratıldığı yer alıyor. Bakan Aydın da usulüne aykırı yapılan ihale sonuçlarını "onayladığı" gerekçesiyle soruşturmaya dahil edildi. 


 SİYASET 















</TEXT>
</DOC>
