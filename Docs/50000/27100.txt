<DOC>
<DOCNO> 27100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/son/sontur23.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İnönü siyasi mesajlara başladı, CHP'ye yüklendi 
</HEADLINE>
<TEXT>

     Prof. Dr. Erdal İnönü, solda yeni oluşum hazırlıklarının sürdüğünü belirterek, ''CHP kendini toparlamaz ise ki, toparlayacak gibi görünmüyor, yeni partiler kurulacaktır'' dedi. 
     Tayyare Kültür Merkezi'nde düzenlenen ''Anılardan Bugüne'' konulu söyleşiye katılan İnönü, Türkiye'nin içinde bulunduğu ekonomik krizin siyasal nedenlerden kaynaklandığını, mevcut siyasi partilerin ise üzerine düşen görevi yerine getiremediğini söyledi. 
     İnönü, yapılan kamuoyu araştırmalarına göre, hiçbir siyasi partinin yüzde 10 barajını geçememesinin, son derece düşündürücü ve önemli olduğuna işaret ederek, şunları söyledi 
     ''Bunlar iyiye işaret değil. Yeni arayışlar da bu somut nedenlerden kaynaklanıyor. Ekonomik kriz var, Gereken yapılacaktır deniliyor, ancak kimin ne yapacağı henüz belli değil. Bunun için sanıyorum yeni partiler gerekiyor. Çünkü, mevcut partiler toplumun beklediği atılımı gerçekleştiremeyince, umut da olamıyor. Bu süreçte yeni partiler olacaksa eğer, bunlar tüzüklerini katılımı artıracak şekilde değiştirmeli, dar kadrocu ve hizipçi anlayışlar bir kenara bırakılmalıdır. Bu konuda herkes düşünmeli. Yalnız ben düşünmeyeyim, sizler de düşünün. CHP kendisini toparlamaz ise ki, toparlayacak gibi görünmüyor, yeni partiler kurulacaktır. O partilerde genel başkan olur muyum, onu ben de bilmiyorum. Ben anılarımı yazmaktan başka bir şey istemediğimi söyledim, ama Siz olursanız bu iş kolaylaşır diyorlar. Henüz karar vermiş değilim. Şu aşamada yeni oluşumlara ilişkin soruların cevaplarını bulmak mümkün görünmüyor.'' 







</TEXT>
</DOC>
