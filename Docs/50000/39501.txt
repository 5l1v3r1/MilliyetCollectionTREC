<DOC>
<DOCNO> 39501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/29/spor/ygokce.html </URL>
<DATE> 2001/08/29/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Koş Sergen koş 
</HEADLINE>
<TEXT>

     Tıpkı İspanyol asilzadeleri gibi bir sürü isme sahip... Ali Rıza Sergen Yalçın, futbol yaşamının en önemli dönemini yaşıyor. "Dört büyüklerin formasını giyen tek futbolcu" ünvanını alan Sergen, ikinci kez Galatasaray’da. İki yıl önce birlikte oynadığı Hagi’nin futbolu bıraktığı, Hakan Şükür, Okan, Emre ve Fatih’in yuvadan uçtuğu Galatasaray bu... Sergen Yalçın’a daha çok gereksinim duyan, başarıyı biraz da onun becerilerine ve katkılarına endeksleyen Galatasaray... 
     Fiziği ve psikolojisiyle sürekli tartışma gündemine oturan Sergen, Lucescu’nun yakın gözetimi altında. Cerrahpaşa Tıp Fakültesi’nden bir dietisyenin önerileriyle hızla kilo verme programını uygulamaya çalışıyor. Lucescu, 4,5 kiloluk fazlalığı ayaklarında ve sırtında taşımak zorunda olmadığını anlatıyor Sergen’e... Ama kaptan Bülent’in Rize maçına çıkmadan önceki sözleri önemli "Bak Sergen hepimiz seni seviyoruz. Bu takımın sana her zamandan çok şimdi ihtiyacı var. Çık oynayabildiğin kadar oyna. Hücuma destek ver, o sihirli paslarından servis yap. Biz geriyi savunuruz. Senin gözün hep ileride olsun " Sonuç iki nefis gol pası ve 64 dakikalık yaratıcı bir performans 
     Lucescu Sergen için takımın yerleşik oyun planını da değiştiriyor. Terim’den bu yana 4-4-2 oynayan takım, şimdilerde Sergen’den daha iyi yararlanabilmek için 3-4-1-2 düzenine geçiyor. O yerleşimdeki "1" Sergen... Çift santroforun arkasında gol attıran ve gol atan serbest adam. 
     Sergen’in davranışlarında da olağanüstü olumlu gelişmeler gözleniyor. Galatasaray’a döndüğü günden beri para sözünü hiç kullanmıyor. Daha olgun, daha ciddi, daha beyefendi davranışları hemen dikkat çekiyor. Sergen’in şu kilolardan daha çabuk kurtulması gerekiyor... Temposunu artırmalı. Sahada kalabileceği süreyi doksan dakikaya çıkarmalı. Gerçekten acele etmeli. 
     Çünkü... Türkiye’nin Slovakya dönüşü İsveç’le oynayacağı maç, tam anlamıyla bir final mücadelesi olacak. O kıran kırana maçta Türkiye’nin en yetenekli ve en yaratıcı oyuncusunun da kadroda olması gerekiyor... Biliyorum ki Şenol Güneş’in gözü hep Sergen’in üzerinde... Teknik direktör onu duyarlılıkla izliyor... Hakkında her türlü bilgiyi alıyor. Değerlendirmek için fırsat kolluyor. Evet, milli forma Sergen’i bekliyor. 
     
     



 SPOR 

































</TEXT>
</DOC>
