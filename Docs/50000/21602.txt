<DOC>
<DOCNO> 21602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/son/sonspo15.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu "En büyük düşmanımız çizgi hakemleri" 
</HEADLINE>
<TEXT>

     Galatasaray Teknik Direktörü Mircea Lucescu, bu sezon maçlardaki en büyük düşmanlarının çizgi hakemleri olduğunu iddia etti. 
     Rumen teknik adam, Florya Metin Oktay Tesisleri'nde düzenlediği basın toplantısında, hakemleri eleştiri yağmuruna tutarken, öncelikle Ankaragücü ile geçen hafta oynadıkları lig maçının orta hakemi Bülent Uzun'a tepki gösterdi. 
     Kaleci Taffarel'in degajı sonrasında, geriden gelen Emre Belözoğlu'nun atağının ofsayt gerekçesiyle kesildiğini, bunun yanlış bir karar olduğunu ifade eden Lucescu, şöyle konuştu 
     ''Hakemin daha sonra da Okan'a, Hakan Kutlu ile arasında hiçbir şey olmayan pozisyonda, ikinci sarı kartını 2 dakika düşündükten sonra çıkarması düşündürücü. Bana göre o maçta hakem tarafından cezalandırıldık. Sezon başında bir maçta 10 kişi kalırsanız ,bunu telafi edebilirsiniz, ancak sezon sonlarında, hele Ankaragücü gibi sahada görevini yapan bir takım karşısında eksik kalmak sizin için dezavantaj olur. Ayrıca hakem, Augustine'nin, Popescu'ya arkadan yaptığı harekete de ikinci sarı kartını göstermeyerek, çifte standart sergiledi. Hakem, Okan'ın elini sıkmamakla da bu oyuncuyu refüze etti.'' 
     
     'Fenerbahçe maçını hakem aldı' 
     Lucescu, Fenerbahçe maçından sonra bazı konulara değinemediğini de belirterek, yine hakemleri eleştirdi. 
     Bu karşılaşmada Hagi'nin iki kez kaleciyle karşı karşıya kaldığını anlatan Rumen çalıştırıcı, ''Bu pozisyonu kesenler, maça ve sonuca etki etmedi. Bu resmen sonucu çalmaktır. Bu sezon en büyük düşmanımız çizgi hakemleriydi. Onlar orta hakemleri çok etkiledi'' diye konuştu. 
     Lucescu, şöyle devam etti 
     ''Bizim maçlarımıza bakıldığında, hiçbir takım bizim kadar hakemlerden olumsuz etkilenmemiştir. Verilmeyen nizami gollerimiz, kesilen ataklarımız bir çok puan kaybettirdi. Bu bizim başımıza ilk defa gelmiyor, sezon başından bu yana en çok bizim başımıza geldi. 
     Rakiplerimizle karşılaştırılırsa bu açıkça ortaya çıkar. Ancak, gelecek sezon Galatasaray'a karşı hakemlerin tutumları şimdikinin tam aksi olacaktır.'' 
     Lucescu, Fenerbahçe'nin 43 faul yaptığı maçı kazandığını, bunun da büyük bir zafer gibi gösterildiğini anlattı. 
     
     'Meyve veren taşlanır' 
     Lucescu, basın toplantısında ''Meyve veren ağaç taşlanır'' atasözünü kullandıktan sonra, ''Ancak, artık meyve değil, dallar budanmaya başlandı. Yakında köklere sıra gelecek'' dedi. 
     Balkan ülkelerinde anlatılan bir hikayeyi de medyaya aktaran Lucescu, şunları kaydetti 
     ''Bir adama Allahtan ne istersin diye sormuşlar. O da Komşumun keçisi ölsün demiş. Bugüne kadar rakiplerimiz Galatasaray'ın seviyesine ulaşmak yerine, bizi kendi düzeylerine indirmeye çalıştı. Galatasaray'a başından beri karşı çıkanlar, cephe alanlar var. Bütün bunlara rağmen, buraya kazanarak, kazanmasını bilerek geldik.'' 
     
     'Futbolcular alkışı haketi' 
     Rumen çalıştırıcı, Galatasaray'ın bu sezon yarışma makinesi gibi kurulduğunu ifade ederek, herkesin olağünüstü çabalar harcadığını belirtti. 
     Galatasaray'ın arkasında, geçmişte olağanüstü mali desteğin bulunduğunu, ancak bu ödemelerin kulübü zor durumda bıraktığını ve borçların arttığını kaydeden Lucescu, sözlerini şöyle sürdürdü 
     ''Galatasaray, yola çıktığı partnerleri de sözlerini tutmayınca, zor durumda kaldı. Bu sezon tüm zorluklara rağmen, futbolcular Türk futbolu ve Galatasaray için olağanüstü özveride bulundular, savaştılar. Tüm bunları yapan futbolcular da ıslığı değil, alkışı hak ettiler.'' 
     Uluslararası alanda çok iyi bir sezon geçirdiklerini de ifade eden Lucescu, üst düzeyde çok önemli rakipleri yendiklerini, İtalya, İspanya ve Fransa şampiyonlarını dize getirdiklerini vurguladı. 
     
     'Lig henüz bitmedi' 
     Şampiyonluk yarışının sürdüğünü de kaydeden Lucescu, ''Lig hemüz bitmedi'' dedi. Lucescu, gelecek sezon Şampiyonlar Ligi'nde oynayacak takımların Galatasaray'ın çizgisini tutturması gerektiğine de değinerek, ''Bununla birlikte ligde henüz her şey bitmedi. Ligde herşey son iki haftada belli olacak'' diye konuştu. 
     Lucescu, ligde alınan sonuçların sorumluluğunu da üstlendi, ortaya konulan oyunda ise futbolcuların sorumluluğunun bulunduğunu söyledi. 
     
     Emre ve Okan'a sahip çıktı 
     Mircea Lucescu, son günlerde eleştirilere hedef olan Emre Belözoğlu ve Okan'a da sahip çıktı. İki futbolcunun parmakla hedef gösterildiğini vurgulayan Lucescu, ''Ben futbolcularıma inanıyor ve güveniyorum. Okan ve Emre'ye gösterilen tepkileri ve saldırıları anlamıyorum. Ben onlara şefkatle yaklaşıyorum. İnsanların, demokrasilerde gelecekte çizecekleri yolları seçme hakları vardır. Onların gittikleri yerde başarılı olacaklarına inanıyorum'' diye konuştu. 
     Hasan ve Bülent Korkmaz'ı, Ankaragücü maçında sakatlıkları nedeniyle oynatmadığını da belirten Lucescu, bu futbolcuların, risk olacağını belirten doktorun izin vermemesi üzerine ilk 11'de yer almadığını sözlerine ekledi. 






</TEXT>
</DOC>
