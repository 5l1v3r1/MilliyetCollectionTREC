<DOC>
<DOCNO> 3232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/21/son/sondun02.html </URL>
<DATE> 2001/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hillary ilk Senato oylamasını kaçırdı 
</HEADLINE>
<TEXT>

     Yemin ederek ABD Başkanı sıfatını fiilen alan George Bush'un kabinesine atadığı isimlerden yarısı, Amerikan Senatosu'ndan onay alarak görevlerine resmen başladı. 
     Bush, Kongre binasının önündeki yemin töreninin ardından, ABD Başkanı olarak, kabinesine resmen bakanları atamıştı. Yemin töreninden sonra, Kongre'de verilen yemeğe katılan Bush, geleneksel başkanlık geçit töreninde yerini aldı. Bush, geçit töreninin önemli kısmında, Kongre binasından Beyaz Saray'a kadar, kendisine tahsis edilen özel limuzin ile yolculuk etti. Beyaz Saray yakınlarında limuzininden inen Bush, şu sırada eşi Laura ile birlikte geçit törenini yürüyerek ve destekleyenlere el sallayarak tamamlıyor. 
     Kongre'deki yemeğin ardından, Senatörler de hemen iş başı yaparak, Bush'un kabinesinin yarısını onayladılar. 
     Senato'dan onay alan yeni bakanlar şöyle 
     -Dışişleri Bakanı Colin Powell 
     -Savunma Bakanı Donald Rumsfeld 
     -Hazine Bakanı Paul O'Neill 
     -Ticaret Bakanı Don Evans 
     -Enerji Bakanı Spencer Abraham 
     -Tarım Bakanı Ann Veneman 
     -Eğitim Bakanı Rod Paige. 
     Senato, oylamaları sözlü olarak yaptı. 
     Bush'un yemin töreninin ardından, New York'taki evlerine gitmek üzere eski Başkan Bill Clinton ve eşi Washington'dan ayrılmıştı. Bu çerçevede, New York Senatörü seçilen Hillary Clinton, kabinedeki ilk oylamayı kaçırmış oldu. 




</TEXT>
</DOC>
