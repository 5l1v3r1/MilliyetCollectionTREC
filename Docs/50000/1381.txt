<DOC>
<DOCNO> 1381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/09/son/sontur02.html </URL>
<DATE> 2001/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yusuf Bozkurt Özal vefat etti 
</HEADLINE>
<TEXT>

     Devlet eski bakanlarından Yusuf Bozkurt Özal vefat etti. 
     Başkent Üniversitesi Hastanesi'nde tedavi gören Yusuf Bozkurt Özal, bugün saat 08.30'da vefat etti. 
     Tedavi gördüğü Başkent Üniversitesi Hastanesi'nde bu sabah vefat eden Yusuf Bozkurt Özal, 1940 yılında Malatya'da doğdu. Liverpool Üniversitesi Elektrik Mühendisliği bölümünü bitiren Özal, Londra Üniversitesi'nde doktora yaptı. Özal, Dünya Bankası Proje Geliştirme Bölümü'nde müdürlük yaptıktan sonra, Orta Doğu Teknik Üniversitesi'nde öğretim görevlisi olarak bulundu. 
     Özel sektörde yöneticilik de yapan Yusuf Bozkurt Özal, bir süre de Devlet Planlama Teşkilatı Müsteşarlığı görevinde bulundu. 18 ve 19. dönemde Malatya'dan milletvekili seçilen Yusuf Bozkurt Özal, bir süre de Devlet Bakanlığı görevini yürüttü. 8. Cumhurbaşkanı Turgut Özal'ın kardeşi olan Yusuf Bozkurt Özal, Anavatan Partisi'nden ayrılmasından sonra Yeni Parti YP adıyla bir parti kurdu. Bu partinin genel başkanlığını yürütürken beyninde meydana gelen rahatsızlık sonucu ABD'de bir süre tedavi gören Özal, daha sonra YP ile ağabeyi Korkut Özal'ın partisi DP'nin birleşmesinin ardından siyaseti bıraktı. 
     Yusuf Bozkurt Özal, beyninde başlayan ve bütün vücuduna yayılan kanser teşhisiyle bir süreden beri Başkent Üniversitesi Hastanesi'nde tedavi görüyordu. Yusuf Bozkurt Özal, evli ve 3 çocuk babasıydı. 




</TEXT>
</DOC>
