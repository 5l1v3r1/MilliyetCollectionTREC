<DOC>
<DOCNO> 34789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/son/sontur08.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Saadet Partililer tepki dolu 
</HEADLINE>
<TEXT>

     Avrupa İnsan Hakları Mahkemesi'nin AİHM Refah Partisi'nin kapatılmasıyla ilgili olarak Refahlı yöneticilerin başvurusunda, Türkiye'yi haklı bulması, Saadet Partililer arasında tepkiye yol açtı. 
     SP Trabzon Milletvekili Şeref Malkoç, AİHM'in, kapatılan RP yöneticilerinin yaptığı şikayet başvurusunda Türkiye'yi haklı bulma kararını, ''Avrupa kendi ilkelerini çiğnemiştir'' sözleriyle değerlendirdi. 
     Malkoç, yaptığı açıklamada, AİHM'nin kendi lehlerinde karar vereceğini tahmin ettiklerini belirterek, sürpriz olduğunu söyledi. 
     Bu kararla, Avrupa'nın kendi ilkelerini çiğnediği'' görüşünü savunan Malkoç, uluslararası ve Avrupa İnsan Hakları Sözleşmeleri'nde, terör ve şiddeti teşvik etmediği sürece fikir ve düşüncelerin serbestçe ifade edilebileceğinin kaydedildiğini ifade etti. 
     Mahkeme'nin bu prensibe aykırı karar verdiğini öne süren Malkoç, ''karar, Avrupa'yı insan hakları bakımından tartışmaya açacaktır. Yakında, Türkiye'nin önüne Kıbrıs ile ilgili konular dayatılacaktır. Bu nedenle AİHM'in, RP kararını bu yönde verdiğini tahmin ediyorum'' dedi. 
     Saadet Partisi Kahramanmaraş Milletvekili Mustafa Kamalak ise, mahkeme kararının kendisi için sürpriz olduğunu söyledi. Kamalak, kararın daha önceki mahkeme kararlarıyla çeliştiğine dikkat çekerek, "Çünkü mahkeme Türkiye'deki parti kapatmalarıyla ilgili kararlarında, Türkiye Birleşik Komünist Partisi, Sosyalist Parti ve ÖZDEP'te, parti kapatmalarının demokrasilerde istisnai olması gerektiğini belirtmişti. Bu kapatmaları oy birliğiyle sözleşmelere aykırı bulmuştu. Bu kararla objektiflikten ayrılmıştır. Karar hukuki olmaktan ziyade siyasidir. Bu karar Türkiye'deki yalpalayan demokrasiyi daha da geriletecektir."dedi. Kamalak, kararın kesin olmadığını ve temyizi bulunduğunu anımsatarak, temyiz aşamasında bu kararın bozulacağını ileri sürdü. 
     Saadet Partisi Grup Başkanvekili Ömer Vehbi Hatipoğlu da, kararın sürpriz olduğunu ve beklenen bir karar olmadığını söyledi. Kararın nihai sonuç olmadığına dikkat çeken Hatipoğlu, "Elbetteki temyiz yolu açık bir karardır. Ve bu temyizin ardından Sayın Erbakan ve arkadaşlarının başvurusunun kabul edilebileceğine inanıyorum. Çünkü RP hiçbir zaman evrensel hukuk normlarına aykırı bir eylem içinde olmamıştır. Benim değerlendirmelerime göre de kapatılmayı hak etmemiştir. Karar, Erbakan ve arkadaşları açısından bir yenilik getirmemektedir. Bu nedenle de kararın Türkiye siyasetini olumlu veya olumsuz etkilemesi söz konusu değildir. Çünkü bu kararın muhatabı olan parti zaten kapatılmıştır. Yine bu kararın muhatabı olan siyasetçiler yıllardır siyaset yasağı içindeki insanlardır" diye konuştu. 
     AİHM'e dava açanlardan, RP eski Genel Başkan Yardımcısı Şevket Kazan, kararın siyasi bir nitelik taşıdığını söyledi. Kazan, "Bizim aleyhimize sonuçlanmış olması bunu gösteriyor. Bizim aleyhimize karar verenler arasında Türkiye temsilcisi de var. 
     Kararın detaylarını değerlendireceğiz ve düzeltilmesi için temyize gideceğiz. Karardaki bütün siyasi yönleri değerlendireceğiz. AİHM bu kararla sicilini bozmuş durumdadır. Başvuru ile sicilini düzeltme imkanı tanıyacağız" diye konuştu. Kazan, kararın hukukun üstün gelmesi halinde bozulacağına inandığını belirterek, ancak bunun "siyasetin konuşması" halinde zor olacağını vurguladı. 






</TEXT>
</DOC>
