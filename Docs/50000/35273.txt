<DOC>
<DOCNO> 35273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/03/son/soneko01.html </URL>
<DATE> 2001/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den Arjantin'e verilecek kredilerin hızlandırılması için yeşil ışık 
</HEADLINE>
<TEXT>

     ABD'de, George W.Bush yönetimi, büyük ekonomik çalkantı içinde olan Arjantin'e verilecek kredilerin hızlandırılması için ''yeşil ışık'' yaktı. 
     Washington yönetimi, mali krizden çıkmak için yapılacak yardımlara acil ihtiyacı olan Arjantin'e, Hazine Bakanlığı'nın uluslararası ilişkilerden sorumlu en üst düzey yetkilisi John Taylor'ı gönderdi. Taylor, Arjantin'e gitmeden önce havaalanında yaptığı açıklamada, başkent Buenos Aires'de bugün ve yarın yapacağı görüşmelerin, Uluslararası Para Fonu IMF tarafından bu ülkeye yakında onaylanması planlanan yeni kredilerle ilgili sorunları çözme açısından iyi bir şans olduğunu düşündüğünü söyledi. 
     Taylor, Güney Amerika ülkesine yapacağı ziyaret sırasında yetkililerle diğer yardım seçeneklerini de geniş bir kapsam içinde ele alacaklarını da söyledi ve ülkesinin, Arjantin'e verilmesi planlanan 1 milyar 200 milyon dolarlık kredinin biran önce serbest bırakılmasını desteklediğini söyledi. 
     ''Arjantin'in bundan daha büyük miktarda para talep ettiği yönünde haberler olduğuna'' ilişkin soruya ise Taylor, ülkesinin kredi paketinin miktarının yükseltilmesine destek verip vermeyeceği konusunda birşey söyleyemeyeceğini, bu konuyla ilgili olarak Arjantin Merkez Bankası yetkilileri, iş çevreleri ve siyasi yöneticilerle ayrıntılı görüşmeler yapacağını bildirdi. Beyaz Saray tarafından yapılan açıklamada, ABD Başkanı Bush'un Arjantin Devlet Başkanı Fernando De la Rua'yı, geçen Çarşamba günü telefonla arayarak, hükümet tarafından ortaya konan ve ülkedeki mali durumu istikrarlı duruma getirmeyi amaçlayan programı uygulamak için verdiği çabayı desteklediğini söylediği belirtilmişti. 
     Arjantin Senatosu, geçen Pazartesi günü, devletin borçlarını ödeyemeyeceği korkusuna kapılan yatırımcıları sakinleştirmek amacıyla, bütçeyi dengelemek için hükümet harcamalarının azaltılmasını öngören bir karar almıştı. Arjantin, IMF'nin, 7 milyar dolarlık kredi paketi kapsamında Eylül ayında yapmayı planladığı 1 milyar 200 milyon dolarlık bölümü bu ay almak istiyor. Arjantin'e, Aralık ayına dek 2 milyar 400 milyon dolarlık yeni kredi verilmesi planlanıyor. 







</TEXT>
</DOC>
