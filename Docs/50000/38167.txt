<DOC>
<DOCNO> 38167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/siyaset/siy01.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı ve Başbakan aynı görüşte 
</HEADLINE>
<TEXT>
Tartışacak bir şey yok 
Ulusal güvenlik tartışmasını MGK’da sürdürmeyi planlayan Yılmaz ve askerlere Başbakan’dan "uyarı" var Tartışılacak bir konu görmüyorum 
     SERPİL ÇEVİKCAN Ankara 

     ANAP Genel Başkanı Mesut Yılmaz’ın ulusal güvenlik konusunu tartışmaya açması ve Genelkurmay Başkanlığı’nın açıklamasının ardından gözler, bugün yapılacak MGK toplantısına çevrildi. 
     Başbakan Bülent Ecevit, milli siyaset belgesinin Yılmaz’ın başbakanlığında 1998’de düzenlendiğini ve ulusal güvenlikle ilgili konularda birkaç küçük güncelleştirme yapıldığını belirterek, "Tartışılacak bir konu göremiyorum. Sayın Cumhurbaşkanı ile temennimiz tartışma açılmamasıdır" dedi. 
     Milliyet’in sorularını yanıtlayan Ecevit, şunları söyledi "Ulusal güvenlik konusu ve milli siyaset belgesi, 1998’de, Yılmaz’ın başbakanlığında MGK’da düzenlendi. Son dönemde, özellikle uluslararası ilişkiler açısından birkaç küçük güncelleştirme yapıldı, ancak bu çalışmalar sırasında bir tartışma yaşanmadı. Dolayısıyla ben bir tartışma konusu göremiyorum. Sayın Cumhurbaşkanı ile de aynı sonuca vardık. Yeni bir durum olmadığı saptamasını yaptık. Ancak Sayın Yılmaz’la da, Sayın Hüseyin Kıvrıkoğlu’yla da görüşme olanağı bulamadım. Basından izlediğim kadarıyla, Sayın Yılmaz’ın anayasa değişikliği paketi bağlamında konuşabileceği bekleniyor. Nasıl bir konuşma yapacağını bilemiyorum." 
     
     Komutanlar toplandı 
     Bu arada, Genelkurmay Kararg hı’nda dün ön hazırlık toplantısı yapan komutanlar, bugün takınacakları tutumu belirledi. Toplantıda, Yılmaz açmadığı takdirde ulusal güvenliği gündeme getirmeme konusunda görüş birliğine varıldı. 
     
     Yahnici En iyi MGK’da tartışılır 
     SALİHA ÇOLAK Ankara 

     Ulusal güvenlik tartışması, hükümet ortaklarını Meclis'in açılışıyla birlikte gündeme gelecek Anayasa değişikliği çalışması sırasında da karşı karşıya getirecek. Ulusal güvenliğin MGK'da gündeme getirilmesini savunan MHP, ulusal güvenliğin Avrupa Birliği'ne girme pahasına feda edilemeyeceğini savunuyor. Bu arada Yahnici, ulusal güvenlik konusunun tartışılması için en uygun zeminin MGK olduğunu belirtti. Yahnici, "Ulusal güvenlik asıl MGK dışında tartışılırsa kriz olur. Neden ulusal güvenlikten sorumlu olan MGK'da tartışıldığında kriz olsun" dedi. 
     



 SİYASET 














</TEXT>
</DOC>
