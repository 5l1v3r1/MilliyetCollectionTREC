<DOC>
<DOCNO> 26384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/yasam/yas03.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da hukuk cinayeti 
</HEADLINE>
<TEXT>

Üç cani, 15 yaşındaki kızkardeşlerini viyadükten atıp öldürdü. Mahkemede, "Töre, namus" dediler. Cezaları da ömür boyu hapisten 4, 8 ve 12 yıla indi 
     CENNET NAR İstanbul 

     Kız kardeşlerini "fuhuş yaptığı" gerekçesiyle viyadükten aşağıya atarak öldüren üç kişinin yargılandığı davada, mahkeme cinayetin "ağır tahrik altında" işlediğine karar verdi. 
     13 yaşında imam nikahıyla evlendirildikten sonra beş kez evden kaçan 15 yaşındaki kız kardeşleri Naime Salman’ı namus uğruna öldüren tutuklu üç kardeş ömür boyu hapis cezasına çarptırıldı. Mahkeme heyeti, birçok maddeden indirim uygulamasına giderek, ağabeylerden birine 8 diğerine 12.5 yıl ağır hapis cezası verdi, bir ağabey de tahliye oldu. 
     
     "Mide bulantısı" gerekçe 
     İstanbul 3. Ağır Ceza Mahkemesi’ndeki duruşmaya tutuklu sanıklar Emin Salman 18 , İsmail Salman 25 ve Ahmet Salman 37 katıldı. Sanıklar yargılama sırasında "töre cinayeti" suçlamasını reddederek, olay gecesi otogardan karşılayıp aldıkları kız kardeşlerinin viyadükte midesinin bulandığını söylemesi üzerine arabayı durdurduklarını iddia ettiler. Sanıklardan Ahmet Salman arabada beklediğini, Emin Salman ise kardeşinin korkuluktan atlayarak intihar ettiğini öne sürdü. İsmail Salman ise karanlıkta aşağıya bakıp bir şey göremeyince arabaya binip döndüklerini söyledi. 
     
     Önce müebbet 
     Mahkeme İsmail, Emin ve Ahmet Salman’ı önce, TCK.’nın 449. maddesi uyarınca, "aile bireylerinden birini iştirak halinde öldürmek" suçundan müebbet ağır hapis cezasına çarptırdı. 
     Bu cezayı, Ahmet Salman yönünden suçun işlenişini kolaylaştırarak, "suça fer’i iştirak" halinde katılması nedeniyle 16 yıl ağır hapis cezasına indiren mahkeme, tüm sanıklar yönünden TCK.’nın 51 2 maddesini öngören "ağır tahrik" unsurunu dikkate alarak cezalarda indirime gitti. 
     İsmail ve Emin Salman’ın müebbet ağır hapis cezasını 15’er yıla, Ahmet Salman’ın da 16 yıl ağır hapis cezasını 5 yıl 4 aya indiren mahkeme, ağır tahrike neden olarak da "Maktulenin sık sık evden kaçarak fuhuş yapmak suçundan yakalanması ve her yakalandığında polis ve jandarma tarafından kendilerine haber verilerek muhtelif kentlerden maktuleyi almak zorunda kalmaları, her seferinde yeniden kaçması ve fuhuş alışkanlığından da vazgeçmemesi" gösterildi. 
     
     İndirim üzerine indirim 
     Emin Salman’ın olay tarihinde yaşının 15’den büyük, 18’den küçük olmasını da dikkate alarak cezasını 10 yıla indiren mahkeme heyeti, ayrıca tüm sanıklar için, mahkemedeki iyi halleri nedeniyle 6’da bir oranında indirimi öngördü. 
     Sonuçta, İsmail Salman 12 yıl 6 ay, Emin Salman 8 yıl 4 ay ve Ahmet Salman 4 yıl 5 ay 10 gün ağır hapis cezasına çarptırıldı. İnfaz yasasına göre, Ahmet Salman, tutuklu kaldığı süre göz önüne alınarak tahliye edildi. Diğer kardeşlerden İsmail Salman 5. 5 yıl, Emin Salman ise 3.5 yıl hapis yatacak. 
     



 YAŞAM 

























</TEXT>
</DOC>
