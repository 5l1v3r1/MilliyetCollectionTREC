<DOC>
<DOCNO> 3712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/son/sondun18.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de iş takibi yapan bakan istifa etti 
</HEADLINE>
<TEXT>

     Yaşanan skandallara rağmen oy oranını ve popülaritesini korumayı başaran İnglitere Başbakanı Tony Blair, yaklaşan genel seçim öncesinde zarar görmemek adına Kuzey İrlanda'dan sorumlu Bakanı Peter Mandelson'ı feda etmek zorunda kaldı. 
     1997 seçimlerinden bu yana patlayan skandallardan dolayı ikinci kez kabinedeki görevinden istifa etmek zorunda kalan Peter Mandelson'ın bu seferki hatası ise, Hint asıllı milyarder bir işadamının vatandaşlık ve pasaport işlemlerini bizzat takibetmek oldu. 
     Skandalın patlamasından sonra bir süre Hint işadamının özel işini takip etmek için Vatandaşlık işlerinden sorumlu İçişleri Bakan Yardımcısı Mike O'Brien'ı aradığını hatırlayamadığını öne süren Mandelson, baskıların artması üzerine bu kez de ''Bakan arkadaşımı aradım ama sadece dosyanın durumunu sormak için, onun üzerinde herhangi bir etki kurmaya çalışmadım'' dedi. 
     Kendisini savunan bakana her zaman olduğu gibi Başbakan Tony Blair de destek vermeyi denedi. Geçen iki gün boyunca Bakanı'nı savunan ve onun yanlış bir şey yapmadığını, istifasının istenmesinin söz konusu olmadığını savunan Başbakan Blair, bugün gazetelerde çıkan ''gitmeli, mutlaka istifa etmeli'' gibi başlıklar üzerine çark etmek zorunda kaldı. 
     Peter Mandelson'ı Downing Sokağı 10 numaradaki konutunda bu sabah yerel saatle 10.55'te TSİ 12.55 kabul eden Başbakan Blair'in 2.5 saat süren görüşmenin sonunda, Bakanı tarafından sunulan istifayı kabul ettiği açıklandı. 




</TEXT>
</DOC>
