<DOC>
<DOCNO> 31120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/09/son/sondun06.html </URL>
<DATE> 2001/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bradford'da ırkçı çatışmalar...3 işyeri saldırıya uğradı 
</HEADLINE>
<TEXT>

     Irkçı çatışmalar nedeniyle geçen Cumartesi gecesi savaş alanına çevrilen İngiltere'nin Bradford kentinde dün gece 3 işyerinin saldırıya uğradığı ve polisin 19 kişiyi tutukladığı belirtildi. 
     Dün gece yerel saatle 22.20 sıralarında, Greengates bölgesinde bir Asyalı restoranına yaklaşık 30 beyaz İngiliz genç tarafından taşlı sopalı saldırıda bulunulduğu bildirildi. Bir petrol istasyonu ve bir de barın saldırıya uğradığı gece boyunca yaklaşık 19 kişiyi tutuklayan polisin güvenlik önlemlerinin hafta boyunca süreceği belirtiliyor. Bu arada, geçen hafta sonu çıkan çatışmalar sırasında çok sayıda ev ve işyeri tahrip edilerek yakılan kentte, temizlik çalışmaları başladı. Bradford'da çıkan son 20 yılın en büyük çatışmaları sonrasında bir açıklama yapan İngiltere İçişleri Bakanı David Blunkett ise ''polisin yumuşak yaklaşımının sonuç vermediğinin görülmesi halinde güvenlik güçlerinin tavır değiştirmekte ve daha sert davranmakta güçlük çekmeyeceği'' uyarısında bulundu. Kuzey Batı İngiltere'de yoğun biçimde yaşayan Asyalıların polisin kendilerine karşı adil olmadığı yolundaki eleştirilerini de yanıtlayan Blunkett, böyle bir suçlamayı kabul etmenin güç olduğunu ifade etti. 
     Bradford'da göçmenlerin oluşturduğu Asyalı azınlıklarla beyaz İngilizler arasında çıkan ırkçı çatışmalar sonrasında, azınlıklar da birbirlerini suçlamaya başladılar. 
     Hintli azınlığın güçlü temsilcilerinden olan Dünya Hindular Konseyi üyesi, Hindu lider Hashmukh Shah, Pakistanlı azınlığı çocuklarına daha çok sahip çıkmaya ve onları daha sıkı kontrol etmeye çağırdı. 
     Suçu, Pakistanlı Müslüman gençler ve onları suça teşvik ettiğini iddia ettiği kentteki camilerin üzerine atan Shah, ''bu camiler dini merkezler olmaktan çok Taliban'a militan yetiştiren kamplara benziyor'' dedi. 
     Pakistanlı gençlerin Hintlilere ait ev, işyeri ve otomobillere de saldırdıklarına söyleyen Shah, kentteki tansiyonun sadece Asyalılar ile beyaz İngilizler arasında değil, Pakistanlılar, Hintliler ve Bangladeşliler arasında da son derece yüksek olduğunu öne sürdü. Habere yer veren Daily Telegraph gazetesi ise kentteki camilerle içinde Müslüman üyeler de barındıran kent meclisinin olaylarda bir kusuru ya da ihmali bulunmadığını, sadece bu kuruluşların da İngiltere'de doğan üçüncü kuşak üzerinde kontrol kuramadıklarını bildirdi. Gazete, Müslüman liderler gibi kentin Müslüman siyasetçilerinin de olayların doğru bir fotoğrafını çekmeyi başardıklarını ve gerektiğinde mensubu bulundukları azınlık toplumlarını eleştirebildiklerini belirtti. 







</TEXT>
</DOC>
