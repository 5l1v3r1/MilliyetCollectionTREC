<DOC>
<DOCNO> 46576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/13/dunya/dun02.html </URL>
<DATE> 2001/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Müjde sabah 04.00’te geldi 
</HEADLINE>
<TEXT>
Nobel’i aldı, inanamadı 
Birleşmiş Milletler'in 63 yaşındaki Genel Sekreteri Kofi Annan, ödülden önce Milliyet'e, "Yok canım, bu söylentilere inanmayın" demişti... 
     SEMA EMİROĞLU New York 

     Nobel mi Yok canım, inanmayın bu söylentilere... "Dün sabah dünyanın en prestijli ödüllerinden biri olan Nobel Barış Ödülü'ne layık görülen Birleşmiş Milletler'in BM zirvesindeki Kofi Annan'la önceki akşam New York'taki resmi ikametg hında verdiği davetteki sohbetimiz böyle başlamıştı. 
     Yaklaşık beş yıldır uluslararası diplomasinin "mayınlı tarlalarında" yara almadan büyük bir ustalıkla yürümeyi başaran BM Genel Sekreteri Annan, her zamanki tevazuu ile ödülü kazanacağına dair haberleri yalanlamaya ve dikkatleri kendinden uzaklaştırmaya çalışıyordu. 
     
     Zor görevin adamı 
     New York'ta 11 Eylül'de yaşanan korkunç saldırıya atıf yaparak, "Benim için önemli olan, özellikle böyle zor bir zamanda barış arama çabalarını sürdürmek" diyordu. 
     63 yaşındaki Annan'la birlikte, 1998'de tam 6 gün boyunca 6 Ortadoğu ülkesini turlamıştık. Onunla aynı uçakta seyahat edip aynı otellerde kalıp aynı yerlerde yemek yerken, kendisine gösterilen olağanüstü saygı ve ilgiyi gözlemlememek mümkün değildi. 30 küsur yıllık BM emektarı Annan, yıllardır bir yandan emrinde çalıştığı Güvenlik Konseyi'nin güçlü "büyüklerinin" isteklerini yerine getirirken, diğer yandan "ezilen" ya da "gözardı edilen" yüzlerce üçüncü dünya ülkesini memnun etmek gibi zor bir görevin üstesinden geliyor. 
     Mısırlı Butros - Gali'nin örgütü reforma uğratmasındaki başarısızlık ve özellikle Bosna - Hersek'teki kıyımı görmezlikten gelmekle suçlanarak ABD tarafından vetoyla uzaklaştırılmasının ardından, 1996 sonunda Genel Sekreterliğe seçilen Annan'ın görev süresinin beş yıl daha uzatılması da geçen ay kesinleşti. 189 üyeli BM Genel Kurulu'ndan hemen hiçbir ülke, bu uzatmaya karşı çıkmadı. 
     
İşte ilk sözleri Harika bir duygu’      Önceki akşamki davette Nobel alacağına ilişkin haberlere gülüp geçen Genel Sekreter, dün sabah haberin Oslo'da açıklanmasının ardından sözcüsü Fred Eckhard tarafından sabah saat 04.00'te uyandırıldı ve müjdeyi aldı. Avukat ve ressam olan İsveçli eşi Nane Annan'la birlikte Manhattan'ın East River'a bakan ikametg hının önünde kamp kuran gazetecilerle sohbet eden Annan, "Bu harika bir duygu. Hem benim, hem de örgüt çalışanlarının şu ana kadar yaptığı şeylerin tanınması açısından çok cesaret verici" dedi. Daha sonra BM gökdelenine gelen Annan, bina girişinde kendisini kutlamak için toplanan yüzlerce örgüt çalışanı tarafından alkışlarla karşılandı. 
     



 DÜNYA 

















</TEXT>
</DOC>
