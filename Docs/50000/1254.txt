<DOC>
<DOCNO> 1254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/09/dunya/adun.html </URL>
<DATE> 2001/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Uranyum paniği Ege’de 
</HEADLINE>
<TEXT>

Yunanistan uranyumlu mermilerden Ege’deki tatbikatlarda 35 bin adet kullandığını açıkladı. AP ajansı ABD’nin Türkiye’ye de 100 bin adet uranyumlu tanksavar mermisi verdiğini bildirdi 
     DIŞ HABERLER SERVİSİ 

     Bugüne kadar Kosova ve bu topraklarda görev yapan Birleşmiş Milletler askerleriyle sınırlı olduğu düşünülen "Balkan Sendromu"na yönelik endişeler Ege’ye kaydı. Yunanistan, "indirgenmiş uranyum" DU içeren mermilerden bugüne kadar Ege Denizi’nde 35 bin tane kullandığını açıkladı. Hükümet Sözcüsü Dimitri Reppas, söz konusu mermilerin radyasyon bağlantılı herhangi bir tahribata yol açıp açmadığını belirlenmesi için bölgede araştırma başlatıldığını bildirdi. Yunan Donanması da, bu açıklamanın hemen ardından, bu mermilerin "aktif kullanımdan" çekildiğini duyurdu. Kosova operasyonunda DU içeren mermilerden 31 bin adet kullanıldığı belirtiliyor. 
     Yunanistan donanmasının "indirgenmiş uranyum" içeren mermiler kullandığına yönelik iddialar dün Ta Nea gazetesinde ortaya atıldı. 
     
Türkiye ABD’den almış      Ta Nea gazetesi, dünkü sayısının manşet haberinde, 1990 yılında 50 bin uranyumlu mermi alan Yunanistan’ın bu mermilerden 40 binini Ege ve İyon denizindeki tatbikatlarında kullandığını duyurdu. 
     Donanmada yer alan 6 adet Hollanda yapımı fırkateynin bu mühimmatı kullanan silah sistemlerine sahip olduğunu belirten Ta Nea, Türkiye’nin de cephaneliklerinde bu tür mermilerden 100 bin adet bulundurduğunu iddia etti. Associated Press haber ajansı ise, haberi duyururken Türkiye’nin ABD’den tanklara karşı kullanılan uranyumlu mermilerden 100 bin adet satın aldığını belirtti. 
     Sözcü Reppas, Ege ve İyon denizlerinde bu mermilerden 35 bin tane kullanıldığını belirtti, ancak bunlara Türkiye’nin de sahip olup olmadığı hakkında bilgileri olmadığını kaydetti. Bir açıklama da Yunan donanmasından geldi. Donanma sözcüsü, fırkateynlerdeki Phalanx füzesavar sistemlerinde kullanılan 20 milimetrelik mühimmatın "aktif kullanımınının" durdurulduğunu bildirdi. 
     Dışişleri Sözcüsü Beglitis ise gazetecilerin, Atina’nın, NATO’nun "ılımlı bir nükleer savaş" yaptığının farkında olup olmadığı yolundaki sorularına, "Bu niteleme ne sözlü ne de yazılı olarak hiçbir zaman kullanılmadı" yanıtını verdi. 
     


 DÜNYA 













</TEXT>
</DOC>
