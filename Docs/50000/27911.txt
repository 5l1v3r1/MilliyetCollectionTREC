<DOC>
<DOCNO> 27911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/son/sonspo10.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim İtalyanlar'ın gönlünü şimdiden fethetti 
</HEADLINE>
<TEXT>

     İtalya'nın Mİlan takımına transfer olan Fatih Terim'in konuk olduğu TV programı izlenme rekoru kırdı. 
     Öte yandan İtalyan futbolunda takımların teknik direktörleri belli ve artık transferler konuşuluyor. 
     AC Milan Kulübü ile pazartesi günü 2 yıllık sözleşme imzalayan teknik direktör Fatih Terim Milano'dan ayrılarak, İstanbul'a gitti. Terim, Milano'da kaldığı 2 günde yardımcıları Antonio Di Gennaro ve Andrea Pazzagli, menajeri Moreno Roggi ve Milanlı, yöneticilerden 2. başkan Galliani, genel direktör Braida ile toplantılar yapıp, boş zamanlarında eşi Fulya hanımla ev aradı. 
     İtalyan basınında bugün yer alan haberlerde ise artık teknik direktörlerin değil transferlerin daha gündemde olduğu görüldü. Milan'ın 2 haftadır İnzaghi için görüştüğü Juventus'un en geç yarına kadar karar vereceği bildirildi. Filippo İnzaghi, ''Taraflar anlaşamazsa Juventus'ta kalırım'' derken, hucüm oyuncusunun, yarın Milan ile 5 yıllık olduğu iddia edilen sözleşme imzalamasına kesin gözüyle bakılıyor. 
     La Gazzetta dello Sport gazetesinin, ''Terim yeni bir motor istiyor'' başlığı altında verdiği haberinde, ''Türk teknik adam için defansta bir problem yok. İleri de Shevchenko'nun yanına İnzaghi geliyor. Ayrıca Comandini de var. Terim'in aradığı ortasahada koordinasyonu sağlayacak Rui Costa gibi bir futbolcu'' denildi. 
     Portekizli futbolcu için Milan'ın dışında Lazio takımı da Fiorentina'ya 90 milyar yaklaşık 45 milyon dolar teklif ederken, başkan Cecchi Gori ''Rui Costa satılmaz'' diyor. 
     Basındaki iddialara göre Milan ayrıca Fiorentina'dan Pierini, Reggina'dan Vargas, Roma'dan Zago ve Montella'yı istiyor. Bu arada kırmızı-siyahlı ekibin futbolcularının Terim'in sistemine alışmaları için biraz zaman geçeceğini yazan La Gazzetta dello Sport, ''Shevchenko-Maldini ve Albertini'nin Terim'in sürekli pres, hata yok sözünü şimdiden ezberlemeye başladığını'' belirtti. 
     Haftalık spor dergisi Guerin Sportivo'nun son sayısında da ''Ancelotti, Terim'in gölgesi'' denildi. Yapılan yorumda, ''Sezon içinde Terim'in hatalar yapması halinde Ancelotti Milan'ın başına geçmek için hazır bekleyecek'' görüşüne yer verildi. 
     
     Terim'den bir rekor daha... 
     Öte yandan, pazartesi akşamı Milan Kulübü'nün özel kanalı ''Milan Chanel''a canlı yayın konuğu olarak katılan Terim'in yarım saat süren program boyunca izlenme rekoru kırdığı bildirildi. Program süresince 1500 Milanlı taraftar e-mailler yollayarak, ''Terim seni henüz Milan kulübesinde izleyemedik ama şimdiden senin deliniz'' dedi. 
     ''Şeytanlar'' lakaplı Milanlı taraftarların İtalya'da 6.5 milyonu bulduğu söyleniyor. 






</TEXT>
</DOC>
