<DOC>
<DOCNO> 28121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/son/sontur23.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Gündemde yeri geldiğinde partilerin kapatılması güçleştirilecek" 
</HEADLINE>
<TEXT>

     Başbakan Bülent Ecevit, ''Biz Nasıl olsa anayasa değiştirilecek, FP ile ilgili dava süreci ertelensin temennisinde bulunduk. Fakat bu kabul edilmedi. Bunu saygıyla karşılıyoruz'' dedi. 
     Ecevit, gündemde yeri geldiğinde partilerin kapatılmasının güçleştirileceğini söyledi. Başbakan Ecevit, resmi bir ziyaret için Ankara'ya gelen Avusturya Başbakanı Wolfgang Schussel ile yaptığı görüşme ve iki ülke heyetleri arasındaki görüşmelerin ardından düzenlenen ortak basın toplantısında, bugün ''Türkiye'nin çok yakın dostu'' Avusturya'nın Başbakanı Schussel ve çalışma arkadaşlarıyla ''çok verimli'' bir toplantı yaptıklarını belirterek, bu nedenle, bu görüşmeye büyük önem verdiklerini kaydetti. Türkiye ile Avusturya arasında çok yönlü ilişkiler bulunduğunu, bunların eğitim alanındaki ilişkiler ile sosyal ve kültürel ilişkiler olduğunu kaydeden Ecevit, Türkiye'deki bazı önemli projelerle Avusturyalılar'ın ilgilendiklerini söyledi. 
     Ecevit, şöyle konuştu 
     ''Bu arada, özellikle enerji santralı ihaleleriyle yakından ilgileniyorlar. Buna da çok memnun oluyoruz. Birecik'teki tesis sona ermiş durumda. Sayın Başbakan, bildiğim kadarıyla yarın Birecik'i ziyaret edecek. Buna da çok seviniyoruz. Sayın Schussel ile görüşmemizde, aşağı yukarı bütün önemli dünya sorunları üzerinde durduk. Benim için çok faydalı bir görüşme oldu.'' 
     Bir gazetecinin, ''Schussel bugün FP Genel Başkanı Recai Kutan ile de görüşecek. Kapatma davsıyla ilgili olarak size bir mesaj verdi mi '' diye sorması üzerine Ecevit, şunları kaydetti 
     ''Sayın Başbakan'la görüşmemizde bu konu gündeme gelmedi. Fakat anayasa değişiklikleri konusu gündeme geldi. Anayasa değişikliği önerilerinden birisi de partilerin kapatılmasını zorlaştıracak hüküm... Biz nasıl olsa anayasa değiştirilecek, FP ile ilgili dava süreci ertelensin temennisinde bulunduk. Tabii hiç yetkimiz yok. Fakat bu kabul edilmedi. Bunu saygıyla karşılıyoruz. Gündemde yeri geldiğinde partilerin kapatılması herhalde güçleştirilecektir.'' 
     Avusturyalı bir gazetecinin, ''Türkiye'nin, AB'ye üyeliği konusunda Avusturya'dan ne gibi bir destek beklediğine'' ilişkin sorusuna karşılık olarak da Ecevit, Avusturya'nın, Türkiye'nin AB'ye adaylık başvurusunu ilgiyle ve destekle karşılandığını ifade ederek, bunun için Avusturya'ya müteşekkir olduğunu söyledi. 
     Ecevit, ''Aynı şekilde, biz gerekli kriterleri yerine getirdiğimizde Avusturya'nın tam üyelik konusunda bizi destekleyeceğine güveniyoruz'' diye konuştu. 







</TEXT>
</DOC>
