<DOC>
<DOCNO> 37470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/son/sontur07.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Olası İstanbul depreminde kaç ev yıkılır.. 
</HEADLINE>
<TEXT>

     Boğaziçi Üniversitesi BÜ Kandilli Rasathanesi ve Deprem Araştırma Enstitüsü Deprem Mühendisliği Anabilim Dalı Başkanı Prof. Dr. Mustafa Erdik, İstanbul'da 7.2 ile 7.5 büyüklüğü arasındaki olası bir depremde ağır hasar görecek ve tamamen çökecek bina sayısının 5-6 bin civarında olduğunu belirterek, bu binalara 200 milyon dolar harcanarak yapılacak takviyeyle 20 bin insanın hayatının kurtulacağını söyledi. 
     Prof. Dr. Erdik, yaptığı açıklamada, İstanbul'da 800 bine yakın binanın bulunduğunu hatırlatarak, 17 Ağustos 1999 tarihinde meydana gelen depremin ardından 2 yıl geçmesine rağmen kamu kurum ve kuruluşları ile özel şirketlere ait bazı binalar dışında güçlendirmenin finansman sıkıntısı nedeniyle yapılamadığını bildirdi. 
     İstanbul'da olası depremde can ve mal kaybının ancak binaların önceden takviyesiyle azaltılabileceğini vurgulayan Prof. Dr. Erdik, 17 Ağustos depreminde hayatını kaybedenlerin yüzde 70'inin tamamen çöken 3 bin 500 binanın enkazı altında kaldığına dikkati çekti. 
     Prof. Dr. Erdik, İstanbul'da bazı girişimlere rağmen özellikle konut olarak kullanılan binaların güçlendirilmesi için kapsamlı bir program planının henüz hayata geçirilemediğine işaret ederek, şöyle konuştu 
     ''İstanbul'da 7.2 ile 7.5 büyüklüğü arasındaki olası bir depremde ağır hasar görecek ve tamamen çökecek toplam bina sayısı 5-6 bin civarında. Bu binaların tamamen çökmesini önleyecek minimum takviyenin maliyeti 200 milyon dolar. Yapılacak takviye sonucunda 20 bin insanın hayatı kurtulacak. Takviye için harcanacak bu para, Türkiye'nin Gayri Safi Milli Hasılası'nın GSMH ancak binde biri kadar. Çok yüksek bir meblağ değil. Deprem bölgesinde evleri yıkılanlara 5'er bin dolar verildi. Eğer her ev için deprem öncesinde 5 bin dolar harcansaydı ne mal, ne de can kaybı bu kadar olmayacaktı.'' 
     Olası depremde can kayıplarını en aza indirmek için bugüne kadar çok fazla önlem alınamamasının insanları ''ümitsizliğe, kaderciliğe ve riski inkara'' yönelttiğini kaydeden Prof. Dr. Erdik, kısa dönemde genel kapsamlı bir güçlendirmenin yapılamayacağını, bu nedenle zaman kaybetmeden çökme tehlikesi olan binaların belirlenmesi çalışmalarına başlanması gerektiğini anlattı. 
     Prof. Dr. Erdik, bu çalışmaların başlayabilmesi için Avrupa İskan Fonu ve Dünya Bankası'ndan finansman desteği sağlanabileceğini, ancak bu yönde resmi düzeyde daha fazla girişimde bulunulması gerektiğini sözlerine ekledi. 







</TEXT>
</DOC>
