<DOC>
<DOCNO> 41291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/son/soneko08.html </URL>
<DATE> 2001/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bild Gazetesi, zengin Almanlar'a Türkiye'de konut edinmeyi önerdi 
</HEADLINE>
<TEXT>

     Almanya'nın 3 milyon trajlı Bild Gazetesi, bugünkü sayısında Türk turizmi için 4 sayfa ayırarak, fotoğraflarla Türkiye'yi anlattı. 
     Türkiye Tur Operatörleri Derneği Genel Sekreteri Hüseyin Baraner ile Türkiye'nin Almanya'daki Turizm Ataşesi Raci Karaca'nın açıklamalarının da yer aldığı Bild Gazetesi'nin haberinde, daha çok Antalya yöresindeki turizm aktivitelerine yer verildi. 
     Gazetenin 4 sayfa ayırdığı ve fotoğraflarla desteklediği haberinde, Antalya yöresindeki en iyi restorantlar, açık pazarlar, sağlık turizmi, ata sporumuz yağlı güreşler ve bazı turistik tesisler tanıtılıdı. 
     Türk Tur Operatörleri Derneği Genel Sekreteri Hüseyin Baraner, bu haberin tatil günü yayınlanmasının çok önemli olduğunu belirterek, Almanların tatil günlerinde daha çok gazete okuduklarını ve haberleri daha çok incelediklerini bildirdi. 
     Baraner, haberin Almanya'daki gazetelere 4-5 milyon mark verilerek yaptırılacak reklamdan daha etkili olacağını kaydederek, Türk turizminin 2002'de de umut verdiğini belirtti. 
     
     Zengin Almanlara öneriler 
     Türkiye'nin Almanya'daki Turizm Ataşesi Raci Karaca da, Alman Bild Gazetesi'nin bugün 4 sayfa ayırarak resimlerle süslediği haberde, Antalya'nın yanı sıra Pamukkale ve Türkiye'deki yat imalatının da tanıtıldığını bildirdi. Karaca, bu haberde, zengin Almanlara Türkiye'den konut edinmelerinin de önerildiğini belirterek, Alman Milli Takımı'nda yer alan ve şu anda Antalyaspor'da oynayan Gaudino'nun Antalya'daki yaşamından da söz edildiğini kaydetti. 
     Karaca, Gaudino'nun açıklamalarının ''Antalya'daki Yeni Yaşamım'' başlığı altında anlatıldığını söyledi. 
     







</TEXT>
</DOC>
