<DOC>
<DOCNO> 36601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/son/sonspo07.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum "Trabzonspor yenilgisi bizim için sürpriz oldu" 
</HEADLINE>
<TEXT>

     Beşiktaş Teknik Direktörü Christoph Daum, Trabzonspor yenilgisinin kendileri için sürpriz olduğunu söyledi. 
     Alman teknik adam, siyah-beyazlı takımın Fulya Tesisleri'nde bu sabah yaptığı idman sonrası düzenlediği basın toplantısında, Trabzonspor karşısında maça iyi başladıklarını ifade ederek, ''Özellikle ilk 20 dakika iyiydik. Ancak İlhan'ın sakatlanıp oyundan çıkması, ritmimizi bozdu. Trabzonspor'un sert oyununa karşılık veremedik. Savunmada yapılan hatalar da yenilgiyi getirdi. Bu bizim için gerçekten sürpriz oldu'' diye konuştu. Genç ve deneyimi olmayan bir takıma sahip olduklarını ifade eden Daum, Trabzonspor karşısında yaptıkları hataları bir daha yinelememek için çok çalışacaklarını ve bu yenilgiyi telafi etmek zorunda olduklarını kaydetti. 
     Trabzonspor'un Brezilyalı futbolcularına övgüler yağdıran Alman teknik adam, şöyle konuştu 
     ''Brezilya'da insanlar genelde yoksul olduğu için, Üçüncü Lig'de oynayan bir futbolcu bile, sabahtan akşama kadar futbolla yatıp kalkar. Bu nedenle Brezilyalılar'ın hepsi profesyoneldir. Trabzonspor'un Brezilyalı oyuncuları da dün gerçekten iyi oynadılar. Biz ise maça tek yabancıyla başlamak zorunda kaldık. Ronaldo'nun idman eksiği var. Veit ise rahatsızdı. Yalnızca Baya ve Stavrum'u oynatabildim.'' 
     
     Sahada liderimiz yok 
     Daum, Beşiktaş'ta eksikliğini yaşadıkları en büyük konunun, sahada lider konumunda bir futbolcularının bulunmayışı olduğunu söyledi. 
     Bunun için zamana ihtiyaçları bulunduğunu ifade eden Daum, ''Genç bir takımız ve yaş ortalamamız 25.5. Bu nedenle biraz zamana ihtiyacımız var. Ben Ümit'in, liderliği alabilecek kapasitesi olduğunu düşünüyorum. Liderlik için çok çalışmalıyız. Bence lideri takım kendi içinde yaratacaktır'' diye konuştu. 
     
     Kaçan penaltı 
     Ahmet Dursun'un dünkü maçta kaçırdığı penaltıyla ilgili bir basın mensubunun ''Kendini iyi hisseden penaltıyı atar diyorsunuz. Ancak kendini iyi hisseden futbolcular Beşiktaş'ta sürekli penaltı kaçırıyor. Sabit bir penaltıcınız olacak mı '' biçimindeki sorusuna, ''Ben bu sezonda da herhangi bir değişiklik düşünmüyorum. Her penaltı illa ki gol olacak diye bir kural yoktur. Bu ne ilk, ne de son penaltı kaçırışımız oldu. Bundan sonra da kendini iyi hisseden oyuncu penaltıyı atar'' diye yanıt verdi. 
     
     Nouma'yı basın istiyor 
     Daum, Pascal Nouma lehine taraftarların dünkü maç sonrası yaptığı tezahüratlara da değinerek, ''Pascal'ın dönmesini taraftarlar kadar, basın da istiyor'' dedi. Nouma'nın basına skandal görüntüler verdiğini ve sürekli malzeme olduğunu belirten Alman çalıştırıcı, ''Basın da tabii ki böyle bir futbolcuyu takımda görmek istiyor. Pascal bizim sözleşmeli futbolcumuz. Birçok kez çağırmamıza karşın kendisi gelmek istemedi. Bunu herkes böyle bilsin'' diye konuştu. 
     Daum, kaleci Fevzi Tuncay ile ilgili bir soruya da şöyle yanıt verdi 
     ''Biz her zaman Fevzi'ye destek olmaya çalışıyoruz. Ancak O'nun öncelikle kendisiyle barışması gerekiyor. Ben futbolcularımın hatalarıyla ilgili hiçbir zaman konuşmam. Çünkü Bayer Leverkusen'deyken, Lazio maçında kalecimiz Matysek serbest vuruştan bir gol yemişti. Ben de maç sonrası 'bu topu tutabilirdi' demiştim. Ondan sonra da Alman basını sürekli bu konuyu işledi. Bu nedenle hatalar üzerine konuşmuyorum.'' 







</TEXT>
</DOC>
