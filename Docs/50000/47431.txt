<DOC>
<DOCNO> 47431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/guncel/gun01.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kahraman polis şarbon’a karşı 
</HEADLINE>
<TEXT>

Tüm dünya türlü türlü güvenlik önlemleriyle mektuplara müdahale ederken, ihbarları değerlendiren kahraman polisimiz , duruma eldivensiz, maskesiz, aşısız el koyuyor 
     ÖNAY YILMAZ, ŞAKİR AYDIN İstanbul 

     ABD'de başlayan ve kısa sürede tüm dünyayı saran "şarbon" paniği, ülkemizde trajikomik görüntülere sahne oluyor. İhbarları değerlendiren polisin şüpheli mektup ya da paketlere hiçbir önlem almadan müdahale etmesi, görenleri hayrete düşürüyor. 
     
     Türk’e bir şey olmaz... 
     ABD ve Avrupa’da şarbonlu mektup ihbarlarını değerlendiren ekipler, koruyucu aşılarını yaptırıp,özel giysi, maske, eldiven takarak olay yerine giderken, ülkemizde ise bunun tam tersi görüntüler sergileniyor. 
     Önceki gün İlk şarbonlu mektup ihbarının yapıldığı Polonya'nın İstanbul Konsolosluğu'na giden polis ekibinin ne uzmanı, ne özel elbisesi, ne eldiveni, ne de maskesi vardı. Konsolosluk yetkililerinin, "Böyle inceleme olmaz" diyerek, temin ettikleri maske, cerrah eldivenle mektuba müdahale edildi. Yine aynı ekip, nasıl anladıysa maddenin şarbon olmadığı sonucuna vardı. 
     İkinci ihbar dün Emirgan'dan geldi. Hollandalı Eric Roelofs 35 , doğum gününü kutlayan eşi Blade Roelofs 33 için İngiltere'den gönderilen zarfı açtığında korkuya kapıldı. 
     
     Zarf kapı kapı dolaştı 
     İçinden kristalize tozlar çıkınca, durumu konsolosluğa bildirdi. Konsolosluğun ihbarı üzerine olay yerine gelen polis ekibi, şarbon mikrobu taşıdığından şüphelenilen zarfı alarak, bir poşete koydu. Ardından karakola götürdü ama içeri sokmadı. Karakolun önünde dört saat uzman bekleyen zarf, sonunda İstanbul Hıfzıssıhha Enstitüsü'ne teslim edildi. Bu da sorunu çözmedi. 
     
     Ancak üç günde... 
     İstanbul İl Sağlık Müdürü Osman Karaaslan, uygun steril ortam olmadığından mektubun Ankara Refik Saydam Enstitüsü'ne gönderildiğini söyledi. Karaaslan, "Uçakla göndermek mümkün olmadığı için ekiplerimiz karayoluyla götürdü. Sonuçlar üç gün sonra belli olur" dedi. 
     Bu arada Roelofs ailesinin dışarı çıkmalarına polislerce izin verilmedi. 
     
Ankara’da panik      Turizm Bakanlığı'na Bağdat'tan 5 Eylül 2001'de gönderildiği öğrenilen ve içinden beyaz renkte toz çıkan zarf, Ankara'da dün akşam saatlerinde şarbon’ paniğine yol açtı. Zarfın gönderildiği Turizm Bakanlığı Tanıtma Genel Müdürlüğü uzmanı Muzaffer Türkeli ve çalışma arkadaşlarının şüphelenmesi üzerine emniyete haber verildi. Olay yerine gelerek zarfı teslim alan Refik Saydam Hıfzı sıhha Enstitüsü uzmanları, incelemenin bir hafta sonra tamamlanacağını söyledi. Zarfa dokunduğu saptanan ve hastanede kontrol altına alınan dört kişide şüpheli bir durum görülmediği bildirildi. 
     



 GÜNCEL 














</TEXT>
</DOC>
