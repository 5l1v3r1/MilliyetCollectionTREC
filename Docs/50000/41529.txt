<DOC>
<DOCNO> 41529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/yazar/akyol.html </URL>
<DATE> 2001/09/11/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Anayasa ve ulusal güvenlik 
</HEADLINE>
<TEXT>

     PARTİLERİN uzlaştığı Anayasa değişikliği paketi, Türkiye'nin hem güvenlik, hem demokratikleşme ihtiyacına cevap veriyordu. Kesinlikle ülke bütünlüğü, üniter devlet, resmi dil, laiklik konularında bir zaaf yaratmıyordu. 
     Sadece ifade hürriyetini biraz genişletiyor, parti kapatmayı da biraz zorlaştırıyordu... 
     Genelkurmay, beş konudaki itirazını Başbakan Ecevit'e bildirmiş. Özetle, askerler "demokratik toplum düzeni" denilmesini yeterli bulmuyorlar, "demokratik ve laik" denilmesini istiyorlar. 
     13. maddedeki "hürriyetlerin sınırlandırılması" ile, 14. maddedeki "hürriyetlerin kötüye kullanılmasının yaptırımlarına" ilişkin hükümlerin korunmasını istiyorlar. 
     Parti kapatmanın da o kadar zorlaştırılmamasını, ayrıca, "geçici kapatma" hükmü getirilmesini gerekli görüyorlar. 
     
     BELLİ ki, bütün partilerin "ulusal güvenlik" kavramına uygun bulduğu bir metni, askerler tam uygun bulmuyor. Demek ki, "ulusal güvenlik" tartışması yapay değilmiş. 
     Bu normaldir. Çünkü dünyanın her yerinde askerler "kuralların, nizamların, talimatların" düzenlediği bir meslek hayatının yansıması olarak, topluma da öyle bakarlar. Askeri anayasaların detaylı, sıkı, fazla kuralcı olması bundandır. 
     Siviller ise toplumdaki eğilimleri dikkate almak, ortak paydalar yaratmak için uzlaşmak zorundadır. Kavramları dar değil geniş, dışlayıcı değil kapsayıcı yorumlamak zorundadır. 
     Aynı şekilde, askerlerin Anayasa değişikliği konusunda isteklerde bulunması da çok kolaydır Hukukçular inceler, Genelkurmay da Başbakan'a iletir. 
     Ama Meclis'ten geçirmek başka şeydir Anayasa değişikliği için "uzlaşılabilir metinler" oluşturmak şarttır. 
     Zaten onun içindir ki, anayasalar "büyük uzlaşma" metinleridir, öyle olduğu ölçüde saygın ve uzun ömürlü olurlar. 
     
     BİZİM 1961 ve 1982 anayasaları darbe metinleri olduğu için bir türlü "büyük uzlaşma"yı sağlayamamış, aksine gerilim ve istikrarsızlık sebebi olmuşlardır. 
     Bugün de böyle büyük bir Anayasa değişikliği paketinin gündeme gelmesinin sebebi, 1982 Anayasası'nın masa başında hazırlanmış olmasıdır. 
     Şimdi Meclis'te ne olacak Uzlaşma metni bozulur da değişiklikler Meclis'ten geçmezse, "ulusal güvenliğimiz" asıl o zaman tehlikeye girer çünkü ekonomide de dış politikada da çok kötü sonuçları olur. 
     Meclis'te özellikle son zamanlarda demokrasi konusunda kararlı çıkışlar yapan ANAP ile, "İkinci Demokrasi Programı" ile "siyasi liberalizm mücadelesi yapacağını" taahhüt etmiş olan DYP ne yapacak Bakıp göreceğiz. 
     Genelkurmay'ın isteklerinin hukuki ve siyasi analizini başka bir yazıma bırakıyorum... 
     
DÜZELTME Cuma günkü yazımda, Yargıtay Başsavcısı Sabih Kanadoğlu'nun, Yargıtay Başkanı Sami Selçuk'u "teorik konuşuyor, Türkiye'nin gerçeklerini görmüyor" diye eleştirdiğini yazmıştım. Bu eleştiriyi yapan, Sayın Kanadoğlu değil, Anayasa Mahkemesi Başkanı Sayın Mustafa Bumin'dir. Ajans metnindeki karışıklıktan kaynaklanan bu yanlışlığı düzeltir, özür dilerim. 
     
     







Anayasa ve ulusal güvenlik 


Bir mucize bekleniyor... 


Her çocuğa bir bardak süt 


Boşa beklemeyin Mesih gelmeyecek 


Okullar açıldı ama... 


En iyi olasılık senaryosu 


Yargıca bak yargıca... 


TÜSİAD, AB, Anayasa 


Avrupalı cep’e doymuş, yenisini de istemiyor 


Tasfiyeye mani yok 


Genelde Isparta’da durum eyidir eyi... 


Sadrazamlar şehri Isparta konuşuyor 


</TEXT>
</DOC>
