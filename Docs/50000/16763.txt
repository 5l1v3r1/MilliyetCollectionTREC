<DOC>
<DOCNO> 16763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/guncel/gun04.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm orucuna ilk 'müdahale' 
</HEADLINE>
<TEXT>

Durumları kritik olan yedi mahkuma Yeşilyurt Devlet Hastanesi'nde elleri ve ayakları zincirlenerek serum takıldı. Türk Tabipler Birliği müdahaleyi kınadı 
     GÖKÇER TAHİNCİOĞLU Ankara 

     F tipi cezaevlerindeki düzenlemelerin değiştirilmesi amacıyla sürdürülen ölüm oruçlarında 181. güne girilirken, ölüm orucundaki mahkumlara ilk zorla müdahalenin İzmir Yeşilyurt'ta yapıldığı bildirildi. Türk Tabipler Birliği zorla müdahalenin insanlık trajedisine yol açacağını savundu. 
     Sağlık, Adalet ve İçişleri bakanlıkları müsteşarları zirvesinde alınan "ölüm orucundakilere zorla müdahale" kararı, İzmir Yeşilyurt Devlet Hastanesi'nde uygulanmaya başlandı. İzmir Cezaevleri İzleme Komisyonu üyesi Avukat Bahattin Özdemir, durumları kritik olan yedi mahkuma, elleri ve ayakları zincirlenerek serum takıldığını öne sürdü. Özdemir, cezaevi savcısı, hastane görevlileri ve jandarma komutanı hakkında suç duyurusunda bulunacaklarını belirtti. Resmi kaynaklar ise iddiaya ilişkin soruları yanıtsız bıraktı. 
     
İnsanlık ayıbı      Türk Tabipler Birliği de zorla müdahale kararına karşı bir açıklama yaptı. Açıklamada şöyle denildi 
     "Hekimlerin ölüm orucunu desteklemesi mümkün değildir. Ancak hekimlerin amacı, zorla beslenme girişimiyle karşı karşıya kalan kişilerin bu yolla baskıya maruz kalmasını engellemektir. Hekimlik, baskı aracı olamaz. Zorla besleme, uluslararası hekimlik değerlerine aykırıdır ve yaşamsal riskleri olan bir girişimdir. Ölüm sınırındakilere zorla müdahale, çok ağır bir insanlık trajedesine yol açma riski taşımaktadır." 
     
Kamuoyuna oynuyorlar      FP'li Mehmet Bekaroğlu ise şöyle konuştu 
     "Önce 'güçten düşsünler, bilinçlerini kaybetsinler, öyle müdahale edelim' dediler bir sürü insan öldü. Şimdi ise hepsini alıp tedavi edeceklerini söylüyorlar. Biz baştan beri ölümler olmasın diye uğraştık, ama bunlar kamuoyuyla oynuyorlar. Ölümlerin sorumlusu Adalet Bakanı'dır." 
     


 GÜNCEL 




















</TEXT>
</DOC>
