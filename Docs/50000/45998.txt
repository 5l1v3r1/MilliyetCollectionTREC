<DOC>
<DOCNO> 45998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/son/sontur06.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Okuyan ''Asker gönderme konusunda TBMM'den yetki istenecek'' 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, Afganistan'a yönelik harekat kapsamında, gerekli görüldüğü takdirde asker gönderme konusunda, TBMM'den yetki isteneceğini söyledi. 
     Çanakkale'de Vali Süleyman Kamçı'yı ziyaret eden Bakan Okuyan, gazetecilerin, ''Afganistan'a asker gönderme'' konusundaki soruları üzerine yaptığı açıklamada, dün akşam Bakanlar Kurulu'nda gelişmeleri değerlendirdiklerini ve bu konuda Anayasa'nın 92. Maddesi'nden kaynaklanan yetkilerin kullanılması için, kararnameye imza attıklarını bunun müzakere edilmek üzere TBMM'ye gönderileceğini söyledi. 
     Bu konunun, TBMM'de müzakere edileceğini belirten Okuyan, ''Burada bir yetkinin alınması söz konusu. Asker gönderilip gönderilmemesi daha sonraki gelişmelere göre, tasarruf olarak Meclis'ten yetki istenecek'' dedi. 
     Okuyan, bir gazetecinin ''Savaşa girecek miyiz'' sorusuna ise ''İnşallah girmeyiz'' diyerek, şöyle devam etti 
     ''Ümit ederiz ki bu operasyonlar çok yaygınlaşmadan belli bir sınır çerçevesinde gelişir. Ancak şunu bilmemiz lazım ki, hakikaten terör sadece Afganistan'daki bir terör grubundan ibaret değildir. En fazla terörden acı çeken ülke olarak terörün ne demek olduğunu diğer milletlerden daha iyi biliriz. Türkiye 15 sene PKK terör belasından muzdarip olmuştur. 30 bine yakın insanımız ölmüştür. 20 bin insanımız yaralandı, bunlardan 4 bini özürlü hale geldi. 15 yıllık nakdi bedeli de 100 milyar dolara yakın belki de daha fazla bir rakam. Dolayısıyla terörün bu acımasız boyutlarını en iyi bilen bir ülke olarak, terörle mücadeleye katkı sağlamamız ve uluslararası koalisyona katılmamız gayet doğaldır. Temennimiz odur ki, daha yaygın başka bir savaşın olmamasıdır.'' Bakan Okuyan, ''Afganistan'ın ardından Irak'a da harekat düzenlenebileceği'' konusundaki sorulara da şu cevabı verdi 
     ''Irak komşu bir ülke konumunda. Irak'taki bir operasyonun Körfez Operasyonu sonrasında bize olan yansımalarını biliyoruz. Irak'a yapılacak bir operasyon tabii Afganistan'dan bize daha sıcak, yakın bir bölge olmamız yüzünden olumsuz yankılarını da yanında getirir.'' Bakan Okuyan, bu arada, ekonomimizin ciddi bir sıkıntılı dönemden geçtiğine de işaret ederek, ''Böyle bir olumsuz gelişme, ekonomimiz üzerinde de olumsuz ilave unsurları katabilecektir'' dedi. 
     Emeklilere maaşlarıyla ilgili olarak burada meydana gelebilecek olumsuzlukların yansıtılması diye bir şeyin söz konusu olmadığını da kaydeden Okuyan, konuşmasını şöyle sürdürdü 
     ''Emekli vatandaşlarımızın bu konuda müsterih olmaları gerekir. 
     Ödemelerde sıkıntı vardır, ama durum bundan ibaret değildir. 
     Biliyorsunuz 1991 yılından bu yana, sosyal güvenlik kuruluşları sürekli açık vermektedir. Geçmiş dönemdeki siyasi iktidarların popülist yaklaşımlarıyla çıkarılan yasalar ve uygulamalar sonucunda SSK'da, Bağ-Kur'da, Emekli Sandığı'nda çok ciddi açıklar veriyoruz. Bu açıkları görmemezlikten gelemeyiz. 7,5 milyar dolarlık yıllık ortalama bir açığı var sosyal güvenlik kuruluşlarının. Biz zaten ödemede zorlanıyoruz. Bu son operasyonlarda bütün dünya ülkelerindeki ekonomilerinde olduğu gibi bizde de negatif tesir göstermesi kaçınılmazdır. Ancak, emekli maaşlarının ödenmemesi diye bir şey söz konusu değildir.'' Bakan Okuyan, Valiliği ziyaretinin ardından ANAP İl Başkanlığı'nı ziyaret etti. Bakan Okuyan daha sonra ise Çanakkale Onsekiz Mart Üniversitesi'nin 2001-2002 yılı açılış törenine katılacak. 
     Yaşar Okuyan'ın ziyaret ve açılış programına, eski Enerji ve Tabii Kaynaklar Bakanı ANAP Çanakkale Milletvekili Cumhur Ersümer de katıldı. 
     






</TEXT>
</DOC>
