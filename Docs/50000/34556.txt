<DOC>
<DOCNO> 34556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/son/sondun20.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Afrikalı Katolik piskoposlar prezervatifi uygunsuz buldu 
</HEADLINE>
<TEXT>

     Afrikalı Katolik piskoposlar, AIDS'in yayılmasını önlemede prezervatif kullanımını uygunsuz buldu. 
     Piskoposlar, Güney Afrika'nın başkenti Pretoria'da 7 gün süren Güney Afrika Katolik piskoposlar toplantısı sonunda yayımlanan bildiride, prezervatifin ahlakdışı olduğunu ve rasgele seksi teşvik ettiğini ileri sürererek, bunların kullanımını kınadı. Bildiride, ''Piskoposlar, AIDS'le savaşta prezervatif kullanımının geniş çaplı ve gelişigüzel teşvik edilmesini ahlakdışı ve yanlış bir silah olarak görmektedir'' denildi. 
     Piskoposlar, ''karşılıklı güveninin kırılmasına da yol açtığını öne sürdükleri prezervatifin yanlış kullanılmasının, HIV virüsünün yayılmasındaki ana nedenlerden biri olabileceğini'' de belirtti. Prezervatifin insani değerlere aykırı olduğunu bildiren piskoposlar, bunların ''seksi bencil bir zevk arayışına çevirdiğini'' ifade etti. Piskoposlar, ''Sadık olmanın ve evlilikten önce seksten uzak durmanın, AIDS'le baş etmenin insani ve dini yolu'' olduğunu kaydetti. 25 milyondan fazla kişinin HIV virüsü taşıdığı Sahra Altı Afrikası, küresel AIDS krizinin merkez üssü durumunda bulunuyor. 







</TEXT>
</DOC>
