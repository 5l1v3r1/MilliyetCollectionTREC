<DOC>
<DOCNO> 13977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/31/son/sontur09.html </URL>
<DATE> 2001/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Vekillerimiz, ''Türkiye'nin hakkını savunmak" için Küba'ya gitti... 
</HEADLINE>
<TEXT>

     Parlamentolararası Birlik'in IPU 1-7 Nisan tarihleri arasında Havana'da gerçekleştirilecek olan Genel Kurulu'na katılacak TBMM heyeti Küba'ya gitti. 
     Heyette yer alan milletvekili Turhan Alçelik, Ermenistan, Yunanistan, Fransa ve Rusya'nın da katılacağı bu toplantıya, Türkiye'nin katılmasını eleştiren bazı haberlerin, ''Türkiye'nin hakkını savunmayın'' anlamına geldiğini söyledi. Alçelik, ''Böyle bir toplantıda 'Türkiye olmasın' demek, bence en büyük kötülüktür'' diye konuştu. 
     Parlamentolararası Birlik Türk Grubu Başkanı ANAP İstanbul milletvekili Cavit Kavak, Atatürk Havalimanı'nda yaptığı açıklamada, 105. Genel Kurul çalışmaları sırasında Dünya'daki siyasi, ekonomik ve sosyal durum üzerinde müzakereler yapılacağını söyledi. 
     Alt komite toplantılarında da, Kıbrıs konusu ve sözde ermeni soykırımı iddiaları, milletvekilliğinden ihraç edilen Merve Kavakçı ve Hasan Mezarcı'nın durumlarıyla ilgili konularda Türkiye'nin görüşlerini dile getireceklerini bildiren Kavak, özellikle sözde ermeni soykırımı konusunda Türkiye'nin hakkını savunmak için bu konuda Dışişleri Bakanlığı ile hazırlıkların tamamlandığını kaydetti. 
     Cavit Kavak, Parlamentolararası Birlik Genel Kurul çalışmalarına TBMM'den Ziya Aktaş DSP , Cengiz Güleç DSP , İsmail Karakuyu DYP , Turhan Alçelik FP , Bahri Zengin FP , Abbas Bozyel MHP , Hanifi Tiryaki'nin MHP katılacağını da sözlerine ekledi. 
     




</TEXT>
</DOC>
