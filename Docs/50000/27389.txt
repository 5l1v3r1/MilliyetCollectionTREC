<DOC>
<DOCNO> 27389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/guncel/gun04.html </URL>
<DATE> 2001/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
MİLLİYET DUMANI TÜTEN MAKEDONYA’DA 
</HEADLINE>
<TEXT>
Vardar Ovası 28’ine kilitlendi 
Arnavut milliyetçilerin tek taraflı ateşkesi 27 Haziran’da bitiyor. Cumhurbaşkanı Boris Traykovski’nin parti liderleriyle görüşmesinin sonucu, geleceği belirleyecek 
     MUSTAFA BAKACAK YALÇIN ÇINAR 

     Makedonya Cumhurbaşkanı Boris Traykovski'nin, çözüm arayışı için koalisyon hükümetini oluşturan parti liderleriyle yaptığı görüşmelerin sonucu merakla bekleniyor. UÇK'nın tek taraflı ilan ettiği ateşkes nedeniyle nispeten sakin günler geçiren ülkede, 27 Haziran'a kadar sonuca ulaşılamaması durumunda, çatışmaların yeniden hız kazanmasından endişe ediliyor. 
     Haklarının iyileştirilmesini, anayasanın değiştirilmesini isteyen Arnavut militanlar, Tetova, Kumonova ve Lipkova'daki bazı köy ve kasabaları elinde tutuyor. 
     
     Sessiz ama sıkıntılı bekleyiş 
     Tetova'da başlayan, Kumonova ve Lipkova'ya sıçrayan çatışmalar, UÇK lideri Ali Ahmedi'nin, soruna siyasi çözüm bulunması için 14 - 27 Haziran tarihlerinde ilan ettiği tek taraflı ateşkes nedeniyle, yerini sessiz bir bekleyişe bıraktı. UÇK'nın elindeki yerleşim merkezleri, Makedon güçlerinin ablukasında bulunurken, bu bölgelere giriş ve çıkışlara izin verilmiyor. 
     
     Gece çatışmaları 
     Makedon polisi, Arnavut nüfusun çoğunlukta olduğu Tetova'da sıkıyönetim uyguluyor. 23.00 - 05.00 saatlerindeki sokağa çıkma yasağına uymayanlar gözaltına alınıyor. Gündüzlerin sakin geçtiği şehirde, sokağa çıkma yasağının yaklaşmasıyla birlikte büyük hareketlilik yaşanıyor. Polis, yasağın başlamasıyla birlikte, UÇK'nın h kimiyetindeki köylere, top, havan ve uçaksavarlarla ateş açıyor. 
     
     Kapalı kapılar ardında 
     Cumhurbaşkanı Traykovski'nin himayesinde, soruna çözüm bulmak için, koalisyon hükümetini oluşturan dört partinin liderlerinin başlattığı görüşmeler, kapalı kapılar ardında devam ediyor. İktidarın büyük ortağı VMRO - DPMNE'nin İç Makedon Devrimsel Örgütü - Ulusal Birlik Partisi sertlik yanlısı olması, çözüm yolundaki en büyük engel olarak görülüyor. Ancak halk, yine de NATO'nun baskısıyla, görüşmelerden çözüm çıkacağı umudunu taşıyor. Soruna çözüm bulunamadığı takdirde, ateşkesin sona ereceği 28 Haziran'da, çatışmaların başlamasından endişe ediliyor. 
     
     Yardım sonunda ulaştı 
     Çatışmalardan kaçanların ve bölgede mahsur kalanların yardımına, sivil toplum örgütleri koşuyor. El - Hilal, Jeta, Natura, Basak, Mother Teresa ve Kadın Örgütü yardım için birlikte hareket ediyor. 
     Yardımlar, UÇK'nın elinde bulunan, salgın hastalık tehdidinin baş gösterdiği Kumonova ve Lipkova'ya 45 gün sonra ulaştırılabildi. 
     
Türkler tedirginMakedonya’daki çeşitli dinlere mensup temsilciler Barış için çalışmaya hazırız’ mesajı yayımladı 
     Gelişmeleri endişeyle izleyen Türkler Türkiye'nin tavrını yakından takip ediyor. Başbakan Bülent Ecevit ve İsmail Cem'in son girişimleri, Türkler tarafından olumlu karşılandı. 
     
     Dini liderlerden mesaj 
     Ülkedeki dini grupların temsilcileri de barış için ortak mesaj yayımladı. Ortodoks Kilisesi, İslam Birliği, Katolik Kilisesi, Protestan - Metodist Kilisesi, Yahudi Birliği ile Dünya Kiliseler Konseyi'nin mesajında, sabırla kurulan ortak yaşam ve demokrasiyi tehdit eden çatışmalardan kaynaklanan üzüntüler dile getirildi. Bildiride, "Ortak vatanımız Makedonya'da barışın hüküm sürmesi için somut faaliyetler gerçekleştirmeye hazırız" denildi. 
     
GERÇEK AMAÇ Büyük Arnavutluk      Makedonya'da Arnavut milliyetçileriyle Üsküp yönetimini kanlı bir çatışmanın içine sürükleyen olayların fitilini, Kosova'daki Sırp egemenliğinin NATO operasyonu ile fiilen sona erdirilmesi ateşledi. Makedonyalı Arnavut milliyetçileri, Ulusal Kurtuluş Ordusu'nu oluşturdular ve Üsküp yönetimine karşı geçtiğimiz aylarda silaha sarıldılar. Makedonya Arnavutları Ortodoks Slavlar tarafından ezildiklerine, ikinci sınıf vatandaş muamelesine tabi tutulduklarına inanıyorlar. Asıl amaçları ise "büyük Arnavutluk". 
     



 GÜNCEL 




















</TEXT>
</DOC>
