<DOC>
<DOCNO> 28031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/son/sondun02.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
FBI yeniden yapılanıyor, hukukçu başkan geliyor 
</HEADLINE>
<TEXT>

     ABD'de son dönemde skandallarla sarsılarak eleştirilere hedef olan Federal Soruşturma Bürosu FBI, Adalet Bakanı John Ashcroft'un talimatıyla yeniden yapılanmaya giderken, kurumun başkanlığına Californialı bir hukukçu olan Robert Mueller'in getirilmesi bekleniyor. 
     FBI'ın güvenilir imajı, özellikle üst düzey bir yetkilisinin Rusya hesabına çalışan casus olduğunun ortaya çıkması ve Oklahoma bombacısının davasında bazı kanıtların, idama kısa süre kala FBI deposunda bulunmasıyla zedelenmişti. 
     FBI'ın karşı casusluk faaliyetlerinden sorumlu Robert Hanssen adlı üst düzey bir yetkili, Rusya'ya 15 yıldır değerli operasyonel faaliyetlere ilişkin bilgi satmaktan kısa süre önce yakalanmıştı. 
     ABD topraklarında işlenen en büyük terör suçuna imza atan Oklahoma bombacısı Tim McVeigh'in davasında da bazı kanıtlar, idama çok az zaman kala FBI tarafından bir depoda bulunmuş ve idam, McVeigh'in adil savunması için bir ay ertelenmişti. McVeigh, Haziran ayı başında idam edilirken, FBI'ın yaptığı bu hata eleştirilmişti. 
     Skandallar, ABD'nin en güvenilir kurumlarından biri olan FBI'ı sarsarken, eski ABD Başkanı Bill Clinton döneminde FBI'ın başında olan Louis Freeh, geçen ay görevinden ayrılacağı açıklamasında bulundu. 
     Yeni başkan, beyaz sayfa 
     ABD yönetimi yetkilileri, Freeh'in yerine getirilmesi en muhtemel adayın, San Francisco'da federal savcı olarak görev yapan Mueller olduğunu belirtiyorlar. Ancak Beyaz Saray sözcüsü Ari Fleischer, düzenlediği basın toplantısında, henüz hiçbir şeyin kesinleşmediği açıklamasını yaparak, muhtemel adaylar hakkında konuşmaktan kaçındı. 
     FBI'ın başına getirilmesi ihtimali olan diğer bir isim, eski ABD Başkanı, baba George Bush döneminin Adalet Bakanlığı yetkilisi George Terwilliger olarak görülüyor. Terwilliger, başkanlık seçiminin yeniden sayımlarla tıkandığı Florida'da yasal stratejist olarak görev yapmıştı. Ancak gözlemciler, Mueller'in daha kuvvetli bir aday olduğunu kaydediyorlar. 
     Yeni başkanla temiz sayfa açmaya hazırlanan FBI, Adalet Bakanı John Ashcroft'un emriyle tepeden tırnağa yenilecek. Ashcroft, Senato Adalet Komitesi'nde verdiği ifadede, FBI'ın performansının iyileştirilmesi yönünde öneri geliştirecek ''stratejik yönetim konseyi'' kurulmasını önerdi. Ancak Adalet Bakanı, senatörlerin eleştirilerine hedef olmaktan kurtulamadı. Vermont Demokrat Parti Senatörü Pat Leahy, ''FBI, daima hükümet kuruluşları arasında kraliyet mücevheri olarak görülmüştü. Ne yazık ki bugün bu güveninden çok şey kaybetti. FBI, iyi yönetilemeyen ve güvenilmeyen bir kuruluş imajını taşıyor'' dedi. 
     ABD Kongresi'nin alt kanadı Temsilciler Meclisi'nde de FBI'ın faaliyetlerini denetleyecek bir teftiş biriminin oluşturulmasına ilişkin tasarı hazırlıkları yapılıyor. Yeni başkan, yenilenme faaliyetlerinde önemli sorumluluk üstlenecek. 
     
     






</TEXT>
</DOC>
