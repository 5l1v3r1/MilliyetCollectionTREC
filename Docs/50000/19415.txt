<DOC>
<DOCNO> 19415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/03/son/sontur21.html </URL>
<DATE> 2001/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İnsan Hakları Komisyonu ölüm oruçları için yeni girişimlerde bulunacak 
</HEADLINE>
<TEXT>

     TBMM İnsan Haklarını İnceleme Komisyonu Başkanı Hüseyin Akgül, Terörle Mücadele Yasası'nda yapılan değişikliğin, cezaevlerindeki ölüm oruçlarını bitirmek için yeterli bulunmadığını söyledi. Akgül, olayın ''vahim'' olduğunu belirterek, konuyla ilgili olarak yeniden girişimlerde bulunacaklarını söyledi. 
     TBMM İnsan Haklarını İnceleme Komisyonu'nun bugünkü toplantısında,22-28 Nisan tarihleri arasında İsveç ve Norveç'teki inceleme ve temasları ile cezaevlerindeki ölüm oruçları eylemleri ele alındı. 
     Toplantı sonrasında gazetecilere açıklamada bulunan Akgül, yurt dışındaki Türklerin maruz kaldığı insan hakları ihlallerini araştırmak üzere uygulanan proje kapsamında, bu ülkelerdeki cezaevlerinin durumu ve insan hakları konularının da ele alındığını söyledi. Türkiye'de suçların çeşidine göre, İsveç ve Norveç'te ise şahsi davranışlara göre cezaevi uygulamasına gidildiğini hatırlatan Akgül, ''Türkiye'de cezaevlerinde yaşananlar nedeniyle, cezaevi uygulamaları bir rapor haline getirilerek, üzerinde müzakere edilecek'' dedi. 
     Cezaevi Altkomisyonu üyelerinin dün Kandıra, Tekirdağ ve Edirne cezaevlerini dolaştığını anlatan Akgül, şöyle konuştu 
     ''Terörle Mücadele Yasası'nın 16. Maddesi, onların ziyaretinden 1 gün önce değişmişti. Acaba, bu değişikliğin cezaevlerindeki tutuklu vehükümlüler tarafından nasıl karşılandığını, ölüm oruçlarının sona erdirilmesi için olumlu sonuç olup olmadığını merak ediyorduk. Cezaevlerindeki tutuklu ve hükümlülerce, ölüm oruçlarının sona erdirilmesi için 16. Maddede değişiklik yeterli bulunmamıştır. Bunu zaten Adalet Bakanı da ifade ediyordu. Ama Adalet Komisyonu'nda dün kabul edilen Ceza İnfaz Hakimliği ve Cezaevi İzleme Kurulları yasa tasarıları var. Bunların benzeri, yurt dışında da var.'' 
     Komisyonda, cezaevlerindeki ölüm oruçları konusunda girişimlerde bulunmak üzere kendisine yetki verildiğini anlatan Akgül, görüşmelere hemen başlayacağını bildirdi. Akgül, ''Kiminle görüşeceksiniz '' sorusuna, ''Adalet Bakanı ile tekrar görüşeceğim. Türkiye Cumhuriyeti'nde ne kadar yetkili varsa, konunun ne kadar tarafı varsa onlarla görüşeceğim'' karşılığını verdi. Ortada ''vahim'' bir durum olduğunu kaydeden Akgül, ''Kim olursa olsun yüreğinde bir parçacık sevgi ve merhamet taşıyan insanların bu manzara karşısında irkilmemesi imkansız. Arkadaşlarımızın anlattıkları, olayın vehamet boyutunu bir kez daha gösterdi. Tutuklu ve hükümlüler suçlu da olsa sonuçta insandırlar. Olayın insani boyutunda buna tahammül etmek mümkün değil, hukuki boyutunda ise tutuklu ve hükümlünun sağlığı ve güvenliği, devletin güvencesinde olmalı'' diye konuştu. 
     Akgül, son günlerde yapılan bazı soruşturmalarda ''insan hakları ihlalleri işlendiği''konusunda medyada haberler bulunduğunu hatırlatarak, bu konunun yerinde incelenmesi ve incelemeye katılacak üyelerin tespiti için komisyon başkanına yetki verildiğini söyledi. Akgül, ''Bu konuya da el atacağız'' diye konuştu. 
     Mahkeme kararı olmadan telefonların dinlenmesinin keyfi ve hak ihlali olduğunu ifade eden Akgül, iddiaların yerinde inceleneceğini söyledi. Basına yansıyan tüm insan hakları ihalelerine acilen müdahele ettiklerini belirten Akgül, ''Gebze Belediye Başkanı ile ilgili iddiları da incelecek misiniz '' sorusuna, ''İster Gebze Belediye Başkanı olsun, isterse Hakkari Belediye Başkanı veya bir sade vatandaş olsun, tümüne yönelik insan hakları ihlallerini inceleriz'' dedi. 
     Akgül, bir gazetecinin kulislere gazetecilerin alınmaması yönündeki TBMM Başkanlık Divanı kararını hatırlatması üzerine, haber alma hakkının temel insan hakları arasında bulunduğunu belirterek, hangi gerekçeyle böyle bir karar alındığını bilmediğini söyledi. Akgül, ''Durumu araştırıp, bir sonuca varmak gerekir. Konuyu araştıracağım'' dedi. DYP Tunceli Milletvekili Kamer Genç'in Cezaevi Altkomisyonu'ndan çekildiğine dair dilekçenin kendilerine ulaştığını kaydeden Akgül, ''Çekilmesi uygun görüldü'' dedi. 







</TEXT>
</DOC>
