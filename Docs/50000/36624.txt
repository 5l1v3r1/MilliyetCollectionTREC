<DOC>
<DOCNO> 36624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/son/sontur09.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan'ın avukatı "İddialara karşı hukuksal müracaat yapacağız" 
</HEADLINE>
<TEXT>

     Yeni parti kurma çalışmalarını sürdüren Recep Tayyip Erdoğan'ın avukatı Hayati Yazıcı, müvekkili hakkında basında yer alan iddiaların haksız olduğunu iddia ederek, ''Kişilik haklarını ağır biçimde zedeleyen bu karalama kampanyasına karşı gereken bütün hukuksal müracaatlar yapılacaktır'' dedi. 
     Yazıcı, Erdoğan'ın diğer avukatları Nevzat Er ve Mehmet Doğan Kubat ile düzenlediği basın toplantısında, son zamanlarda bazı basın organlarında Recep Tayyip Erdoğan hakkında çeşitli iddiaların ortaya atıldığını hatırlattı. 
     Bu iddiaların tümünün gerçek dışı olduğunu savunan Yazıcı, ''Hukuka aykırı bu yayınlar, Erdoğan'ı haksız isnatlarla karalayıp, onun kamuoyunda sahip olduğu saygınlığı yıpratmaya yöneliktir. Kişilik haklarını ağır biçimde zedeleyen bu karalama kampanyasına karşı gereken bütün hukuksal müracaatlar yapılacaktır'' şeklinde konuştu. 
     Erdoğan'ın İstanbul Büyükşehir Belediye Başkanlığı dönemindeki tüm ihalelerin yasalarda öngörülen usullere göre yapıldığını ve bu konuların gerekli idari, yargısal denetimin sürecinden de geçtiğini iddia eden Yazıcı, şöyle devam etti 
     ''Yasal süreçlerden geçen bu ihalelerle ilgili denetim ve incelemelerde herhangi bir hukuka aykırılık saptanmamasına rağmen, devletin resmi raporlarının aksine iddialar ileriye sürme gayretlerinin arkasında siyasi maksatlar bulunmaktadır. İhalelerle ilgili hukuka aykırılık bulunmadığını açıkça ortaya koyan resmi inceleme raporları gözardı edilerek, aynı konularda bu kez hukuksal yöntemlerin dışına çıkılmakta, bazı zorlama ve peşin hükümlerle siyasi suçlamaları içeren raporlar hazırlatılmak istenmektedir.'' 
     Yazıcı, İstanbul Büyükşehir Belediyesi ve iştiraki kuruluşlarca yapılan ihale ve alımlar, Albayraklar A.Ş. ile ilgili iddialara da yanıtlar vererek müfettişlerin raporlarından örnekler verdi. 







</TEXT>
</DOC>
