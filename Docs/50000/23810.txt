<DOC>
<DOCNO> 23810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/spor/spo03.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ELVEDA GALATASARAY 
</HEADLINE>
<TEXT>

Inter’e transfer olan Okan ile Emre, idealleri için İtalya’ya gittiklerini söylediler, "Bugüne kadar takımın başarısı için sustuk. Büyüklerimiz hakkında yine konuşmayacağız. Çünkü bu bize yakışmaz" dediler 
     ERHAN TELLİ 

     SARI - Kırmızılı takımla yollarını ayıran Okan ve Emre, Mallorco’ya transfer olan Fatih ile birlikte düzenledikleri basın toplantısında çarpıcı açıklamalar yaptılar. Okan, "Bizim için biraz acı biraz da tatlı bir gün" diyerek başladığı konuşmasında, "Bugüne kadar Galatasaray’ın başarısı için sustuk. İdeallerimiz için gidiyoruz" dedi. 
     SESSİZ kalışlarını Galatasaray sevgisine bağlayan Okan, "Yine konuşmayacağız. Büyüklerimiz hakkında tek bir söz söylemeyeceğiz. Bu bize yakışmaz. Galatasaraylılığımızı anlatmaya gerek yok. Tarihe bakan bunu anlar" diye konuştu. Okan, Galatasaray’a niçin imza atmadıklarını ise "Eğer imza atsaydım, yüksek bonservis ücreti istenebilir ve gidemeyebilirdim" şeklinde açıkladı. 
     GENÇ yıldız Emre ise kulübün kendisine 10 milyon dolar teklif etmediğini söyleyerek "Bu sanırım yanlış belirtilmiş. Belki federasyona yatırılacak ücretle birliktedir" dedi. Sağlıklı bir hayat için spor yapmadığını kaydeden Emre, "Geleceğimi ve ailemi de düşünmek zorundayım. Habersiz bir yere imza atmadık. Her şey biliniyordu" diye konuştu. 
     KULÜBE para kazandırmayı çok istediğini ancak şartların izin vermediğini belirten Emre, "Üç sene boyunca cüzzi rakamlara oynadım. Ama bunu küçümsemedim, hep kulübüme layık olmaya çalıştım" dedi. Mallorca ile anlaşan Fatih de "İspanyollar, kulübün istediği bonservis ücretini vereceklerini söyledikleri için imza attım" ifadelerini kullandı. 
     
Ümit’ten itiraf      GALATASARAYLI Ümit "Fenerbahçe’yi biz şampiyon yaptık" dedi. Ümit, internetteki www.umitdavala.com sitesine verdiği demeçte "Daha ilk yarıda, bizden beklenmeyen mağlubiyetler aldık. Fenerbahçeli dostlarımızı canı gönülden kutluyorum. Umarım Avrupa’da birlikte zafere koşarız" diye konuştu. 
     
Sabote edildik’      HALİL ÖZER 

     GALATASARAY Kulübü Başkanı Faruk Süren, "Hem içeriden, hem dışarıdan sabote edildik" diye konuştu. Kendisinin ve yönetimin çok yıpratıldığını söyleyen Süren şu anda istifa etti diye spekülasyon yapılmasının prematüre bir varsayım olacağını belirtti, "Bu iş istifa ettim, gidiyorum demekle olmaz. Herşeyin bir yolu vardır. Mali kongrede herşey şekillenir" dedi. 
     NELER yapabileceklerini sürekli düşündüklerini kaydeden Faruk Süren, "İstifayı da düşünmüyor değiliz. Çünkü burada kafi derecede sabotaja uğradık. Bu bazen futbolcu bazına kadar indi. Ama bu pes anlamına gelmemeli" ifadelerini kullandı. Bu arada Süren, Fenerbahçe’nin şampiyonluğa ulaşması nedeniyle Başkan Aziz Yıldırım’a bir tebrik mesajı gönderdi. 
     
Lucescu ile devam      GALATASARAYLI yöneticiler dün Florya Tesisleri’nde Rumen çalıştırıcı ile masaya oturdular. Başkan Faruk Süren’in de katıldığı toplantıda Lucescu yeni sezon için oluşturulacak kadronun yanı sıra ödemeler konusunda da garanti istedi. Süren ise ellerinden gelen gayreti göstereceklerini belirtti. 
     LUCESCU’NUN bir yıl daha çalışması kesinleşirken, Sarı-Kırmızılılar transfer çalışmalarına hemen başladılar. Brezilya ve Romanya’da araştırma yapacak olan Galatasaray teknik heyeti hem ucuz, hem de kaliteli oyuncu arayacak. Bu arada Rumen hocanın yardımcısı Balint görevden ayrıldı. 
     



 SPOR 




























</TEXT>
</DOC>
