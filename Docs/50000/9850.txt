<DOC>
<DOCNO> 9850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/03/yazar/sazak.html </URL>
<DATE> 2001/03/03/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Derviş dönemi 
</HEADLINE>
<TEXT>

     Ekonomideki "kriz yönetimi"nin başına getirilen Kemal Derviş'in devraldığı yetkiler, Türkiye'de yeni bir siyasal yapılanmanın habercisi midir 
     Başbakan Ecevit tarafından göreve çağrılan Derviş, dün koalisyon liderleriyle toplantıya katıldıktan sonra ekonomiden sorumlu Devlet Bakanlığı'na atandı. Oysa Washington'dan yola çıkarken kendisi bile "yeni misyonu"nu Merkez Bankası başkanlığıyla sınırlı görüyordu. Ankara'da 48 saatlik mesai sonunda Yılmaz ve Bahçeli'nin de ikna edilmesiyle kabineye süper koltuk daha ilave edildi ve Derviş, kamuoyunda "başbakan yardımcısı" gibi algılanacak ve doğrudan Ecevit'le çalışacak etkin bir göreve getirildi. 
     Derviş'in statüsü, Turgut Özal'ın Demirel'in azınlık iktidarında Başbakanlık ve DPT müsteşarı olarak başlayan 12 Eylül 1980 sonrası Ulusu hükümetinde "başbakan yardımcısı" şeklinde devam eden "teknokrat" modeliyle örtüşüyor. Ortada ekonomiyi çökerten bir siyasi heyet var normalde son krizden sonra istifaları bekleniyor, ancak başbakan "çekilmem" deyince ABD'nin devreye girmesiyle bir "kurtarma modeli" ortaya çıkıyor. 
     Kemal Derviş bu aşamada akla gelen en iyi isim. Dünya Bankası ve IMF ilişkileri nedeniyle, Türkiye'nin dışarıdan beklediği kaynak transferinde olumlu etkisi olacaktır. 
     Ecevit'in süratle hayata geçirdiği formül, Başbakan olarak hissetmeye başladığı baskıyı da azaltacaktır. Çünkü kabine üzerinde dolaşan yolsuzluk bulutları, ekonomideki hatalarla birleşip Türkiye'nin kriz ortamında seçime ulaşamaması halinde rejim her türlü müdahaleye açık hale gelecektir. 
     Başbakan, ekonomi yönetiminde radikal bir görevlendirme yapmakla, yeni bir krizin olası etkilerinden kurtulmaya çalışıyor. 
     Derviş'in başarısı, "Çekilirsem tarih önünde hesap veremem" diyen Ecevit'in son şansıdır 
     Kamuoyunun gözünden kaçmayan bir gelişme, ABD'nin Irak politikasının Ankara ile uyumlu hale getirilmesidir. Ekonomik kriz, Bağdat'la Washington arasında gidip gelen Ecevit hükümetini Bush yönetimiyle eşgüdüm çizgisine getirmiştir. 
     New York Times yazarı, William Safire'nin İncirlik Üssü'nün Kuzey Irak üzerindeki etkisini anımsatarak Bush'a "fırça atan" yazısının üzerinden bir hafta geçmeden, Dışişleri Bakanı Colin Powell Brüksel'de Cem'le buluştu, ABD'nin Ankara Büyükelçisi Pearson Ecevit ve Özkan'la çalışma yemeği yedi. 
     Ve ekonomide Derviş dönemi başladı. 
     Bakalım stratejik ortak ABD ile Türkiye'nin Kuzey Irak politikası nerede kesişecek, Ankara'da ekonomiyi kurtarma hesaplarının siyasete etkileri ne olacak 
     Artık üçlü koalisyonun "dışarıdan" bir ortağı var. 
     Yeni bir dönemin eşiğindeyiz. 
     
     





Keşke patlasa 


İlk iş program 


Tahsin Paşa’nın zor yolculuğu 


Kemal Derviş Ankara'dan isabetli karar... 


Bir nefes almak 


Yatak odasını toplamak, aslında düzensizliğin artmasına sebep olur 


Rektörlük komedisi 


İki Türkiye 


ABD farkı... 


Büyük değişim 


Şekspir'in entarisi 


Derviş dönemi 


Kurbanlık deli kuzu 


"...bizim Kemal" sendromu 


Kurbanlık deli kuzu 


</TEXT>
</DOC>
