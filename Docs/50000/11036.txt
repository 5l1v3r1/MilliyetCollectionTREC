<DOC>
<DOCNO> 11036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/son/sonspo09.html </URL>
<DATE> 2001/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta muhalefet yönetime ateş püskürdü 
</HEADLINE>
<TEXT>

     Beşiktaş'ta muhalafet, yönetim kurulunun teknik direktör Nevio Scala'nın gönderilişi ve yerine Christoph Daum'un getiriliş biçmini sert bir dille eleştirdi. 
     Birleşik Grup Basın Sözcüsü Süleyman Eren,siyah-beyazlı kulübün yönetiminin Beşiktaş'ı adeta bir rehabilitasyon merkezine çevirdiğini öne sürerek, ''Nouma çılgın ama iyi futbolcu, Daum, kokain kullanmış ama iyi antrenör demek çok yanlış. Önemli olan Beşiktaş'ın gelenekleridir ama, bu gelenekler de gözardı edilmiştir'' dedi. Nevio Scala'nın gönderilmesini ilk olarak kendilerinin istediğini hatırlatan Eren, ''Biz bu konuyu çok önceleri gündeme getirmiştik. Ancak bu şekliyle değil. Bize göre Scala'nın gönderiliş biçimi çok yanlış. Ligde ve Türkiye Kupası'nda iddiamız bittikten sonra, Scala acemice gönderildi ve Beşiktaş'ın paraları sokağa atıldı'' diye konuştu. 
     Birleşik Grup olarak, siyah-beyazlı kulüpte son zamanlarda gelişen olaylara teknik olarak bakmadıklarını vurgulayan Eren, şunları söyledi 
     "Sahada başarılı olunur veya olunmaz. Sporda her türlü sonucu almak vardır. Bizi üzen Beşiktaşlı spor yazarlarının hala sahadaki başarıya bakmaları ve pembe tablolar çizmeleri. Oysa 9 aylık sürede bu yönetimin kulübü 40 milyon dolar borca soktuğu gözardı ediliyor. Yeni transferler için de 30 milyon dolara gereksinme olduğu belirtiliyor. İlerisi için ekonomik açıdan Beşiktaş'ı karamsar günler bekliyor. Herkesin bu noktada Beşiktaş'a sahip çıkmasını bekliyoruz.'' 
     1965 Beşiktaşlılar Cemiyeti Basın Sözcüsü Ali Rıza Dizdar ise, Scala'nın gönderiliş biçimini etik olarak doğru bulmadıklarını söyledi. 
     Dizdar, cemiyet olarak yönetimden takımın kötü gidişine çare bulmalarını istediklerini hatırlatarak, ''Onlar çare olarak hastalık bahanesini öne sürüp, Scala'yı görevden aldılar. Yönetim bu konuda baseritsizlik örneği göstererek, Beşiktaş'ı da yüklü bir tazminat ödemeye mahkum bıraktı. Bizce sezon sonuna kadar Scala'dan faydalanılmalı ve Ziya Doğan'ı teknik adamlığa hazırlamalıydılar. Şimdi bu basiretsizliklerini, kulübe yüklü bir tazminat ödettirerek gösteriyorlar'' diye konuştu. 
     Christoph Daum hakkında yapılan spekülasyonlara karşı olduklarını belirten Dizdar, şöyle konuştu 
     'Yargısız infaz yapılmamalı. Geçmişte kokain kullandığı iddia edilen Daum'un mahkeme kararı olmadan çalışma iznini elinden almaya çalışmak, hukuki açıdan doğru değil. Daum iyi bir teknik adamdır ve Beşiktaş'ın artık O'ndan en iyi şekilde faydalanması gerekir.'' 
     Beşiktaş Kulübü eski yöneticilerinden Latif Ayaz da kokain kullandığı gerekçesiyle mahkemesi süren bir teknik adamı, apar topar takımın başına getirmenin doğru olmadığını ve siyah-beyazlı kulübün geleneklerinin hiçe sayıldığını vurguladı. 
     Beşiktaş yönetiminin yanlıştan dönerken başka bir yanlış yaptığınıkaydeden Ayaz, ''Scala'nın Beşiktaş'a getirilmesine başından beri karşıydım. Ancak yönetim, İtalyan teknik adamı göndermekte geç kaldı ve yaptığı bu yanlışı da başka bir yanlışla kapamaya çalışarak, takımın başına Daum'u getirdi'' diye konuştu. 
     Ayaz, Scala'nın gönderiliş biçiminin Beşiktaş'a yakışmadığını da ifade ederek, sözlerini şöyle sürdürdü 
     'Yönetim kurulu, etik açıdan yanlış yaptı. Scala'nın böyle gitmesi, Daum'un da böyle gelmesi hiç doğru değil. Bu yönetim geçen sezon sonunda takımı çok iyi tanıyan Briegel'i gönderip, kariyeri olduğunu ileri sürdüğü Scala'yı takımın başına getirmekle en büyük yanlışı yapmıştı. Artık antrenörlüğü hobi olarak gören ve Borussia Dortmund'u neredeyse küme düşürecek duruma getiren Scala, Beşiktaş'ı da zor durumlara soktu. Tarihimizin en çok gol yediğimiz sezonunu yaşıyoruz. Daum'un antrenörlüğüne diyeceğim birşey yok ama, mahkemesi bittikten sonra gelseydi, çok daha iyi olurdu. Bu yönetim maalesef bir mirasyedi gibi hem Beşiktaş'ın değerlerini, hem de paralarını yemeyi sürdürüyor.'' 
     Beşiktaş'ta birçok dönemde yöneticilik yapan Affan Keçeci de, siyah-beyazlı kulübün 1903'te kurulmuş Türkiye'nin en eski kulübü olduğunu ve yönetimin yapacağı her harekette manevi değerleri ön planda tutması gerektiğini söyledi. 
     Keçeci, Beşiktaş'a her zaman manevi değerleri ön planda tutmasının saygınlık kazandırdığını vurgulayarak, Daum'un getirilişi konusunda şunları söyledi 
     'Şimdi biz bu olayı BJK Koleji öğrencilerimize, altyapıdaki çocuklarımıza ve açılacak olan Beşiktaş Üniversitesi'ndeki öğrencilere nasıl anlatacağız. Süleyman Seba'nın yönetimi döneminde manevi değerler hep ön palana alınmış ve ilkeli olarak haraket edilerek radikal kararlar alınmıştır. Ama bugün bu değerler maalesef ön planda tutulmuyor ve bunun üzüntüsünü yaşıyoruz.'' Scala'nın gönderiliş biçiminin de Beşiktaş'a yakışmadığını kaydeden Keçeci, bu davranışın yurtdışında siyah-beyazlı kulübün kredibilitesini düşürdüğünü ve tarz olarak çok yanlış olduğunu sözlerine ekledi. 




</TEXT>
</DOC>
