<DOC>
<DOCNO> 32077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/15/ekonomi/eko06.html </URL>
<DATE> 2001/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Süren'in Bricolage’ı icralık oldu 
</HEADLINE>
<TEXT>

     NEZİH GÜROL İstanbul 

     Faruk Süren'in, Orhan Aslıtürk ve ortağı Muhammet Ciğer'in paravan şirketlerinden kullandığı naylon faturalarla hayali ihracaat’ yaptığı iddiasıyla soruşturulan şirketlerinden, Bricolage Transtürk Yapı Market Sanayi'nin iflası istendi. 
     Alacaklı olduğunu öne süren Bali Turizm Taşımacılık, yürüttüğü iflas yollu icra takibinin ardından, Süren'in şirketinin iflasına karar verilmesi için mahkemeye başvurdu. 
     İstanbul 8. Asliye Ticaret Mahkemesi'nde açılan davada, ödenmeyen yaklaşık 5 milyar lira tutarındaki borç nedeniyle Bricolage'ın iflas yollu icra takibine alındığı, borçlu şirketin ise itirazda bulunmadığı belirtildi. 
     İstanbul 11. İcra Müdürlüğü kanalıyla başlatılan icra takibinin ise borçlu şirketin 4 Ekim 2000 tanzim, 14 Aralık 2000 vadeli, 2 milyar 386 milyon lira ve 4 Kasım 2000 tanzim, 26 Ocak 2001 vadeli 2 milyar 467 milyon lira tutarındaki iki adet kambiyo senedine dayandığı öne sürüldü. 
     Bricolage'ın akibeti, 4 Aralık'ta görülecek duruşmada belirlenecek. 
     



 EKONOMİ 


















</TEXT>
</DOC>
