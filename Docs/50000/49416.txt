<DOC>
<DOCNO> 49416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/son/soneko04.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye üst düzey yönetici okulu oldu... 
</HEADLINE>
<TEXT>

     Türkiye'nin zorlu koşullarında başarı kazanan birçok şirket yöneticisi, artık dev şirketler ve grupların üst düzey yönetiminde başarıdan başarıya koşuyor. 
     Özellikle uluslararası şirketlerin Türkiye birimlerinde görev alan Türk ve yabancı yöneticilerden başarılarıyla ön plana çıkanlar, dev kuruluşların yurtdışındaki merkezlerinde önemli görevlere atanıyorlar. 
     Bu yöneticiler arasına en son Ford Otomotiv Sanayi A.Ş Genel Müdürü Mark A. Schulz girdi. 1996'dan beri Ford Otosan'da çalışan Schulz, 1 Ocak 2002 tarihinden geçerli olmak üzere Ford Motor Company'nin Asya-Pasifik pazarlarından sorumlu Başkan Yardımcılığı'na atandı. 
     Ayrıca, yine Ford Otosan'da finanstan sorumlu Genel Müdür olarak görev alan David Smith de Land Rover'in mali sorumluluğuna getirildi. 
     Otomotiv sektöründe Oyak Renault'un eski Genel Müdürü Jacques Chauvet, Renault'un Aksesuar ve Yedek Parça Direktörü olurken, Chauvet'den önceki Genel Müdür Pierre Poupel de Renault'un Brezilya Genel Müdürlüğü ve ardından Renault Kalite Direktörlüğü görevini üstlendi. 
     Türkiye'de Coca Cola'nın Avrasya Bölüm Başkanlığını yapan Cem Kozlu, Coca Cola'nın Orta Avrupa ve Avrasya Grubu Başkanlığı görevine getirilirken, yeni görev yeri de Viyana oldu. Ayrıca, Coca Cola'nın yeniden yapılandırılması çerçevesinde Kozlu'nun görev alanına Ortadoğu ülkeleri de katıldı. 
     Mercedes Benz Türk'ün önceki Direktörler Kurulu Başkanı Axel Arendt ise dünyanın önde gelen uzay-havacılık ve savunma kuruluşu EADS'ye finanstan sorumlu Yönetim Kurulu Üyesi oldu. 
     Geçmiş yıllarda Türk Henkel'de çalışan Faruk Arığ, Henkel Asya Pasifik Yüzey Teknolojileri Genel Müdür Yardımcısı, Can Alacalıoğlu, Henkel Güney Afrika Genel Müdürü, Hakan Üner de Cognis Tayland Fabrika Müdürü olarak görev aldı. 
     Üç yıl Microsoft Türkiye'nin Genel Müdürlüğü görevini başarıyla sürdüren Süreyya Ciliv de Microsoft'un Redmond'daki merkezinde Endüstri Çözümleri Grubu'nun Genel Müdürlüğü'ne getirildi. 
     Microsoft Türkiye Internet Grup Müdürü olan Mustafa Kılıçaslan ise Seattle'da Global Şirket Yönetimi Çözümleri Grubu'nda İş Geliştirme Müdürü olarak görev aldı. 
     Yine Microsoft Türkiye Finans Müdürü Mustafa Özkeskin de Microsoft'un Redmond'daki merkezine Denetleme Müdürü olarak atandı. 
     Özkeskin, Microsoft'un satış, pazarlama, servis organizasyonlarının ve şirketlerinin denetiminden sorumlu oldu. 
     Yabancı Sermaye Derneği YASED Genel Sekreteri Abdurrahman Arıman, Türkiye'de yöneticilik yapmanın, sürekli fırtınalı bir denizde kaptanlık yapmaya benzediğini kaydederek, ''Türkiye koşullarında başarılı olan yöneticiler, her yerde başarıya ulaşır'' dedi. 
     Ardarda bir takım krizler yaşayan ve enflasyon içindeki Türkiye'de şirketleri ve kuruluşları yönetmenin kolay olmadığını vurgulayan Arıman, ''Bu ortam, sürekli kriz yönetimi ve normalden daha fazla ve farklı beceriler istiyor'' diye konuştu. 
     Arıman, zorlukların sadece istikrarsızlıkla kalmadığını dile getirerek, bürokratik zorluklar ve hukuksal sorunların yanı sıra kayıtdışı ekonominin rekabet şartlarını ağırlaştırdığını vurguladı. 
     






</TEXT>
</DOC>
