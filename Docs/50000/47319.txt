<DOC>
<DOCNO> 47319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/17/son/sondun01.html </URL>
<DATE> 2001/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Panik sürüyor...Şimdi de ABD medyasında bio-terör korkusu... 
</HEADLINE>
<TEXT>

     ABD'nin Washington Post gazetesine bir şüpheli mektup ile CBS televizyon kanalına da bir şüpheli paket gönderildi. 
     Washington Post gazetesi çalışanları, mektubu açan bir görevlinin mektubun içinde şüpheli bir toz görmesinin ardından, derhal güvenlik güçlerine haber verdiler. 
     Beyaz Saray'a 5 dakika yürüyüş mesafesindeki gazete binasına gönderilen mektuptaki şüpheli tozun tahlile gönderildiği, mektubu açan görevlinin de tetkik için hastaneye kaldırıldığı belirtildi. 
     New York'taki CBS televizyonuna gönderilen bir şüpheli paket de Texas'ın Laredo kentinde ele geçti. 
     Polis, ''özel bir şekilde sarılmış paketin üzerinde gönderenin adı ve adresinin bulunmadığını'' belirterek, şüpheli paketi FBI'ya gönderdiklerini kaydetti. 
     
     Kayıp mektup.. 
     Öte yandan, FBI, Florida'da 5 Ekim tarihinde American Media Inc medya kuruluşunun bir çalışanının ölümüne neden olduğu ve şarbon hastalığını bulaştırdığı sanılan mektubun kaybolduğunu açıkladı. 
     FBI yetkilileri, şüpheli mektubun soruşturma başlatılmadan önce çöpe atıldığını ya da yakıldığını tahmin ettiklerini belirterek, bu mektubun yokluğunun soruşturmanın ilerlemesi açısından çok önemli olduğunu kaydettiler. 
     American Media Inc kuruluşunun Robert Stevens isimli 60'lı yaşlardaki bir çalışanı şarbon bakterisinin bulaşması üzerine 5 Ekim'de ölmüştü. 
     
     Şarbon ilacı 
     Bu arada, Alman ilaç devi Bayer şirketinin ABD branşı, şarbon hastalığının tedavisinde kullanılan Ciprobay isimli ilaçtan Amerikan piyasasına 3 ay içinde 200 milyon adet sürülmesine karar verdi. 
     Şarbon hastalığının önlenmesi ve tedavisinde kullanılan bu ilacın üretimi için bir ABD'de, diğeri Almanya'da bulunan 2 fabrikanın haftanın 7 günü ve 24 saat çalışacağı belirtildi. 
     






</TEXT>
</DOC>
