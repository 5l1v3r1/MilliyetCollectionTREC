<DOC>
<DOCNO> 48118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/siyaset/asiy.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Üniversitesi öğretim üyesi Prof. Dr. Ziya Öniş 
</HEADLINE>
<TEXT>
SOHBET ODASI 
Alternatif yeni sol’da 
     DERYA SAZAK 

     Türkiye ve dünya ekonomisinin içinde bulunduğu durumu ve IMF politikalarını değerlendiren Prof. Ziya Öniş, "Türkiye’de tek bacaklı bir demokrasi var. Küresel sosyal demokrasiyi temsil eden, eski zaaflarından arınmış yeni sol’a ihtiyaç var" diyor 
     Nobel ödülü bu yıl ekonomik bilimlerde IMF politikalarına muhalif iktisatçı Joseph Stigliz’e verildi. Sizce küreselleşmenin büyüsü bozuldu mu Son dönemde neoliberal küreselleşme dediğimiz olgu, serbest piyasa modeli eleştirilmeye başlandı. Küreselleşmenin gelir dağılımı ve bölüşüm üzerindeki olumsuz etkileri tartışılıyor. Gelişmiş ülkeler daha kazançlı çıktı, bizim gibi ülkeler kaybetti. Bölgesel dengesizlikler arttı. Geri kalmışlığı körükledi. Bu dengesizlik ulus devletleri tehdit ediyor. Etnik ayrımcılık gibi olguların de neo liberal küreselleşmeyle bağlantısını görüyoruz. Örneğin İtalya’da zengin kuzey, güneyi finanse etmek istemiyor. Bu da ciddi bir istikrarsızlık. 
     
ABD’nin 11 Eylül’de uğradığı saldırının gerisinde küresel eşitsizliğin yoksul coğrafyalarda yol açtığı tepkinin de rolü olabilir mi 
     Küresel ilerlemenin ülkeler arasındaki eşitsizliği artırdığı bir gerçek. Dengesiz küreselleşme bence sorgulanmalı. Öyle bir denge kuralım ki sosyal barış da olsun. Soğuk Savaşın bitmesiyle birlikte ABD ve Avrupa Birliği’nde kimi sorumlulukların ortadan kalktığını görüyoruz. Gerçi Avrupa’da h l sosyal sorumluluk fikrinden söz edebiliriz ama dünyaya karşı giderek kayıtsız davrandığı rakamlarla ortada. 
     
Tek süper güç olmanın dünyada yol açtığı uçurum yeni tehditler oluşturuyor. Batı bunu medeniyetler çatışması’ şeklinde sunup dinsel ayrılığa dayandırmaya çalışsa da asıl sorun yoksulluk değil mi 
     11 Eylül bir dönüm noktası... O tarihten önce de küresellik karşıtı hareketler başlamıştı. Seattle’dan itibaren küresel düzeyde sivil toplumun yükselişini görüyoruz. Tabii bunlar arasında marjinal grupların şiddete dönüşen eylemleri de yaşandı ama kolay bastırılacak olaylardı. Asıl küreselleşmeye yönelik tepki merkezden çıkmaya başladı. Joseph Stiglitz’in bu yıl Nobel ödülünü alması da bu açıdan önemli. Çünkü Stiglitz kendisini ABD’de birinci dünyanın akademik çevresinde - kabul ettirmiş saygın bir iktisatçı. Dünya Bankası’nda başkan yardımcılığı yapmış. Neo liberal bilim çevresinden birinin çıkıp IMF’yi eleştirmesi büyük yankı uyandırdı. 
     
Stiglitz’in alternatif görüşü neydi Nobel’i kazandıran çalışması, mikro ekonomide "asimetrik enformasyon" diye tanımlanan piyasaların aslında eşit olmayan verilerle oluştuğuna ilişkin tezleri olmuş. IMF ile niye ters düşmüştü 
     Özellikle eleştirdiği, 1997 Asya krizindeki IMF’nin rolüyle ilgiliydi. Bu ülkelere baktığınız zaman standart IMF ölçütlerine göre enflasyon çok düşük, makro ekonomik dengeler yerinde gözüküyor. Mesela şimdi Türkiye’ye önerilen pek çok şey bu ülkelerde çok sağlamdı. Hızlı bir büyüme, bütçe fazlası var, her şey iyi gidiyordu. Ancak kriz patladı. 
     
IMF neyi göremedi 
     Asya krizinde göremediği özellikle bankacılık sektöründeki sorunlardı. Standart program aslında uygulamada mikro düzeydeki sorunları örtüyor. IMF gözlükleriyle baktığınız zaman onlar makro bakıyor ve kriz yaratan problemler zamanında gündeme gelmiyor. Asya krizini yorumlamadaki hataları IMF’ye kendi içinden ciddi eleştiriler getirdi. Aslında IMF politikaları 1970’lerde de eleştiriliyordu. Programların kısa vadeli olması... Kriz dönemlerine yoğunlaşıp, gelecek kaygısı taşımaması, hedef olarak dış ödemeler dengesini esas alıp, reel ekonomi ve bölüşüm üzerindeki etkileri göz önünde tutmaması bugün geçerli olan eleştiri noktaları. 
     
Politik kaygı güttükleri de söylenemez, 1980’lerin başında yaşadık, askeri darbeyle uygulandı IMF programı Türkiye’de... Aynı şekilde Latin Amerika ülkelerinde demokrasiden vazgeçilmişti. 
     IMF bir yerde programların demokratik rejimi tehdit edebileceğini, kısa vadede olumsuz siyasal sonuçlarını göz ardı ediyordu. 
     
1970’lerde teşvik ediyordu .. 
     IMF açısından o yıllarda demokrasi olmuş olmamış önemli değildi. Son dönemde Asya krizi ertesinde Stiglitz 1999’da "Post Washington" konsensüs diye bir çıkış yaptı. Dünya Bankası’ndan ayrıldı. Stiglitz diyor ki "Hedefleri genişletmemiz lazım, gelir dağılımı, bölüşüm sorunlarını göz ardı edemeyiz.’ Neoliberal yaklaşımda büyüme olsun, nasıl olsa çeşitli şekillerde dağılır ve herkes bundan pay alır düşüncesi egemendir. Yeni sağ da buna inanır, bölüşüme müdahaleden kaçınır. Küreselleşmeyi de hızlı büyüme açısından savundular. Stiglitz Asya krizinde IMF’nin hatasını gördükten sonra finans piyasalarının regüle edilmesinde ısrarlı oldu. 
     
Düzenleyici enstrümanlar neler 
     Borsanın, bankacılık piyasasının denetlenmesi... 
     
IMF politikalarında çekincesi olan bilim adamına Nobel ödülü verilmesi, küreselleşmenin sosyal boyutu konusundaki beklentilere bir yanıt sayılabilir mi 
     Stiglitz’den 2 sene önce de neoliberal olmayan bir iktisatçıya Nobel verilmişti. Bölüşümün, demokratikleşmenin önemli olduğunu, ekonomiyle siyaset arasındaki dengenin incelenmesi gerektiğini savunan görüşler giderek daha fazla değer buluyor. 
     
Yeni sağın karşısında sosyal demokrat yanı ağır basan politikalara yönelme mi başlıyor 
     Küresel sosyal demokrat kavramını kullanmak mümkün. Bu bakış açısı olan iktisatçıların IMF’den farklı düşündükleri bir diğer nokta da şöyle Piyasa iyi çalışmıyor, aksaklıkları var ve giderek küreselleşen dünya ekonomisinde piyasanın aksaklıkları da küresel düzeyde ortaya çıkıyor. 
     Son dönemde kısa vadeli sermaye hareketlerinin çok ön plana çıkması, bunların küresel düzeyde regüle edilmesi gerçeğini gündeme getiriyor. Artık ulus devlet düzeyinde sermaye hareketlerini kısıtlamak küresel düzeyde olan bir harekete karşı yeterli reaksiyon olmuyor. Örneğin Arjantin’de çıkan bir kriz aynı anda dünyanın pek çok ülkesine bulaşıyor. 
     
Sıcak para hareketlerinin ani giriş çıkışını frenlemenin yolu var mı 
     Bir kurum olarak bunu en çok savunan -küresel karşıtı diyebiliriz- UNTAD var. Yılmaz Akyüz onların baş iktisatçısı, kısa vadeli sermaye hareketlerinin vergilendirilmesini öneriyorlar. Stiglitz’in de IMF’den ayrıldığı noktalardan biri buydu, o da kontrolden yanaydı. Türkiye’den örnek verirsek, 1989’da konvertibiliteye geçiş öncesine dönmeyi dünyada iki devlet uyguladı. Malezya ve Şili, çok kötü gözükmüyor. Ben Türkiye için böyle bir şey önermem, tehlikeli bir enstrüman sıcak para kaçmasın derken sermaye girişini de önleyebilir. IMF’nin reddettiği olay, küresel düzeyde "global tax" uygulamasına ciddi biçimde karşı çıkıyor. ABD’de de karşı. 
     
Enflasyon mu, büyüme mi derken bu defa da reel sektör çöktü, 2.5 milyon insan işsiz kaldı. Yine kafalar karıştı. 
     Burada yine küreselleşmeye dönelim, bu tarz büyüme sürdürülebilir mi diye sorgulanıyor... Birkaç yıl önceki iyimserlikten uzaklaşıyoruz. Çünkü yeterince büyüme olmadı. Küreselleşme süreci şimdi bu tehdit altında. Dünya ekonomisinde çok büyük durgunluk var. 1930’ların krizinden ürkülüyor. Asya eski dinamizmini kaybetmiş, Avrupa yapısal sorunlar yaşıyor, büyük işsizlik var. Şimdiye kadar Amerikan modeli lokomotifti. 11 Eylül’den önce de bunalımın sinyalleri başlamıştı. Şu anda bir tek Çin iyi gidiyor. Ben son saldırıdan kısa süre önce Hong Kong’da bir konferanstaydım. ABD ve Batı, Çin’i çok büyük tehdit olarak algılıyor. Ekonomisi çok hızlı büyüyor, siyasi açıdan otoriter bir rejim ve demokratikleşme eğilimi göstermiyor. 
     
IMF’siz yaşama şansımız yok mu Derviş geldi, ikinci programda da uygulandı, Başbakan geçen gün söyledi, 11 Eylül itibariyle paralar uçtu, Türkiye yine borç peşinde... Bu programın alternatifi yok mu 
     Güney Kore son dönemde krizden hızla çıktı. Nasıl başardı Siyasi kararlılıkla yolsuzlukların ve bankacılık sektöründeki sorunların üzerine gitti. Onun dışında reel ekonomi çok güçlü. Araştırma geliştirmeye ayrılan pay milli gelirin yüzde 3’ü. Türkiye’de pay 0.6. Rekabet gücü yüksek üretim yapıyor. Bunu başarmalıyız. Teknoloji yoğun sektörlerde gelişimi sağlamalıyız. 
     
     Derviş’in şanssızlığı 
Kemal Derviş nerede tıkandı 
     Derviş’in şanssızlığı bence para bulmak için getirilen adam gibi görülmesinde. IMF olsa da olmasa da ciddi bir istikrar programına ihtiyacımız vardı. Bunun topluma 2 - 3 yıl ağır bir maliyeti olacaktı. Başarılı bir ekononomik program için siyasi liderliklerin de topluma güven vermesi gerekiyor. 
     
Derviş’e dönersek, h l bitmediği kanısında mısınız 
     Ben Kemal Derviş’i bir iktisatçı olarak beğeniyorum, kariyeri belli Stiglitz tarzı, küresel sosyal demokrat. Önümüzdeki yıllarda gerçek çıkış yolu belki de ülke bazında olmayacak, Türkiye’nin sorunlarını uluslararası koalisyonun bir parçası olarak düşünmemiz lazım. Çözümler de küresel sistemin reformunda aranabilir. Şu anda enternasyonalist perspektiften bakan siyasal oluşum yok, bir ara CHP olabilir mi diye düşünürken onlar da konjonktüre uyarak milliyetçi çizgiye kaydılar. Avrupa solundaki üçüncü yol’ tartışması bize de yön verebilir. 
     Bugün Türkiye’de dengesiz tek bacaklı bir demokrasi var, partiler yelpazenin hep sağında, oysa küresel sosyal demokrasiyi temsil eden bir oluşuma ihtiyaç gözleniyor ama küresel anlamda yeniden yapılanmış, eski zaaflarından arınmış yeni sol’ alternatif olabilir. Siyasette bu anlamda büyük boşluk var. Derviş’in şanssızlığı dışarıdan transplant’ edilmesiydi. Bence Derviş bitmedi. Yapmaya çalıştığı şeyler doğru ama kişilere abartılı roller vermek, Mesih gözüyle bakmak sorunları çözmüyor, yeni bir siyasi oluşuma ihtiyaç var. Dışarıdan monte olmayan bir liderlik altında Derviş de yer alabilir. Türkiye’nin geleceğini küresel koalisyonun bir parçası olarak Avrupa’da görüyorum. 
     
     IMF siyasi maliyeti görmüyor 
Türkiye’nin ekonomik durumu nedir 
     Şanssızlık, içeride birikmiş sorunların yanı sıra dünya ekonomisinde de olumsuzluk var. Programın çöküşünde IMF’nin rolüne gelirsek, kasım krizinde kaynak aktarımı konusunda daha hızlı davranabilirlerdi. Kur çıpası uygulaması bence programın en sakat yanıydı. IMF bunu pek çok ülkede uygulamış ve başarısız olmuştu. IMF yapısal reform programlarında başarılı değil. Bazı iktisatçılar IMF’nin ortadan kalkmasını savunuyor. 
     
Dalgalı kura geçiş de hata mıydı 
     IMF bu tür programların siyasi maliyetini hep gözden kaçırıyor. Olaylara teknokrat gözüyle baktıkları için diyelim ki Asya krizinde bankacılık sektörünün durumunu görüyorlar, Türkiye’ye de BDDK’yı öneriyorlar ve sanıyorlar ki bir kurum oluşturulunca her şey çözülecek. Burada uygulamadan sorumlu olanların rolüne de bakmak gerekiyor. Bütün yükü IMF’ye bindirmek de doğru değil. IMF olmasa biz istikrar programı uygulamak zorunda olmayacak mıyız 
     
     Dengesiz bir denge kurulmuştu 
Türkiye 21 Şubat krizinde bir günde çıkan 7 milyar dolara engel olabilir miydi 
     Aslında sorun sadece bize özgü değil, Asya ve Rusya krizinden sonra yabancı sermaye kendini daha güvenilir piyasalara çekmişti. Dolayısıyla küresel anlamda piyasanın çalışmadığı durum var. IMF’ye ciddi bir eleştiri de, IMF aslında global düzeyde piyasaları düzenleme rolünü iyi oynayamıyor. 
     
IMF programı Türkiye’de niye çöktü Hata IMF’nin miydi, hükümetin mi 
     Krizin başlangıcı 1990’ların başına gidiyor. Çöküşün altyapısı o yıllarda hazırlandı. Kısa vadeli sermaye akımlarıyla büyüme sağladı ama dengesiz bir denge kuruldu. Yüksek enflasyon ve bütçe açıkları sorunlarını sürekli erteledi. 
     
     Fırsatçı anlayışlara karşı çıkalım... 
2002’de seçime gidildi ve yepyeni bir kadro sıfırdan başlangıç yaptı, IMF’siz bir ekonomik program uygulanması mümkün mü 
     Mümkün. IMF’siz program yapılabilir ama onun içinde istikrar önlemleri olacak. Bütçe açıklarını kapatmak, enflasyonu düşürmek, iç tasarrufları artırmak gerekiyor. IMF’nin faydası dış piyasalara bir sinyal etkisi oluyor. Biz istikrar konusunda ciddi olduğumuzu yabancı yatırımcılara gösterebilirsek IMF’siz de kaynak elde edebiliriz. Ancak bölüşümün bu kadar adaletsiz olduğu bir ülkede kalıcı istikrar sağlamak çok zor. 
     Kolaycılıktan kaçınmak lazım. "Biz stratejik açıdan önemliyiz, bize para versinler kurtulalım", 11 Eylül sonrasında da görüyoruz, "asker yollarız, yardım gelir" gibi fırsatçılıktan kurtulmalıyız. Her şeyi IMF’den beklemeyelim. 
     
Sihirli formül yok diyorsunuz. 
     Türkiye’nin belki yeni planlama anlayışına ihtiyaç var. 
     
Yeni Keynesyen fikirler tartışılıyor. 
     Orada şöyle bir tehlike var, kısa vadede ekonomiyi yeniden canlandırmaya dönük adımlar attınız, diyelim tekrar kaynak sınırlaması yok, talebi canlandırdınız, bu defa da 1994 riskiyle karşılaşabilirsiniz. Selektif düzeyde belki geleceği olan şirketler, sektörler teşvik edilebilir. Ben genel anlamda Keynesyen bir çıkış olmadığını düşünüyorum. Stiglitz ağustosta geldiğinde tartışılmıştı yaşama potansiyeli olan şirketler desteklenebilir. 
     



 SİYASET 








</TEXT>
</DOC>
