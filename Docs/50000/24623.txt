<DOC>
<DOCNO> 24623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/spor/spo15.html </URL>
<DATE> 2001/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Bravo Hamide      TEKVANDO Dünya Kupası’nda Türkiye 1 altın, 1 gümüş, 1 de bronz madalya kazandı. Vietnam’da dün başlayan Dünya Kupası’nda, bayanlar 59 kiloda Hamide Bıkçın Tosun altın madalyaya ulaşırken, 55 kiloda Zeynep Murat gümüş madalya kazandı. Erkeklerde ise 58 kiloda Sedat Bekdemir bronz madalyanın sahibi oldu. 
     
Bilek güreşinde iki madalya      11. Avrupa Bilek Güreşi Şampiyonası’nda Türkiye, büyük bayanlarda bir gümüş ve bir bronz madalya kazandı. Litvanya’daki şampiyonada, Türkiye erkeklerde dereceye giremezken, bayanlar artı 80 kiloda Nurcihan Gönül, sağ elde gümüş madalyanın sahibi oldu. 55 kiloda Deniz Coşkun ise bronz madalya elde etti. 
     
Terim devrimi      İTALYAN basını, Milan’ın Fatih Terim’in isteği doğrultusunda oluşturulmaya başlandığını ileri sürdü. Tuttosport, Terim’in ağzından, "Rui Costa’yı bana verin" başlığını atarken, "Terim’in takımı 16 Temmuz’da doğuyor" diye yazdı. Çizme basını, Terim’in isteğiyle Sala, Chamot, İbrahim Ba ve Bierhoff’un satılacağını, Rui Costa ve Rivaldo’nun ise transfer edileceğini ileri sürüyor. 
     
Protokol gerginliği      MİLLİ Takım’ın Azerbaycan ile karşılaşacağı BJK İnönü Stadı protokol tribünündeki düzenlemeleri kimin yapacağı konusu, Futbol Federasyonu ile İl Müdürlüğü’nü karşı karşıya getirdi. Federasyon yaptığı yazılı açıklamada, müsabakanın bir FIFA organizasyonu olduğu, ulusararası kuralların geçerli ve protokol tribünüyle ilgili düzenlemelerin geçersiz olduğunun il müdürlüğüne bildirildiğini kaydetti. İstanbul Gençlik ve Spor İl Müdürü Vedat Bayram ise il müdürlüklerinin, yasa gereği bu görevi yapmak ve yürütmek zorunda olduğunu söyledi. 
     
Bayanlarda heyecan      BAYANLAR Futbol Ligi’nin 2000-2001 sezonunun final maçında, İstanbul Kuzeyspor ile Zeytinburnuspor karşı karşıya gelecek. Ankara Cebeci İnönü Stadı’nda dün yapılan yarı final karşılaşmalarında, İstanbul Kuzeyspor, Van Eğitimspor’u 5-0, Zeytinburnuspor da Samsungücüspor’u 3-1 yenerek, finalde mücadele etme hakkını elde ettiler. Final karşılaşması yarın oynanacak. 
     
Türkkan vefat etti      TÜRK biniciliğinin duayenlerinden, uluslararası binicilik hakemi Vedat Türkkan, vefat etti. 79 yaşında ölen Vedat Türkkan’ın 111 kez uluslararası binicilik müsabakalarında başhakem olarak görev yaptığı bildirildi. Galatasaray Kulübü Genel Kurul Üyesi olan Türkkan’ın cenazesi bugün İstanbul’da toprağa verilecek. 
     



 SPOR 



























</TEXT>
</DOC>
