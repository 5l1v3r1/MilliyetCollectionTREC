<DOC>
<DOCNO> 43682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/24/guncel/gun10.html </URL>
<DATE> 2001/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yermez’den tetikçilik’ ifadesi 
</HEADLINE>
<TEXT>

     BURSA DHA 

     İşadamı Üzeyir Garih'in katil zanlısı Yener Yermez, bu cinayetten yaklaşık bir ay önce, Bursa'da adının karıştığı kurşunlama olayıyla ilgili olarak talimatla ifade verecek. Bursa'nın Yıldırım Mahallesi Kurtuluş Caddesi'nde, 20 Temmuz'da meydana gelen olayda, mobilyacı Mehmet Emin Karaaydın 45 , tanımadığı bir kişi tarafından uğradığı silahlı saldırı sonucu ayaklarından vuruldu. Garih cinayetinden sonra yakalanan Yermez'i televizyonda gören Karaaydın, kendisini bu kişinin vurduğunu söyledi. Karaaydın, emniyetteki yüzleştirmede de Yermez'i teşhis etti. Bunun üzerine soruşturmayı yürüten Bursa Cumhuriyet Savcılığı, Yermez'in talimatla ifadesinin alınmasına karar verdi. Halen Hasdal Askeri Cezaevi'nde tutuklu bulunan Yermez hakkında bu suçtan dava açılıp açılmayacağı, ifadesinden sonra kararlaştırılacak. 
     



 GÜNCEL 













</TEXT>
</DOC>
