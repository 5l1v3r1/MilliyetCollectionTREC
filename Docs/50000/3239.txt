<DOC>
<DOCNO> 3239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/21/son/soneko01.html </URL>
<DATE> 2001/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fiskobirlik'te toplu sözleşme imzalandı 
</HEADLINE>
<TEXT>

     Fındık Tarım Satış Kooperatifleri Birliği'nde FİSKOBİRLİK Öz Gıda-İş Sendikası ile 4 aydır devam eden ve grev aşamasına gelen toplu iş sözleşme görüşmeleri anlaşmayla sonuçlandı. 
     FİSKOBİRLİK'te gıda kolunda çalışan bin 500 işçiyi ilgilendiren toplu iş sözleşmesini, sendika adına Öz Gıda-İş Sendikası Genel Sekreteri Agah Kafkas, Şube Başkanı Mustafa Hocaoğlu, işveren adına ise FİSKOBİRLİK Yönetim Kurulu Başkanı Hüseyin Durusu, Genel Müdür Cevat Aydın ve yönetim kurulu üyeleri Salih Erdem, Mehmet Çoban ve Vahit Türk imzaladı. 
     İmzalanan toplu sözleşmeye göre, FİSKOBİRLİK'te gıda kolunda çalışan işçiler, ilk 6 ay için brüt 43 milyon lira, ikinci 6 ay için ise enflasyon oranında zam alırken, sosyal haklarına ise yıllık enflasyon oranında iyileştirme yapılacak. FİSKOBİRLİK Yönetim Kurulu Başkanı Durusu, birlikteki özerkleşme sürecini işçilerle birlikte yaşadıklarını belirterek, ''Fedakarlıklarından dolayı kendilerine teşekkür ediyorum. Yeniden yapılanma bütçesi oluşturacağız. İşçimizi daha iyi şartlarda ve daha iyi ücretle çalıştırmak için yoğun çaba içinde olacağız'' diye konuştu. FİSKOBİRLİk'te imzalanan toplu sözleşme 1 Ağustos 2000 tarihinden itibaren geçerli olacak. 




</TEXT>
</DOC>
