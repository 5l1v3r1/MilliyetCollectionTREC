<DOC>
<DOCNO> 47166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/son/soneko07.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye tekstilde avantaj yakaladı 
</HEADLINE>
<TEXT>

     Afganistan'daki savaş nedeniyle tekstilde söz sahibi Asya ülkelerinde riskin artması üzerine, Türkiye'nin büyük avantaj yakaladığı bildirildi. 
     Zorlu Holding'e bağlı Korteks Mensucat Sanayii ve Ticaret A.Ş. 
     Yönetim Kurulu Başkanı Zeki Zorlu, Afganistan'a yapılan müdahalenin ardından, tekstil üretiminin durma aşamasına geldiği Pakistan'da, Avrupa ülkelerinden gelen taleplerin karşılanamadığını söyledi. 
     Zorlu, ucuz işçi gücü ve düşük girdi maliyetleri nedeniyle batılı ülkelerdeki ithalatçı firmaların, geçmişte Pakistan gibi Asya ülkelerini tercih ettiğini, ancak şimdi güvenli pazarların önem kazandığını kaydetti. 
     Bu süreçte, Türkiye'deki tekstil üreticilerinin ön plana çıktığını anlatan Zorlu, şunları söyledi 
     ''Pakistan'dan bize yöneltilen 300 bin metrekarelik siparişi linen fabrikamız karşılayacak. Lüleburgaz'daki bu fabrikamız, Avrupa'nın en büyük ve en iyi emprime tesisi konumunda. Fabrikanın günlük kapasitesi 500 bin metrekare. Verilen sipariş, mevcut kapasitenin yanında çok küçük bir rakam ama bunun devamı gelecek. Önemli bir avantaj. Bu durumda, kar marjlarını fazla yüksek tutmadan talebin devamını sağlamalıyız. Müşteri, her ne pahasına olursa olsun kaçırılmamalıdır. Zaten, maliyetine satışların yapıldığı bu dönemde, pazarların kazanılmasından daha önemli birşey olamaz.'' Uludağ İhracatçı Birlikleri UİB Başkanlar Kurulu Başkanı Orhan Yıldırımçakar da, Afganistan hinterlandında savaşın yarattığı belirsizlik sonucu, taleplerin Türkiye'ye kayacağı duyumunu çok önceden aldıklarını söyledi. Yıldırımçakar, bu beklentilerin şimdi firma bazında realize olmaya başladığını belirterek, şöyle konuştu ''Miktarın ne kadar olacağını şimdiden kestirmek güç. Pakistan bizimle daha çok ev tekstili alanında rekabet ediyor. Bunun içinde önemli oranda iç ve dış giyim de var. Pakistan'ın tekstil ve konfeksiyon ihracatı ise yılda 5-6 milyar doları buluyor. Bu rakamın en az beşte birinin son gelişmeler nedeniyle bölgeden kaçacağını tahmin ediyorum. Sadece Pakistan'dan 1 milyar dolarlık talep Türkiye'ye gelebilir.'' Pakistan'ın yanı sıra, Hindistan, Çin ve Endonezya gibi rekabetçi tekstil ürünlerine sahip ülkelerin de sıcak bölge ile birlikte anıldığına işaret eden Yıldırımçakar, beklenen talebin daha da artabileceğini kaydetti. Yıldırımçakar, bu süreçte Türkiye'ye yönelen talebin devamlılığını sağlamanın önemini vurgulayarak, her türlü altyapı, kapasite, bilgi ve birikime sahip tekstil sanayiinin, enerji maliyetlerindeki fahiş artış nedeniyle rekabetçi gücünün darbe aldığını sözlerine ekledi. 
     






</TEXT>
</DOC>
