<DOC>
<DOCNO> 8070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/21/dunya/adun.html </URL>
<DATE> 2001/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkleri kullandık 
</HEADLINE>
<TEXT>

Eski Doğu Almanya’nın efsanevi istihbarat örgütü STASİ’nin üç numaralı adamı Markus Wolf, Soğuk Savaş döneminde Federal Almanya’daki çok sayıda Türk’ü casus olarak kullandıklarını açıkladı 
     MEHMET AKTAN Berlin 

     Eski Doğu Almanya’nın en önemli casus şeflerinden Markus Wolf, Soğuk Savaş döneminde Türkleri de ajan olarak kullandıklarını açıkladı. 
     Doğu Almanya’nın efsanevi istihbarat örgütü STASİ’nin üçüncü adamlığına kadar yükselen ve uluslararası istihbaratçılar arasında "Yüzü Olmayan Adam" lakabıyla tanınan Wolf, Batı Berlin’de çalışan birçok Türk işçisinin, Batı’dan Doğu’ya insan kaçakçılığında ve Doğu Berlin’e kaçak girişlerin aydınlatılmasında önemli roller üstlendiklerini söyledi. Eski casus, Almanya’da yaşayan yabancı gazetecilerle yaptığı toplantıda, Türk işçilerin o tarihlerde doğu ve batı Berlin’de rahatça dolaşabildiklerini hatırlatarak, "Bu da saydığım faaliyetlerde çalışmalarını oldukça kolaylaştırıyordu" dedi. 
     
Elçilik varsa ajan da var      Sovyet gizli servislerinin de, Türkiye’ye ve İran’a yönelik faaliyetlerinde o zamanlar Batı Berlin’deki imkanlardan yararlandığını belirten Wolf, dolayısıyla Türklerin Sovyetler’e de çalışmış olabileceğini ima etti. 
     Wolf, STASİ’nin Türkiye’de faaliyetleri olup olmadığına ilişkin bir soruya "Türkiye bizim planlarımızda hemen hemen yoktu. Sovyetlerin bize yönelik bir ilgisi vardı, çünkü bizim Türkiye’de Ruslara nazaran Alman olarak daha çok hareket imkanımız bulunuyordu. Ama Türkiye istikametinde veya Türkiye’ye karşı, bizim dış istihbarat birimimizin faaliyeti olmadı" cevabını verdi. 
     "Güzel İstanbul’da hiç mi adamınız yoktu " şeklindeki soruya ise, "Bir yerde Büyükelçiliğimiz varsa, orada bir kaç adamımız da vardı. Ama adamlarımız, orada Türkleri bizim için ajan yapamadılar" yanıtını verdi. 
     
Casus Yıldırım için af istiyor      Markus Wolf, 80’li yıllarda Batı Berlin’de çok önemli bir Amerikan askeri tesisinden doğuya bilgi veren ve ABD’de ömür boyu hapse mahkum edilen Hüseyin Yıldırım adlı Türk casusun hikayesini anlattı. 
     Eski ajan, Yıldırım’ın, Batı Berlin’de Amerikalıların Şeytan Dağı denilen ve Doğu Bloku’ndan gelen sinyalleri yakalayabilecek güçte bir dinleme merkezinin tamirathanesinde çalıştığını belirterek, "Bize 7 yıl boyunca Amerikan casusluk teknolojisiyle ilgili çok önemli enformasyonlar verdi. 1987’de tutuklandı ve af imkanı olmayan müebbet hapse mahkum edildi" diye konuştu. 
     Yıldırım’ın 12 yıldır hapiste bulunduğunu hatırlatan Wolf, "Biz, elimizdeki Amerikan ve Batı Alman casuslarını son dönemde affetmiştik. Hüseyin’in yaptığını Amerikan subayları da yaptı, ama onlar da hafif cezalarla kurtuldu. Ancak Hüseyin’in affını sağlayamadık. Yeni Başkan Bush’tan affedilmesini rica edeceğim" dedi. 
     
     PORTRE Markus Wolf 
Yüzü Olmayan Adam      Bir Yahudi doktorun oğlu olarak 1923’te doğan Markus Wolf, babası komünist olduğu için Nazi döneminde Almanya’yı terk edip Avusturya, İsviçre ve Fransa’da yaşadı ve 1934’te Sovyetler Birliği’ne gitti. 1942’te Alman Komünist Partisi’ne girdi. Savaş bittikten sonra Almanya’ya dönerek radyoda çalıştı. 1952’de istihbarat teşkilatı STASİ’nin dış istihbarat bölümü başkanlığına atandı. 20 yıl boyunca batılı istihbarat örgütlerince tek bir fotoğrafı çekilemediği için "Yüzü Olmayan Adam" diye tanındı. 
     Wolf, özellikle batı Almanya’da çok üst düzeyde yetkililer arasına soktuğu adamlarla başarı kazandı. Bunlardan en meşhuru yıllarca Başbakan Willy Brandt’ın başdanışmanı olan Günter Guillaume idi. Wolf’un emrinde yurtdışında 4 bin muhbir, Doğu Berlin’deki merkezde de bin 200 memur çalıştı. Almanya birleştikten sonra Ekim 1990’da Moskova’ya kaçtı. Gorbaçov’un reform politikasını destekleyenlerden biri olan Wolf, tekrar Almanya’ya dönüp, hakkında açılan bir çok davada hakim önüne çıktı. Anayasa Mahkemesi’nin 1995’te eski DDR istihbaratçılarını rahatlatan kararından sonra, hakkındaki davalardan fazla hapis cezası almadan kurtuldu. 
     


 DÜNYA 











</TEXT>
</DOC>
