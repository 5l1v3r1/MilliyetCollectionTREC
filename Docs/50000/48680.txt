<DOC>
<DOCNO> 48680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/guncel/gun06.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınavsız üniversite kontenjanla sınırlı 
</HEADLINE>
<TEXT>

"Her meslek liseliye yüksekokul" beklentisine sokulan öğrenciler, kontenjan ve ortaöğretim başarı puanı kısıtlaması karşısında şaşkına döndüler. Sınavsız geçiş, ayrılan kontenjanla sınırlı 
     İSTANBUL Milliyet 

     Sınav sisteminin değişmesinin ardından, Ortaöğretim Başarı Puanı uygulaması nedeniyle 4 yıllık fakültelere girme şansları ortadan kalkan meslek lisesi öğrencileri bir hüsranı da sınavsız geçişte yaşadılar. 
     "Her meslek liseliye yüksekokul" bekleyen öğrenciler, kontenjan ve ortaöğretim başarı puanı kısıtlaması karşısında şaşkına döndüler. 2002 - 2003 eğitim - öğretim yılında başlayacak uygulamada mesleki ve teknik lise mezunlarının kendi alanlarındaki meslek yüksekokullarına sınavsız geçişi, ayrılan kontenjanla sınırlı olacak. 
     Meslek lisesi öğrencileri üniversite umutlarının iyice kırıldığını söyleyerek, "Meslek lisesinde okuduğumuz için zaten sınavda yarışa oldukça geriden başlıyoruz. Aynı sıkıntıları belki kontenjan, belki not barajına takılarak yine yaşayacağız" dediler. 
     Her adayın, ortaöğretim başarı puanı baz alınarak, "Mesleki Ortaöğretim Başarı Puanı - MOBP " hesaplanacak ve bu puanlara göre yerleştirme yapılacak. Eğitimciler bu noktada not patlamasının yaşanacağına dikkat çekerek, "Ortaöğretim Başarı Puanı Türkiye’de çok zor işleyen bir olay. Yapay başarı ortaya çıkacak" dediler. 
     
     Notlar abartılacak 
     Prof. Dr. Adil Çağlar, "Meslek liselerindeki öğrencilerin meslek yüksekokullarına girebilmesi için bu öğrencilere yüksek puanlar verilecek. Böylece yapay, zorlama bir başarı ortaya çıkacak. Abartılı not verme başlayacak" dedi. Not yükseltmenin anlamsız bir yarışa dönüşeceğini belirten Prof. Dr. Çağlar, "Türkiye’nin en başarılı liseleri, notları açısından meslek liseleri olacak" deye konuştu. 
     



 GÜNCEL 
















</TEXT>
</DOC>
