<DOC>
<DOCNO> 10627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/09/son/sonspo01.html </URL>
<DATE> 2001/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Scala İstanbul'a geldi 
</HEADLINE>
<TEXT>

     Beşiktaş Kulübü Yönetim Kurulu'nun, sağlık sebeplerini gerekçe göstererek görevine son verip, yerine Christoph Daum'u getirdiği teknik direktör Nevio Scala, bu gece İstanbul'a geldi. 
     İtalyan teknik adamı Atatürk Havalimanı'nda siyah-beyazlı kulübün yönetim kurulu üyesi Mete Düren'in yanı sıra kendisiyle birlikte görevden alınan kondüsyoner Stefano Moreno ve tercüman Mustafa Gülen karşıladı. 
     Nevio Scala havalimanında, gazetecilerin, görevden alınışıyla ilgili ısrarlı sorularına yanıt vermedi. Üzgün ve kırgın olduğu gözlenen İtalyan teknik adamın yarın gelişmelerle ilgili olarak bir açıklama yapması bekleniyor. 
     Bu arada, Beşiktaş Kulübü Yönetim Kurulu Üyesi Mete Düren, Atatürk Havalimanı'nda yaptığı açıklamada, Scala ile olan kişisel ilişkileri nedeniyle ve kulüp adına kendisini karşılamaya geldiğini vurgulayarak, ''Kendisine yapılan sağlık tetkikleri konusunda henüz görüşme imkanımız olmadı. Önümüzdeki günlerde İstanbul'da kalmaya devam ederse, bu süre içinde kendisiyle görüşeceğiz'' dedi. 
     Scala'nın sağlık kontrolüne gidişini, ''Mevcut bir durumu tespit ettiğimiz için yurt dışına göndermiştik. Kendisi de bu durumun gerekli olduğunu gördü ki, yurt dışına gitti. Bu konuda daha fazla ayrıntıya girmek istemiyorum'' şeklinde anlatan Düren, İtalyan teknik adama tazminat ödenip ödenmeyeceği hakkındaki bir soruya ise şöyle yanıt verdi 
     'Bu konunun herhangi bir şekilde, FIFA ya da mahkemeye intikal etmeden, öncelikle kulüp ile sayın Scala arasında çözülmesi için elimizden gelen her türlü kolaylığı göstereceğiz. Aynı kolaylığı kendisinin de göstereceğine inanıyorum.'' Mete Düren ayrıca, ''Ücret ödemeye eğiliminiz var mı '' şeklindeki bir soruya da ''Anlaşmaya eğilimimiz var'' karşılığını verdi. 




</TEXT>
</DOC>
