<DOC>
<DOCNO> 41930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/son/sondun02.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollywood terörizmi konu alan 2 filmin gösterimini erteledi 
</HEADLINE>
<TEXT>

     Hollywood film stüdyoları, ABD'nin tarihinde gördüğü en ağır terörist saldırının ardından, aralarında Arnold Schwarzenegger'in oynadığı ''Collateral Damage''in de bulunduğu iki büyük filmin gösterimini erteledi. 
     Warner Bros film şirketi, 5 Ekim'de gösterime girmesi planlanan ve Schwarzenegger'in teröristlerin peşindeki macerasını anlatan ''Collateral Damage''in gösterimini ertelerken, Touchstone Pictures da, ilk kez 21 Eylül'de vizyona girmesi planlanan ''Big Trouble'' filminin gösterimini süresiz erteledi. 
     Yazar David Barry'nin romanından uyarlanan, Tim Allan'ın oynadığı komedi filmi ''Big Trouble'', gizemli bir bavulun bulunmasıyla bir nükleer bombanın da yer aldığı terörist planın ortaya çıkarılmasını konu alıyor. 
     Bu arada, Sony Pictures şirketi, gelecek Mayıs'ta gösterime girecek, banka soyguncularının Dünya Ticaret Merkezi kulelerinin arasındaki örümcek ağına yakalanmasını anlatan ''Spiderman'' filminin fragmanlarını geri çekti. Sony ayrıca, kulelerin örümcek adamın gözünden gösterildiği posterleri de kaldırdı. Ülkedeki büyük televizyon kanallarının yöneticilerinin de, sonbahar yayın döneminde casusluk ve terörizmi konu alan programların yayınını yeniden değerlendirdiği belirtildi. 
     Öte yandan, Amerikan sinema çevrelerinde, New York ve Washington'a yönelik terörist saldırıların, Hollywood'un felaket filmi senaryolarını geçtiği yorumları yapılıyor. 
     'Eğer birisi bu terörist saldırılara benzeyen bir senaryoyla bir Hollywood stüdyosuna gelseydi, kendisine kibarca kapının gösterileceğini'' ifade eden Hollywood stüdyolarının büyük bölümü, olup-bitenleri anlatacak bir senaryonun ''pek inandırıcı'' bulunmayacağını kaydettiler. 
     Hollywood, son yıllarda Amerikan topraklarını kana bulayan olayın senaryosuna benzer çok sayıda film piyasaya sürdü. Denzel Washington, Annette Bening ve Bruce Willis'in başrolünü paylaştığı 1998'de gösterime giren ''Kuşatma''da FBI'ın New York'taki karargahına saldıran Arap teröristleri anlatıyordu. 
     Bu film, ABD'de yaşayan Arap kökenliler tarafından, ''Arapların ABD'yi kaosa sürüklemek için ölmeye hazır fanatik teröristler gibi gösterdiği gerekçesiyle'' protesto edilmişti. Başrollerini George Clooney ve Nicole Kidman'ın üstlendiği 1997'de gösterilen ''Barışçı''da da, çalıntı bir nükleer silahı New York'ta patlatmaya çalışan bir Sırp terörist konu ediliyordu. 1999'de gösterime giren ''Arlington Road'' isimli filmde de, terörizm konusunda uzman bir profesörün Jeff Bridges , sevimli komşuları Tim Robbins ve Joan Cusak'ı Washington'da terörist saldırı düzenlemeye çalışmalarını ortaya çıkarması ve onları tutuklatmaya çalışması anlatılıyor. 







</TEXT>
</DOC>
