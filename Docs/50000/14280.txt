<DOC>
<DOCNO> 14280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/02/son/sontur19.html </URL>
<DATE> 2001/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinç Bilgin tutuklandı... 
</HEADLINE>
<TEXT>

     Tasarruf Mevduatı Sigorta Fonu'na TMSF devredilen Etibank'ın eski sahibi Dinç Bilgin, ''Zimmet'', ''Dolandırıcılık'' ve ''Cürüm işlemek amacıyla teşekkül oluşturmak'' suçlarından tutuklandı. 
     Bankanın eski Yönetim Kurulu üyeleri Önay Bilgin ve İsmail Hakkı Karakaya'yı serbest bırakan İstanbul DGM Cumhuriyet Savcısı Ercan Cengiz'in tutuklanmasını istediği Dinç Bilgin, sevk edildiği Nöbetçi 6No'lu DGM Yedek Hakimliği'nde yeniden sorgulandı. 
     Bilgin'in, burada yaklaşık 3 saat süren sorgusunun ardından ''Zimmet'', ''Dolandırıcılık'' ve ''Cürüm işlemek amacıyla teşekkül oluşturmak'' suçlarından tutuklanması kararlaştırıldı. 
     DGM Yedek Hakimliği, aynı soruşturma kapsamında İnterbank'ın eski sahibi ve eski milletvekili Cavit Çağlar ile Etibank'ın eski yönetim kurulu üyesi Zeki Ünal hakkında da gıyabi tutuklama kararı çıkarttı. 
     Dinç Bilgin, işlemlerinin tamamlanması için halen İstanbul DGM'de bekletiliyor. 
     Bilgin'in avukatı Önder Öztürel, gazetecilerin yönelttiği bir soru üzerine, tutuklamaya henüz itirazda bulunmadığını söyledi. 
     Avukat Öztürel, ''Peki bulunacak mısınız'' şeklindeki soruya ise ''Yasal haklarımız neyse düşüneceğiz'' karşılığını verdi. 




</TEXT>
</DOC>
