<DOC>
<DOCNO> 27388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/guncel/gun02.html </URL>
<DATE> 2001/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sedat Peker’e gözaltı 
</HEADLINE>
<TEXT>

Ünlü mafya babası, iki gün önce başlayan operasyonla yakalandı Peker, "adam öldürmeye azmetirmek" iddiasıyla sorgulanıyor 
     İSTANBUL Milliyet 

     Yeraltı dünyasının ünlü isimlerinen Sedat Peker, bu defa da adam öldürmeye azmettirdiği iddiasıyla gözaltına alındı. 
     İstanbul polisi, eski Fikirtepe Ülkü Ocakları Başkanı Atilla Kaya'nın aralık ayında vurulmasıyla ilgili yakalanan bir kişinin ifadeleri üzerine, iki gün önce operasyon için düğmeye bastı. Bir süre önce meydana gelen ve basına sızmayan bir olayda kalbine yakın iki yerden kurşun yarası alan Kaya, bir hafta yoğun bakımda kalmıştı. Kaya, daha sonra polise verdiği ifadesinde kendisini yanlışlıkla vurduğunu iddia edince olay kapanmıştı. Ancak daha sonra sürdürülen soruşturmada, Kaya'nın, Peker aleyhine konuştuğu için saldırıya uğradığı belirlendi. Gözaltına alınan tetikçi de sorgusunda, saldırıyı doğruladı. 
     
     Yalan söyledim’ 
     İkinci defa ifadesine başvurulan Atilla Kaya da "Evet beni vurdular. Sonra da tehdit ettiler. Ben de yalan söylemek zorunda kaldım" dedi. 
     Tetikçinin "Beni görevlendirdi" dediği Peker de "adam öldürmeye azmettirdiği" iddiasıyla gözaltına alındı. Peker'in sorgusunun büyük bir gizlilik içinde yürütüldüğü kaydedildi. 
     İstanbul Organize Suçlar Şubesi, 31 Mayıs'ta düzenlediği operasyonda, Peker ve adamlarını, çete oluşturdukları iddiasıyla gözaltına almıştı. Bir hafta boyunca Emniyet Müdürlüğü'nde sorgulanan Peker, sevk edildiği İstanbul DGM'de serbest bırakılmıştı. Savcının itirazı üzerine, Peker hakkında gıyabi tutuklama kararı çıkarılmıştı. Ancak, Peker'in avukatlarının bir üst mahkemeye itirazı üzerine, tutuklama kararı kaldırılmıştı. 
     



 GÜNCEL 




















</TEXT>
</DOC>
