<DOC>
<DOCNO> 20211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/son/sontur11.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom toplantısı sona erdi...Derviş "Çalışma bugün bitmeli" 
</HEADLINE>
<TEXT>

     Devlet Bakanı Kemal Derviş, Türk Telekom'un özelleştirilmesine ilişkin yasa taslağı konusundaki çalışmaların devam ettiğini söyledi. 
     Devlet Bakanı ve Başbakan Yardımcısı Hüsamettin Özkan, Devlet Bakanı Kemal Derviş ve Ulaştırma Bakanı Enis Öksüz'ün, Türk Telekom'un özelleştirilmesine ilişkin yasa taslağı konusunda gerçekleştirdikleri toplantı sona erdi. 
     Başbakanlık Merkez Bina'daki toplantı, yaklaşık 2 saat 45 dakika sürdü. 
     Devlet Bakanı Derviş, Başbakanlık'tan çıkışta gazetecilerin sorularını yanıtlarken, taslağa dönük çalışmaların devam ettiğini vurguladı. Derviş, ''çalışmalar çok ciddi olarak devam ediyor. Bugün bitmesinde büyük yarar var. Bugün bitmesi gerekiyor'' dedi. 
     Önemli olanın, en iyi yasanın çıkması olduğunu ifade eden Bakan Derviş, şunları kaydetti 
     ''Sanıyorum altın hisse ile ilgili çalışmalar bitti. Şu andaki çalışma, daha ziyade sektörün yönetimi, lisans verme yetkisi ile ilgili düzenlemelerdir. Bunları da bu akşama kadar bitireceğimizi tahmin ediyorum. Çalışmalar devam ediyor.'' 
     Öte yandan Derviş bugün, İstanbul'daki TİSK Danışma Konseyi toplantısına da katılacak. 
     

</TEXT>
</DOC>
