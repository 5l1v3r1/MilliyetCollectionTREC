<DOC>
<DOCNO> 48486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/guncel/gun06.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Meslek liselileri sınavsız girecek 
</HEADLINE>
<TEXT>

Meslek liselerinden, meslek yüksekokullarına sınavsız geçiş uygulaması, 2002 - 2003 eğitim - öğretim yılında başlayacak 
     ANKARA Milliyet 

     Meslek liselerinden meslek yüksekokullarına sınavsız geçişin esasları 2002 - Öğrenci Seçme Sınavı’nın ÖSS kılavuzunda yapılan açıklama ile belli oldu. 
     Kılavuzda yer alan bilgilere göre sınavsız geçiş uygulaması, 2002 - 2003 eğitim - öğretim yılında başlayacak. Mesleki ve teknik lise mezunlarının kendi alanlarındaki meslek yüksekokullarına sınavsız geçişi, ayrılan kontenjanla sınırlı olacak. 
     Bu yıl toplam 130 bin meslek yüksekokulu kontenjanı sınavsız giriş için ayrılacak. Her adayın, ortaöğretim başarı puanı baz alınarak "Mesleki Ortaöğretim Başarı Puanı - MOBP " hesaplanacak ve bu puanlara göre yerleştirme yapılacak. 
     
     Liselere de açık 
     Adaylar, her ilde kurulacak Mesleki Teknik Eğitim Bölgeleri METEB içindeki yüksekokullara yerleştirilecekler. Herhangi bir nedenle bulunduğu METEB’deki meslek yüksekokuluna yerleşemeyen adaylar, diğer METEB’lerdeki okullara kaydırılabilecekler. 
     Her METEB’deki meslek yüksekokulu, kontenjanına göre öğrenci alacak. Başvurularda son sınıf öğrencilerine öncelik tanınacak. Son sınıf öğrencileri arasında da Anadolu Teknik Lisesi öğrencilerine öncelik verilecek. 
     Adaylar, bulundukları METEB’e yerleştirilemezse, bir diğer METEB’e, mesleki ortaöğretim başarı puanlarına göre yerleştirilecekler. Mesleki ve teknik liselerin dışında kalan liselerden başvuranlar, yüksekokullarda açık kalacak kontenjanlara, Y - ÖSS puanlarına göre yerleştirilecekler. 
     
Yarısı açıkta kalacak      Mesleki ve teknik liselerden meslek yüksekokulu ve açıköğretim ön lisans programlarına sınavsız geçiş hayal kırıklığı yarattı. Sınavsız geçiş için kontenjanların sınırlı olması nedeniyle meslek liseleri öğrencilerinin yarısı açıkta kalacak. 
     Meslek liselerinde öğrenim gören 902 bin 715 öğrenci bulunuyor. Özellikle bu yıl sınavsız geçişin sağlanacağı umuduyla meslek liselerini tercih edenlerin büyük kısmı bu haktan yararlanamayacak. 
     Meslek yüksekokullarına yerleştirme yapılırken, son sınıf öğrencilerine öncelik tanınması da mezun durumunda olanların neredeyse hiçbir şanslarının kalmamasına neden olacak. 
     Yerleştirmede öncelik son sınıf öğrencilerine verilecek ve onları bir yıl önce mezun olanlar izleyecek. Bu sıralama, yıllara göre geriye doğru yapılacak ve yine Anadolu teknik, Anadolu meslek ve normal öğretim yapan meslek lisesi mezunlarına öncelik verilecek. 
     



 GÜNCEL 
















</TEXT>
</DOC>
