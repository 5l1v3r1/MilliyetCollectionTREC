<DOC>
<DOCNO> 19221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/son/sontur03.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Cuma hutbesinde "ölçülü ve tutarlı olmaya" çağrısı yapılacak 
</HEADLINE>
<TEXT>

     Diyanet İşleri Başkanlığı, ''ölçüsüz ve tutarsız hareketlerin'' fert ve topluma nelere malolduğunu ve insanlara nasıl acı verdiğini anlatan bir hutbe hazırladı. 
     Diyanet İşleri Başkanlığı'nın ''Ölçülü ve Tutarlı Olmak'' konulu hutbesi, 4 Mayıs Cuma günü bütün camilerde okunacak. 
     Hutbede, Kuranıkerim'de, Allah'ın insanlardan önce kendisini tanıyıp bilmesini, sonra da ölçülü ve tutarlı hareket etmelerini istediği anlatılıyor. 
     İnsanı şahsiyetli, inandırıcı ve başarılı kılan hasletlerin başında İslam ahlakının özünü ve temelini oluşturan ''ölçülü ve tutarlı olmak'' geldiği vurgulanan hutbede, şöyle denildi 
     ''Ölçülü ve tutarlı olmak, kişinin inandığı gibi yaşaması, sözüyle özünün bir olması, yüce dinimizin getirmiş olduğu ölçülere uymasını gerektirir. İnsan bildikleri ve söyledikleri kadar, bildiklerini ve söylediklerini hayata geçirmekle değer kazanır ve inandırıcı olur. Söylediklerini yapmayan kimseler ise toplum içindeki itibarlarını yitirir ve güven duygularını sarsarlar. Ölçülü ve tutarlı olmak, şüphesiz aklı kullanmanın ve mantıklı düşünmenin bir neticesidir.'' 
     
     






</TEXT>
</DOC>
