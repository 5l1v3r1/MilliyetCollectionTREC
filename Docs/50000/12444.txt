<DOC>
<DOCNO> 12444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/ekonomi/eko00.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Torpilli krediye son 
</HEADLINE>
<TEXT>

Artık, esnafa ve çiftçiye verilecek destekler için bütçeye ödenek konacak. Siyasetçiler kamu bankaları yoluyla karşılıksız düşük faizli kredi dağıtamayacak 
     ZÜLFİKAR DOĞAN Ankara 

     Devlet Bakanı Kemal Derviş’in dış destek temasları öncesinde dün gün boyunca Hazine Müsteşarlığında yapılan toplantılarda, kamu bankalarına yönelik gerçekleştirilecek yönetim ve mali bünye iyileştirmesi operasyonlarına ilişkin ilkeler belirlendi. 
     Uygulamaya konulacak ilkelerle, hükümet çiftçiye, esnafa ve partili işadamına "avanta" dağıtamayacağı gibi, bu bankalara, bütçeye karşılığı konulmamış görevler ve ödemeler verilemeyecek. 
     Önümüzdeki hafta yapılacak Ziraat Bankası Genel Kurulu’nda seçilecek yönetim kurulu, Halk ve Emlak bankaları genel kurullarında da en büyük hissedar "Hazine temsilcisi" tarafından teklif edilecek ve böylece üç bankanın yönetim kurulu aynı isimlerden oluşacak. Ardından, bankaların kredi ve fon yönetimleri yine tek çatı altında toplanacak. 
     Üç bankanın toplam görev zararını oluşturan 13 katrilyon liralık tutar, Hazine tarafından karşılanarak üç bankaya özel tertip Türk lirası ve döviz k ğıdı verilmek suretiyle sıfırlanacak. Bunun yanı sıra, Ziraat Bankası’na 1 katrilyon 750 trilyon, Halk Bankası’na 750 trilyon ve Emlakbank’a da 500 trilyon lira olmak üzere, üç bankaya toplam 3 katrilyon liralık sermaye konulacak. 
     Görev zararları ve sermaye olarak bankalara verilecek Hazine k ğıtlarının karşılığında ise 2001 bütçesine ek olarak hazırlanacak yeni bütçe tasarısına aynı tutarda ödenek konulacak. 
     Kamu bankaları operasyonu uyarınca, bu yıldan başlamak kaydıyla, Ziraat Bankası’nın tarımsal ödemeler ve destekleme alımlarının düzeyi aşağı çekilecek. Bakanlar Kurulu’nun belirleyeceği destekleme ve ürün bedeli ödeme tutarları için yine hazırlanacak ek bütçe yasa tasarısına ödenek konulacak. 
     
     Şube ve personel azalıyor 
     Üç kamu bankasının aynı yerde bulunan şubeleri teke indirilecek. Aynı yerdeki şubelerin kapatılması suretiyle şube ve personel sayısında azaltmaya gidilecek. Personel operasyonunda öncelik "emekliliğini hak etmiş" olanlara verilecek. Halen üç kamu bankasında toplam 62 bin personelin bulunuyor. Emeklilik uygulamasıyla bu sayı 45 bine çekilecek. Daha sonra da 30 - 35 bin düzeyine indirilecek. 
     
Kamu bankalarının patronu Acar oluyor      Üç kamu bankasının ortak yönetim kurullarının başına Tansaş Yönetim Kurulu Başkanı Aclan Acar getiriliyor. Acar dün Hazine Müsteşarlığı’na giderek Devlet Bakanı Kemal Derviş ile görüştü. 
     Bu ay sonuna kadar Ziraat, Halk ve Emlak Bankası’nın yapacağı genel kurullarda ortak yönetim kurulu belirlenecek. Üç bankanın ortak yönetim kurulunun başına da Acar getiriliyor. 
     Geçtiğimiz ay Tansaş Yönetim Kurulu Başkanlığı’na getirilen Aclan Acar, aynı zamanda Doğuş Grubu’nda Garanti ve Osmanlı bankalarının murahhas azalığı ve Doğuş Grubu İcra Komitesi üyeliği görevlerini sürdürüyor. 1977 yılında Ankara İktisadi ve Ticari İlimler Akademisi’nden mezun olan Acar, 1982 yılında Citibank Muhabir Banka Okulu’nda döviz işlemleri, para piyasaları ve uluslararası ticaret üzerine eğitim gördü. 
     Halk Bankası’nda uluslararası bankacılık elemanı olarak çalışan Acar, 1988 - 1990 yılları arasında Merkez Bankası İdare Merkezi’nde müdürlük yaptı. 1990 ve 1994 yıllarında Garanti Bankası’nda genel müdür yardımcılığı yapan Acar, 1994 yılında da Bank Ekspress Genel Müdürü oldu. Acar, 1997 yılında Doğuş Grubu bünyesine geçen Osmanlı Bankası’nın başına geçti. 
     


 EKONOMİ 














</TEXT>
</DOC>
