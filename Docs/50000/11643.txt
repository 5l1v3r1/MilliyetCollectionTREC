<DOC>
<DOCNO> 11643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/16/yazar/guclu.html </URL>
<DATE> 2001/03/16/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Cep ve çocuklar 
</HEADLINE>
<TEXT>

     Batılılarla aramızdaki temel farklılıklar neler diye öyle uzun uzun araştırma yapmaya gerek yok. Tartıştığımız konulara, neleri ciddiye alıp almadığımıza bakın yeter... 
     Onlar deli dana, şap ve elektromanyetik kirliliği tartışırken, biz kısır siyasi çekişmeleri, enflasyonu, terörü, hortumcuları konuşmaktan usanmadık. Bir de sonuç alabilsek yüreğimiz ferahlayacak. Ama nerdeee... 
     Elektromanyetik kirlilik konusunu daha önce de defalarca gündeme getirdim. Anlaşılan, genç nüfusun çok yoğun olduğu ülkemizde bu soruna daha fazla eğilmemiz gerekiyor. 
     Sakarya Üniversitesi Fen Bilimleri Enstitüsü Müdürü Prof. Dr. Osman Çerezci'den dün gelen mektup, alarm zillerinin çalması için yetiyor da artıyor. 
     İnsan sağlığına önem veren ülkeler, en ufacık bir şüphe nedeniyle milyonlarca hayvanı imha ediyor. Sigara içimini yasaklıyor. Zararlı olabileceği endişesiyle özellikle çocukları cep telefonlarından uzak tutuyor. Peki biz ne yapıyoruz Yararı dokunabilecek konuları değil de, zararı olabilecek her şeyi hiç araştırmadan, test etmeden, biraz olsun beklemeden parlattıkça parlatıyoruz... 
     Prof. Çerezci'yi isyan noktasına getiren nokta cep telefonlarının küçükleri de özendirecek şekilde sunulur hale gelmesi. Çocukların vücut yapısının elektromanyetik radyasyon ile mücadele edebilecek yeterlilikte olmadığına dikkati çeken hoca, bakın bu konuda neler diyor 
     Sakarya Üniversitesi Elektromanyetik Kirlilik Ölçüm Merkezi piyasadaki tüm cep telefonlarının radyasyon seviyelerini ölçmüş bulunmaktadır. Halen güvenlik limitinin 4, 5 katı radyasyon veren telefonlar gençler tarafından bilinçsizce kullanılmaktadır. 
     Bazı cep telefonlarına çocuklar kullanmamalı diye uyarı etiketi konulmalıdır. 
     Oxford Üniversitesi'nde yapılan bir araştırma düşük doz radyasyonun bile hücre ve dokular üzerinde olumsuz etki gösterdiğini ve önlem alınması gerektiğini vurguluyor. 
     Bugün bu konuda belirsizlik olsa bile Batı ülkelerinde gereken duyarlılık gösterilmekte olup cep telefonlarının radyasyon seviyesini belirten etiketler konulmaktadır. 
     Dünyada hiçbir bilimsel kuruluş ve sağlık örgütü cep telefonunu çocuklar da kullanabilir, hiçbir riski yoktur diyemiyor. Aksine çocuklar için dikkatli olunması gerektiği dile getiriliyor... 
     Hoca, son olarak hiç olmazsa az radyasyon yayan telefonlar ve kısa süreli konuşma konusunda toplumu bilgilendirelim uyarısında bulunuyor. Dikkate alınmayacağını bilse bile .. 
     Her konuda kalkıp ABD'den bakan getiremeyeceğimize göre iş yine bizimkilere düşüyor. Evet bu ülkede bir Sağlık, Gençlik ve Eğitim bakanı vardı galiba. Nelerle uğraşıyorlar dersiniz ... 
     ÖNEMLİ HATIRLATMA SAYIN BAŞBAKAN, ÜNİVERSİTE ÖĞRETİM ÜYELERİNE VERDİĞİNİZ ZAM SÖZÜ İÇİN SON 6 GÜN. ONLAR ŞİMDİDEN SİZİ ŞÜKRANLA ANMAYA HAZIRLANIYORLAR. BİZDEN HATIRLATMASI .. 
     
     





Umut Çankaya 


Bush güvence istiyor 


Çetin Altan ve genç gazeteciler 


Politikada Kemal Derviş rüzgarı... 


Diplomaside rodeo 


Cep ve çocuklar 


Uzman gözü ile... 


Bir dava öyküsü 


Susurluk süreci 


Bir kilo hamsi bir dolar 


Siyasi gölge 


Derviş'in neşteri 


Çözüm için tedbir tükenmez 


Türkiye’de hayat var mı 


</TEXT>
</DOC>
