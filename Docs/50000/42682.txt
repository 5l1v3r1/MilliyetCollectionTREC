<DOC>
<DOCNO> 42682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/son/sontur22.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Radyocu RTÜK'ü protesto için ölüm orucuna başladı 
</HEADLINE>
<TEXT>

     Konya'nın Kulu İlçesi'nde kurduğu yerel radyoya 5 yıldır yayın izni alamayan Bayram Arslan, ''ölüm orucu''na başladı. 
     Konya'nın Selahattin Eyyübi Mahallesi Göktürk Sokak'taki evinde görüştüğü 44 yaşındaki radyocu Bayram Arslan, Kulu İlçesi'nde kurduğu radyo istasyonuna Radyo ve Televizyon Üst Kurulu RTÜK tarafından yayın izni verilmediğini, bu nedenle ekonomik yönden mağdur olduğunu söyledi. 
     1996 yılında otomobilini ve evini satarak Kulu'nun Sesi Prenses Ayşem Radyo-Televizyon Yayıncılık A.Ş.'yi kurduğunu anlatan Arslan, ölüm orucuna giden öyküsünü şöyle aktardı 
     'Daha önce Ayşem FM isminde bir radyom vardı. Bunu satıp şu anki şirketimi kurdum. Yetkililer, 1995 yılından sonra kurulan radyo ve televizyonlara yayın izni verilmediğini söylediler. 4.5 yıl boyunca Kulu'dan Ankara'ya gidip geldim. RTÜK'e defalarca başvurdum. Bana söz veren politikacı sayısını hatırlamıyorum bile. Fakat tüm girişimlerim olumsuz sonuçlandı. Her seferinde birileri biraz bekle yayın izni verilebilir belki diye beni oyaladılar. Varlıklı bir insan olmama rağmen, bu beklenti yüzünden sıkıntı çektim. İnşaatlarda çalıştım. Sonra doğru-dürüst bir iş bulabiliriz diye 1 ay önce Konya'ya geldik.'' 
     Radyo yayıncılığını çok sevdiğini, bu nedenle geleceğini tamamen bu işe bağladığını ifade eden Arslan, şöyle devam etti ''İş bulamadığım için 15 kilometre uzaktaki şehir merkezine yürüyerek gelip gidiyordum. Varlıklıyken çevremde olan dostlarım, şimdi yanıma uğramaz oldu. Ben onurlu bir insanım. Bu şekilde yaşamaktansa böyle bir ölüm yolunu seçmeyi tercih ettim. Radyom tekrar yayına geçene kadar da bu eylemden vazgeçmeyeceğim.'' 







</TEXT>
</DOC>
