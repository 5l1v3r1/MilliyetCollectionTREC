<DOC>
<DOCNO> 21930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/yazar/pulur.html </URL>
<DATE> 2001/05/18/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Kültür de denetlenir 
</HEADLINE>
<TEXT>

     SAYIN Nadir Nadi'nin bir kitabının adı "Ben Atatürkçü Değilim" idi... 
     Nadir Nadi, gibi bir Atatürkçü, niçin kitabının adını böyle koymuştu 
     Çünkü "Atatürk adına" yapılanları, söylenenleri görüp, işittiği için... 
     Onların bu ikiyüzlülüklerini, riyakarlıklarını, sahtekarlıklarını görünce, onlarla aynı safta olmaktan utanmış "Ben Atatürkçü Değilim" demişti. 
     
     TÜRKİYE'de başta Atatürk, nice kavramları, çıkarları için kullanan o kadar bezirgan var ki 
     Din, siyaset, bilim... 
     Bezirgan bu kavramları, kendi çıkarına kalkan yapar, alet eder... 
     Adam, Hazine arazisini çevirir, ortasına bir Atatürk büstü diker, sıkıysa müdahale et 
     Adam, tapulu araziye gecekondu yapar, çatıya Türk bayrağını çeker, sıkıysa yık 
     Adam fuhuş yapılan otelinin girişine, devlet büyüklerinin elini öperken gösteren fotoğrafı asar, sıkıysa bas 
     
     BÜTÜN bunlar niye aklımıza geldi. 
     Sevgili Doğan Hızlan'ın bir yazısına Sayıştay denetçilerinin gönderdiği cevabı, yine onun köşesinde okuyunca... 
     Doğan Hızlan, İstanbul Belediyesi Kültür İşleri Dairesi Başkanı Şenol Demiröz'ün şikayetlerini yansıtan yazısında, Sayıştay denetçilerinin, belediyenin kültür etkinliklerini adeta engellediklerini, belediyelerin kitap yayımlamalarını, İstanbul'u tanıtacak gezi düzenlemelerini, opera, operet, konser ilanlarını gazetelere vermelerini doğru bulmadıklarını, "Yayıncılık, turizm sizin işiniz değil " dediklerini belirterek, konuyu iki cümle ile noktalıyordu 
     "Devletçi, esnek olmayan kafa gene inat ediyor 
     Bunlar sizin göreviniz değil " 
     
     DOĞAN Hızlan'ın bu yazısına ve eleştirilerine, Sayıştay denetçileri bir cevap yolladı o da bunu yayımladı... 
     Cevabın hukuki yanları dışında, bizim ilgimizi çeken bölümü şu oldu 
     "Şunu bilmenizi isteriz ki, bizler devletçiyiz ve halkçıyız, çünkü Atatürk'ün çocuklarıyız. 
     Kültürel faaliyetlere karşı olmak başka, bu faaliyetler için yapılan harcamaların hukukiliği başka konudur. 
     Eğer bir şehre sinema salonu yaparsanız, bu bizlerce alkışlanır. Ama sinema ihalesini kardeşinize verir ve birilerine devletin parasını hortumlatırsanız devletçi dediğiniz kafa yakanıza yapışır. O sinemanın hesabını sorar. Bu bizim halka karşı yasal görevimizdir. 
     Bu örnekteki iki farkı görmenizi isteriz." 
     
     FARK o kadar açık ki, görmemek mümkün değil 
     Yazının başında verdiğimiz örneklerden, İstanbul Belediyesi'ni tenzih ederiz lakin, Türkiye, hukuk devletiyse, anayasal kuruluşların denetiminden, "Ama bizim amacımız kültür" diye, bir kalkana sığınılamaz. 
     
     







Yeni dinamizm 


Cinayete ödül... 


Hükümetteki hava 


Lise Müdürü ve linç hukuku 


Hukuksuzluğa karşı hukuk reformu... 


Omletli siyaset 


19 Mayıs 1915 


Önemli kalmanın yolu... 


Ne olacak bu bankaların hali 


Hukuk nasıl kurtulur 


Kültür de denetlenir 


MHP ve kabine 


Sezer'e çağrı "Daha çok hukuk" 


Dükkanlar satılacak 


Sadun Hoca’nın " şıköları 


Balkaner’in kasasından Demirel’e uzanan liste 


</TEXT>
</DOC>
