<DOC>
<DOCNO> 11393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/dunya/dun02.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
50 eyaletin 25’i Ermeni yanlısı 
</HEADLINE>
<TEXT>

     WASHINGTON Milliyet 

     ABD’de Ermeni soykırımı tezleri yeniden siyasi gündemin ön planına gelmeye aday. Temsilciler Meclisi’nde geçen kasım ayında o zamanki başkan Bill Clinton’ın müdahalesiyle son anda engellenen tasarının bir benzerinin, önümüzdeki haftalarda yeniden sunulması bekleniyor. Bu arada, "Ermeni Soykırımının Yıldönümü" olduğu öne sürülen 24 Nisan tarihinin yaklaşması, Amerikan eyalet parlamentolarını da bu alandaki çalışmalarını hızlandırmaya yöneltti. 
     Son olarak ABD’nin Meksika’ya komşu güney eyaletlerinden New Mexico’nun yerel senatosu, 24 Nisan’ın "Soykırımı Anma Günü" olarak kabul edilmesi yönünde karar aldı. Bu kararla, ABD’deki toplam 50 eyaletten 25’inde, 24 Nisan "Ermeni Soykırımının Yıldönümü" olarak benimsenmiş oldu. 
     Amerikan federal hükümeti ise yıllardır, 24 Nisan’ı "Ermeni Anma Günü" olarak benimsemiş durumda. Bu gün vesilesiyle özel mesaj yayınlayan başkanlar ise, "soykırım" sözcüğünü kullanmayarak, "Ermenilere yönelik katliamlardan" söz ediyorlar. 
     
     


 DÜNYA 











</TEXT>
</DOC>
