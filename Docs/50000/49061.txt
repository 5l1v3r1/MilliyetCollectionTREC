<DOC>
<DOCNO> 49061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/27/yasam/ayas.html </URL>
<DATE> 2001/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin Filarmoni’de bir Türk kızı 
</HEADLINE>
<TEXT>

24 yaşındaki flütçü Esra Seda Uçan zoru başardı dünyanın en büyük orkestrası Berlin Filarmoni’ye katılmaya hak kazandı 
     ALİ EYÜBOĞLU 

     Tarihte ilk kez bir Türk kızı, müzik otoritelerince dünyanın en iyisi’ sıfatıyla tanımlanan Berlin Filarmoni Orkestrası’na girmeyi başardı. 24 yaşındaki flütçü Esra Seda Uçan, iki yılda bir boşalan kadroları doldurmak için sınav açan Berlin Filarmoni Orkestrası'na katılmaya hak kazandı. 
     Orkestranın kadrosuna girmeyi başaran iki müzisyenden biri olan Uçan, "Berlin Filarmoni Orkestrası, akademik eğitim alan her müzisyen için tepe noktası. Şu an kendimi dünyanın en mutlu insanı hissediyorum. Dünyanın en büyük orkestrasının kadrolu müzisyeni olmak benim için büyük onur" diye konuştu. 
     
Pazartesi başlıyor      Flüt çalmaya 14 yaşında başlayan Uçan, müzikteki başarısını konservatuvardaki hocası Erkan Alpay’a borçlu olduğunu söyledi. İstanbul Üniversitesi Devlet Konservatuvarı’nı 10 yıl yerine, sınıf atlayarak 4 yılda bitiren Uçan’ın kısa müzik geçmişi birçok başarı ve ödüllerle dolu. 
     İstanbul Üniversitesi Devlet Konservatuvarı’ndan sonra 3 yıl ABD’de, 2 yıl da Almanya’da müzik eğitimi alan Uçan, ünlü Alman bilim adamı Prof. Dr. Med. Rainer Hehrmann’ın keman sanatçısı oğlu Johannes’le nişanlı. Uçan, birçok müzisyenin hayali olan orkestrada, pazartesi günü işbaşı yapacak. 
     



 YAŞAM 





















</TEXT>
</DOC>
