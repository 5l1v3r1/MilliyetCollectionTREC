<DOC>
<DOCNO> 9400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/28/son/sontur04.html </URL>
<DATE> 2001/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsun SSK Hastanesi'ndeki zarar en az 500 milyar 
</HEADLINE>
<TEXT>

     Samsun SSK Bölge Hastanesi'nde dün çıkan yangın sonucu hastanenin ameliyathane bölümü tamamen devre dışı kaldı zarar görmeyen yataklı bölüme hasta nakline başlandı. 
     Samsun Valisi Muammer Güler, bu sabah hastanede incelemelerde bulundu. Yangında en fazla zarar gören ameliyathane ve öteki bölümleri gezen Vali Güler, yetkililerden bilgi aldı. 
     Hastanenin en kısa zamanda normale dönmesi için çalışmalara başlandığını belirten Güler, ''Gerekli tüm personel işinin başındadır. Hastanenin en kısa zamanda daha iyi koşullarda hizmete girmesi için çaba gösteriyoruz. Yangında can kaybı olmaması en büyük tesellimiz. Hastane görevlilerini çabalarından dolayı kutluyorum'' dedi. Başhekim Dr. Ersin Yılmaz da hastanenin ameliyathane bölümünün tamamen devre dışı kaldığını kaydederek, ''En büyük zarar ameliyathane bölümü ve havalandırma sisteminde. Tesisattaki arızalar nedeniyle hastanenin bir bölümüne halen elektrik verilemiyor. İlk belirlemelere göre en az 500 milyar zarar var. Ameliyathane dışındaki bölümleri temizleyip acilen hizmete acıyoruz'' diye konuştu. 
     Başhekim Yılmaz, yangın sırasında hastanenin 11 katlı yataklı bölümünün yoğun duman altında kaldığını belirterek, ''Zamanında müdahale etmeseydik, Allah göstermesin çok sayıda can kaybı olabilirdi. İsabetli bir kararla hastaları anında tahliye ettik'' dedi. 
     Bu arada, hastanenin yangından zarar görmeyen yataklı bölümüne hasta nakline başlandı. Sivil Savunma görevlilerinin de katıldığı çalışmalarda çevre hastanelere kaldırılan hastalar, cankurtaran araçlarıyla SSK Hastanesi'ne geri getiriliyor. Yetkililer, öteki bölümlerin de akşama kadar hizmete açılması için yoğun çaba gösterdiklerini söylediler. Öte yandan, ameliyathane bölümünde bulunan oksijen tüplerinin yangın anında hastane personelinin yoğun gayreti sonucu dışarı çıkarılmasının olası bir faciayı önlediği de bildirildi. 




</TEXT>
</DOC>
