<DOC>
<DOCNO> 12409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/son/sonspo06.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Takımda Arif ve Ogün sakatlandı 
</HEADLINE>
<TEXT>

     Slovakya ile yapacağı Dünya Kupası Eleme Grubu maçının hazırlıklarını sürdüren A Milli Futbol Takımı, bugün 2 futbolcusunun sakatlanmasıyla adeta büyük bir şok yaşadı. 
     Millilerin Florya Metin OKtay Tesisleri'nde, teknik direktör Şenol Güneş yönetiminde yaptığı antrenmanda, sol ayak bileğinden sakatlanan Ogün Temizkanoğlu ile sağ kasığından sakatlanan Arif Erdem, çalışmayı yarıda bırakmak zorunda kaldı. 
     Milli Takım Doktoru Cengiz Dinç ve masörler, 2 futbolcuya hemen müdahale edip buz tedavisi uyguladı. Doktor Dinç, 2 futbolcu hakkında şu an için bir karar vermelerinin erken olacağını ifade ederek, ''Ogün'ün bileğinde burkulma var. Arif'in kasığı çekiyor. 2 futbolcunun da sakatlık durumu akşam antrenmanında açıklık kazanır. Çünkü, buz tedavisi uyguladığımız için, muayeneden net bir sonuç alamayız'' diye konuştu. 
     A Milli Futbol Takımı, bugünkü antrenmanda pas çalışmasının ardından dar alanda çift kale maç yaptı. Teknik direktör Güneş, antrenman sırasında her futbolcuyla tek tek ilgilenirken, oyuncularından topu ayaklarında fazla tutmamalarını istedi. 
     Bu arada sakatlığı süren Ergün de yine takımdan ayrı koşu yapmakla yetindi. 




</TEXT>
</DOC>
