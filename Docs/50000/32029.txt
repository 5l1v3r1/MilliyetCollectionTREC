<DOC>
<DOCNO> 32029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/14/son/soneko01.html </URL>
<DATE> 2001/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız işadamları Derviş'i çok beğenmiş... 
</HEADLINE>
<TEXT>

     Sarayburnu Sepetçiler Kasrı'nda basına kapalı olarak verilen yemeğe, MEDEF Başkanı Ernest Antonie Seilliere başkanlığındaki 70 kişilik Fransız heyeti ile TÜSİAD ve DEİK üyelerinin yanı sıra çok sayıda işadamı katıldı. 
     Yemek öncesi medya mensuplarının sorularını yanıtlayan Türk-Fransız İş Konseyi Başkanı Aldo Kaslowski, heyetin Ankara'daki temaslarının çok iyi geçtiğini söyledi. 
     Heyetin bu sabah Devlet Bakanı Kemal Derviş ile bir görüşme yaptığını söyleyen Kaslowski, ''Sayın Derviş ekonomiden bahsetmiş, Fransızca hitap etmiş ve dolayısıyla bizim misafirlerimizin çok hoşuna gitti. Çok beğenildi Derviş, bunu da belirtmek lazım. Hepimizin bir ekonomi bakanımız olabilir diyorlar Fransa'da da'' dedi. 
     Heyetin somut herhangi bir yatırım miktarının şimdilik söz konusu olmadığını ifade eden Kaslowski, heyet üyelerinin bir kısmının daha önce Türkiye'ye geldiğine, küçük ve orta boy işletmeleri temsil eden bir kısmının ise ilk defa geldiklerine dikkati çekerek, ''Türkiye'yi bilmedikleri halde, Türkiye krizde olduğu halde böylesine gelmelerini çok anlamlı bulduk. Zor günlerin ülkesi olduğunu da anladık. Son yıllarda bunu ispatladılar, şimdi de aynı şekilde'' diye konuştu. 
     Türkiye'nin geleceğinden ümitli olduklarını belirten Kaslowski, şunları kaydetti 
     ''Sorunlar var, sorunlar da çok çabuk halledilmezse tabii faturası çok büyük olur, onu da biliyoruz ve yaşıyoruz. Eğer ki siyasi irade bunu gösterirse, ispatlarsa tahmin ediyorum ki bu ekonomik olan problemleri, krizi aşarız. Bir siyasi tıkanıklık inşallah olmaz, aksi halde başka bir krize de girmiş olabiliriz.'' 
     







</TEXT>
</DOC>
