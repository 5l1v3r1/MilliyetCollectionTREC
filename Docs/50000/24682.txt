<DOC>
<DOCNO> 24682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/son/soneko09.html </URL>
<DATE> 2001/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Aydın "Tarihin en kısıtlı bütçesiyle çalışıyoruz" 
</HEADLINE>
<TEXT>

     Bayındırlık ve İskan Bakanı Koray Aydın, yapımı tamamlanan Edremit-Ayvacık karayolunun tamamlanan 12 kilometrelik bölümünü hizmete açtı. 
     Aydın, ''Cumhuriyet tarihinin en kısıtlı bütçesiyle çalışıyoruz. Buna rağmen kısıtlı imkanlarla çalışmaları yürütme gayreti içindeyiz'' dedi. 
     Balıkesir ve ilçelerindeki incelemelerini sürdüren Bakan Aydın, Edremit Belediye Başkanı Tuncay Kılıç'ı makamında ziyaret ederek, ilçe sorunları hakkında bilgi aldı. 
     Başkan Kılıç, ödeneksizlik nedeniyle yapımına ara verilen 45 kilometrelik Edremit-Ayvacık karayolu projesinin turizm açısından çok önemli olduğunu belirterek, projenin tasarruf tedbirleri nedeniyle kamulaştırma yapılamadığı için durma noktasına geldiğini söyledi. Bu konuda belediye olarak çalışmalar yaptıklarını ve güzergahta arazisi bulunan vatandaşların bunları bedelsiz olarak karayollarına vermeleri konusunda kampanya başlattıklarını ve bundan da olumlu sonuçlar aldıklarını kaydeden Başkan Kılıç, Bakan Aydın'dan da bu konuda destek ve ilgi beklediklerini bildirdi. 
     Bayındırlık ve İskan Bakanı Koray Aydın da, Edremit'e geliş nedeninin söz konusu projeyi görmek olduğunu belirterek, ''Cumhuriyet tarihinin en kısıtlı bütçesiyle çalışıyoruz. Buna rağmen kısıtlı imkanlarla çalışmaları yürütme gayreti içindeyiz. Projenin kamulaştırma çalışmaları yapılamadığı için geciktiğini biliyorum. Edremitliler de bu konuda gayret gösterirse proje tamamlanır'' diye konuştu. 
     Ziyaret sırasında Belediye Başkanı Kılıç, Karadenizli olan Bakan Aydın'ı da ''deniz çocuğu'' olması nedeniyle ''Fahri Hemşehri'' ilan ettiklerini bildirerek, hemşehrilik beratını verdi. 
     Bakan Aydın, daha sonra Edremit-Ayvacık Karayolu Projesi'nin tamamlanan 12 kilometrelik Edremit-Akçay bölümünü hizmete açtı. Açılış töreninde kurban edilmek istenen boğanın kesilmesini istemeyen Bakan Aydın, İzmir'e gitti. 







</TEXT>
</DOC>
