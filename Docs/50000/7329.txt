<DOC>
<DOCNO> 7329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/16/spor/spo04.html </URL>
<DATE> 2001/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
YILMAZ’A ÇİFTE DARBE 
</HEADLINE>
<TEXT>

Mahkeme, Trabzonspor’un 10.8 milyon dolarlık çeklerle ilgili itirazını haklı buldu. Eski başkanı 3.2 trilyon tazminat ödemeye mahkum etti 
     ERGUN ATA 

     KÜÇÜKÇEKMECE İcra Tetkik Mercii Yargıçlığı Trabzonspor Yönetim Kurulu’nun Mehmet Ali Yılmaz’ın elinde bulunan 10 milyon 871 bin dolarlık altı adet çek ile ilgili itirazı kabul etti. Yargıç Ziya Bülent Öner, Trabzonspor’un tazminat talebini de kabul ederek eski başkan Yılmaz’ı 3 trilyon 200 milyar lira tazminat ödemesine karar verdi. 
     TRABZONSPOR, çek ve haciz ile ilgili üç ayrı itirazda bulundu. Yargıç Öner, Bordo - Mavilililerin yetki itirazının reddine, icra takibinin iptaline, tazminat talebinin de kabulüne karar verdi. Öner, kararına gerekçe olarak eski asbaşkan Hikmet Onur ile eski mali sekreter Müjdat Aybar’ın yönetim kurulu üyeliği düştükten sonra imza atmalarını gösterdi. 
     KÜÇÜKÇEKMECE İcra Tetkik Mercii Yargıçlığı Trabzonspor’un, Mehmet Ali Yılmaz’ın elinde bulunan 19 milyon 532 bin dolarlık çeke yaptığı itirazı 2 Şubat 2001 tarih ve 2001 105 sayılı kararıyla reddetmişti. Yılmaz bu karar ile Trabzonspor’un bütün gelirlerine haciz getirmişti. Trabzonspor yönetimi son kararı gerekçe göstererek bu haciz kararına tekrar itiraz edecek. 
     
     Yönetimin takdirini aldı 
     Tekelioğlu örnek oldu 
     TRABZONSPOR Teknik Direktörü Sadi Tekelioğlu, yaptığı jestle yönetimin göz bebeği oldu. Tekelioğlu, "Ne kadar transfer ücreti ve maaş istersin " sorusuna, "Kulüp bu durumdayken, para konuşmam yakışık almaz. Trabzonspor’a hizmeti, para için yapmam. Bu gönül işidir. Hele doğduktan sonra renklerine gönül verdiğim bir kulübü para için çalıştırmam. Yönetim, durum düzeldiğinde gerekli parayı verir. Ben ve arkadaşlarım buna razı oluruz" açıklamasını yaptı. 
     TEKELİOĞLU, aradan 45 gün geçmesine rağmen ne transfer parası, ne de maaş alırken, yardımcıları İhsan Derelioğlu ve Feti Türkoğlu da aynı yolu izledi. Sadi Tekelioğlu, Başkan Özkan Sümer ile el sıkıştıktan sonra özel sözleşme yapmaya da gerek duymadı. Sümer’e, "Sözünüz benim için en büyük sözleşmedir" diyerek, jest yaptı. Teknik heyetin tavrı yönetimi duygulandırırken, Asbaşkan Ömer Gürsoy, "Onların bu davranışı tüm Trabzonsporlulara örnek olmalı" dedi. 
     
     Gürcü takibi 
     TRABZON, PSV Eindhoven’de oynayan Gürcü George Gakhokidze’yi yakın takibe aldı. Hollanda’da forma giyen Şota’nın, "Çok iyi bir oyuncu" dediği 26 yaşındaki Gakhokidze, üç yıl önce Gürcistan’da yılın futbolcusu seçildi. Sadi Tekelioğlu’nun, Brezilya’dan da oyuncu aradığı ve iki oyuncunun hafta başında Trabzon’da idmanlara çıkabileceği bildirildi. 
     


 SPOR 






























</TEXT>
</DOC>
