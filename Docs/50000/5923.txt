<DOC>
<DOCNO> 5923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/son/sondun19.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Mick Jagger'dan yüklü nafaka 
</HEADLINE>
<TEXT>

     Rolling Stones topluluğunun en gözde elemanı Mick Jagger'ın, Brezilyalı manken sevgilisinden olan oğluna ayda yüklü miktarda bir nafaka ödeyeceği bildirildi. 
     Brezilyalı manken Luciana Morad'ın açtığı dava, Manhattan Aile Hukuku Mahkemesi'nde sonuçlandırıldı. Mick Jagger'in 16 aylık oğlu Lucas için ne kadar nafaka vereceği tam olarak açıklanmadıysa da, kaynaklar bu miktarın 10 ile 35 bin dolar arasında değiştiğini ifade ettiler. 
     Jagger'ın, nafakanın dışında oğlunun okul giderlerini de ödeyeceği, ayrıca sağlık sigortasını üstleneceği belirtildi. Jagger, bu ödemeleri oğlu 21 yaşını tamamlayıncaya kadar sürdürecek. Luciana Morad, Brezilya'da özellikle iç çamaşırı defilelerine çıkıyor. Avukatı, ''müvekkilinin çalışma yaşamını Brezilya'da sürdürdüğünü'' belirtti ve ''bu ülkede fidye için çocuk kaçırma eylemlerinin çok yaygın olduğuna dikkat çekerek, nafaka miktarının gizli tutulmasını'' istedi. Mahkemenin nafaka konusunda karar aldığı sırada 57 yaşındaki Mick Jagger'in Londra'da bulunduğu, ancak kararı memnuniyetle karşıladığı bildiriliyor. Mick Jagger ile Luciana Morad, 1998 yılında birlikte olmuşlar ve bu ilişki, Jagger'ın, sevgilisi Jerry Hall ile olan 22 yıllık beraberliğini bitirmişti. 




</TEXT>
</DOC>
