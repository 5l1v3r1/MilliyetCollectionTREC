<DOC>
<DOCNO> 17431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/22/ekonomi/aeko.html </URL>
<DATE> 2001/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk müteahhitlerden 2.3 milyar dolarlık çıkarma 
</HEADLINE>
<TEXT>

Polonya’da Biala Podlaska Askeri Havaalanı ile çevresindeki sağlık ve turizm tesislerinin inşasından oluşan 2.3 milyar dolarlık projeyi Türk müteahhitleri üstlendi 
     ZÜLFİKAR DOĞAN Ankara 

     Türk müteahhitleri, yurt dışında kazanılan en büyük uluslararası ihaleye imza attı. 
     EPİT Polska adı altında bir araya gelen Borova, Bektaşoğlu - Pasiner, Troyka, Emsaş, Karahan, Mimtur, Cenk firmaları, Kanadalı Lavalin ve Alman İnteba ile birlikte AB’nin Polonya’da gerçekleştireceği "AB Doğu Uç Sınırı, Ekonomik Gelişme ve Kalkınma" programı çerçevesindeki 2 milyar 300 milyon dolarlık projeyi üstlendi. 
     
Türklerin payı yüzde 63      Konsorsiyum Polonya hükümeti ile kontrat da imzaladı. Biala Podlaska Askeri Havaalanı, Polonya’nın Belarus sınırına 35 kilometre, Varşova’ya da 135 km. uzaklıkta. 
     "Uluslararası kargo ve yolcu taşımacılığına" uygun sivil havalaanına dönüştürülmesini içeren bu proje ve yan projelere ilişkin olarak Polonya Devleti ile EPİT Polska arasında kurulan Doğu - Batı Geliştirme Korporasyonu DBGK şirketinde de Türk konsorsiyumu yüzde 63’le çoğunluk payını aldı. 
     Yeni havaalanının yapımı ve işletilmesi için kurulan diğer şirket Biala Podlaska Hava Limanı Ortaklığı’nda da DBGK yüzde 49 pay aldı. Havaalanı işletmeci şirketinin yüzde 51’i ise Polonya Hazinesi’nde. 
     
85 bin kişiye iş imk nı      Askeri Havaalanı bölgesinin DBGK’ya tahsisi konusunda Polonya Genelkurmay Başkanlığı ile Milli Savunma Bakanlığı’nın ortak kararı uygulamaya konulurken, Hava Kuvvetleri Komutanlığı ile de havaalanının ortak kullanım anlaşması imzalandı. 
     Projenin AB’nin doğudaki en uç noktasında sivil statüde enternasyonel bir havaalanı vasıtasıyla Rusya, Orta Asya, Uzakdoğu’ya nakliyat - sevkiyat - ticaret merkezinin oluşturulmasını amaçladığı belirtildi. 
     Yapılan projeksiyona göre yatırımın gerçekleştirilme aşamasında 6 bin 500, havaalanı ve ekonomik bölge işletme aşamasında ise 85 bin kişiye istihdam yaratılacak. 
     
Polonya’ya Türk imzası      T ürk müteahhitlerinin Biala Podlaska Askeri Havaalanı’nın yeniden inşası için üstlendiği projede çok sayıda Polonya firması da taşeron olarak görev alıyor. 2.3 milyar dolar tutarındaki projenin işletim aşamasında da, Tıp Merkezi için Memorial Hospital, Üniversite ve Eğitim Kompleksi için Berkeley Üniversitesi, Hotel zincirleri için de Mövenpick ve Stanford devrede. İnşaat malzemeleri için ABD Eximbank’ın 980 milyon dolar kredi sağladığı projede, geriye kalan finansman tutarı ise Polonya’nın en büyük bankası PKEO BP tarafından temin edildi. Pist ve hangarları üstlenen Kanada firması Lavalin ise gerekli finansmanı kendi imk nlarıyla Kanada’dan sağlayacak. 
     1 Temmuz 2004’de işletmeye alınacak proje için geçtiğimiz günlerde temel atma töreninin düzenlendiği ve şantiyenin kurulduğu kaydedilirken, Türk firmalar konsorsiyumu Başkanı Vahap Toy, ilave yan projelerin finansmanı için Eximbank’la ABD’deki görüşmelerini sürdürüyor. 
     


 EKONOMİ 



















</TEXT>
</DOC>
