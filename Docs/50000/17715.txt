<DOC>
<DOCNO> 17715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/son/sontur33.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Törende çocuklar hortumla gösteri yapınca müdür soruşturma açtı 
</HEADLINE>
<TEXT>

     Gaziantep'in Nurdağı İlçesi'ndeki 23 Nisan Ulusal Egemenlik ve Çocuk Bayramı kutlamaları sırasında gerçekleştirilen bir gösteri tartışma yarattı. 
     Nurdağı İlçe Stadı'nda yapılan kutlama sırasında, Aslanlı İlköğretim Okulu öğrencilerinin yaptığı ''hortumlu'' pandomim gösterisi farklı yorumlara yol açtı. 
     Ellerinde hortumlarla alandaki yerlerini alan çocuklar, hortumların bir ucunu ceplerine soktular. Öğrenciler, hortumu ceplerinden çıkardıktan sonra boş ceplerini yerinden çıkarıp dışarı sarkıttılar. Bu arada, ellerinde çantalarla çocuklar arasında dolaşan 2 çocuk, gösteri alanına masa kurup temsili olarak yemek yediler, eğlendiler. 
     Gösteri, kimi izleyiciler tarafından siyasi mesajlar içerdiği öne sürülerek tartışma konusu yapıldı. 
     Kutlamalar sonrası başlayan tartışmayı A.A muhabirinden öğrenen Gaziantep Milli Eğitim Müdürü Mesut Aykaç, yaptığı açıklamada, Nurdağı İlçe Milli Eğitim Müdürü Abdurrahman Sağlam ile görüştüğünü, tören programını ve gösterilerin metinlerini istediğini bildirdi. 
     Kutlama programının, İlçe Kutlama Komitesi'nce tasarlanıp gerçekleştirildiğini belirten Aykaç, şöyle konuştu 
     ''İlçe Milli Eğitim Müdürü Sağlam bana pandomim gösterisinin yanlış yorumlandığını söyledi. Sağlam, gösteri ile fakir ve zenginlerin farklı yaşam koşullarını anlatmak istediklerini, yanlış anlaşıldıklarını bildirdi. Bu arada konuya ilişkin araştırmamızı sürdürüyoruz.'' 
     
     
     
     
     
     




</TEXT>
</DOC>
