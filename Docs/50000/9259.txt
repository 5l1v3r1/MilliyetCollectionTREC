<DOC>
<DOCNO> 9259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/28/ekonomi/aeko.html </URL>
<DATE> 2001/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Karaoğlan’ken danışmanıydı 
</HEADLINE>
<TEXT>

Ecevit’in fırtına gibi estiği 1974 yılında ekonomiden sorumlu danışmanı olan Dünya Bankası Başkan Yardımcısı Kemal Derviş yeniden umut oldu. Derviş’e Merkez Bankası Başkanlığı ya da ekonomiden sorumlu bakanlık teklif edilecek 
     SEÇKİN ÜREY 

     Dünya Bankası Başkan Yardımcısı Kemal Derviş’e Merkez Bankası Başkanlığı teklif edildi. Ancak Ankara kulislerinde Derviş’e esas olarak Ekonomiden Sorumlu Devlet Bakanlığı teklif edileceği söyleniyor. Derviş, yarın akşam görüşmeler yapmak üzere Türkiye’ye geliyor. Derviş’in Başbakan Bülent Ecevit ile Karaoğlan’ olarak anıldığı dönemde de beraber çalıştığı biliniyor. Derviş, 1973 - 1976 yılları arasında Ecevit’in ekonomi ve uluslararası ilişkilerden sorumlu danışmanlığını yaptı. Derviş, ayrıca Ecevitler’in akademisyen kökenli ekibinin bulunduğu Göreme Sokak’ta da çalıştı, Özgür İnsan Dergisi Genel Yayın Sorumlusu yardımcılığını üstlendi. 
     
     Fakirlerin babası 
     Dünya Bankası’nda 1978 yılında çalışmaya başlayan Derviş, 1986 ve 1987 yılları sırasında Avrupa, Kuzey Afrika ve Ortadoğu’dan sorumlu başekonomist görevini yürüttü. 
     Kendi deyimiyle bir Türk’ün Dünya Bankası’nda çıkabileceği en yüksek düzeyde olan Derviş, Dünya Bankası’nın Ortadoğu ve Kuzey Afrika’dan sorumlu Başkan Yardımcılığı’nı da yaptı. ABD nin seçkin üniversitelerinden Princeton da da bir süre öğretim görevlisi olarak çalıştı. İngiltere’de London School of Economics’ten mezun olan Derviş’in iki kitabı bulunuyor. Dünya Bankası Fakirliği Azaltma ve Ekonomik Yönetim’den PREM Sorumlu Başkan Yardımcısı olan Derviş, altında çalışan yüzlerce ekonomistle Dünya Bankası’nın fakirliği azaltma stratejilerini geliştiriyor. 
     
     Gelir dağılımı adaleti için tek haneli enflasyon şart’ 
     Kemal Derviş, Çek Cumhuriyeti’nin başkenti Prag’da yapılan IMF - Dünya Bankası Zirvesi sırasında Milliyet’e konuşmuştu. Görevi gereği Türkiye’yi yakından takip ettiğni söyleyen Derviş, "Türkiye’de gelir dağılımı adaleti için enflasyonu yüzde 10’un altına indirmek gerekiyor" demişti. Geçtiğimiz hafta yaşanan kriz sonrasında revizyona uğraması beklenen ekonomik programı yakından takip ettiğini anlatan Derviş, programın düşük gelirli kesimin gelir dağılımından daha fazla pay alabilmesini sağlaması gerektiğini söylemişti. 
     
ABD’den değerli bir arkadaşımız geliyor’      SALİHA ÇOLAK Ankara 

     Başbakan Bülent Ecevit, Dünya Bankası Başkan Yardımcısı Kemal Derviş’i Türkiye’ye çağırdı. Gazi Erçel’in görevden ayrılmasından sonra ismi Merkez Bankası Başkanlığı için geçen Derviş yarın akşam Ankara’da olacak. 
     Koalisyon liderlerinin Başbakan Yardımcısı Hüsamettin Özkan ve Bankacılık Düzenleme ve Denetleme Kurulu Başkanı Zekeriya Temizel’in de katılımıyla dün aralıklarla gün boyu süren zirvesinden sonra bir açıklama yapan Başbakan Bülent Ecevit, Dünya Bankası Başkan Yardımcısı Kemal Derviş’in Türkiye’ye çağrıldığını açıkladı. 
     Koalisyon liderlerinin toplantısında ANAP lideri Mesut Yılmaz, Merkez Bankası başkanlıkğı çin Ercan Kumcu ile Derviş’i önerdi. Ecevit’in Kumcu’ya "Hakkında süren dört dava var" diyerek karşı çıktığı,ve Derviş üzerinde görüşbirliğine varıldığı belirtildi. 
     Zirvenin ardından bir açıklama yapan Başbakan Ecevit, "Amerika’dan bir değerli arkadaşımız geliyor. Onunla danışacağız, Kemal Derviş" derken, "Merkez Bankası’nın başına mı geliyor " sorusuna, "İstişare edeceğiz. Bu konuları çok iyi bildiği için, yerinde izlediği için gerek Uluslararası Para Fonu, Gerek Dünya Bankasını, rica ettik, gelecek, bazı bilgiler alacağız kendisinden" yanıtını verdi. Ecevit, koalisyon liderleri olarak, ekonomik programda bazı değişiklikler gerektiği için bayram boyunca ekonomi bürokratlarıyla toplantılara devam edeceklerini de söyledi. 
     


 EKONOMİ 















</TEXT>
</DOC>
