<DOC>
<DOCNO> 40661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/son/sonspo17.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
12 Dev Adamı'nın maçından notlar 
</HEADLINE>
<TEXT>

     32. Avrupa Erkekler Basketbol Şampiyonası çeyrek finalinde yapılan Türkiye-Hırvatistan maçında, Abdi İpekçi Spor Salonu adeta tarihi günlerinden birini yaşadı. 
     A Milli Takım için büyük önem taşıyan karşılaşmaya, sporseverler büyük ilgi gösterdi. Salona gelen 10 bine yakın taraftar, ellerinde Türk bayraklarıyla millilere destek verip, tribünleri adeta bayram yerine çevirdi. 
     Bu arada yapılan tadilatlar nedeniyle uzun süredir maç yapılmayan Abdi İpekçi Spor Salonu, yeni modern yapısıyla Türkiye-Hırvatistan maçında yeniden hizmete girdi. 
     870 medya mensubu 
     Taraftarların yanı sıra karşılaşmaya medya mensupları da büyük ilgi gösterdi. 
     Maçı, akredite olan yerli ve yabancı toplam 870 basın mensubu izledi. 
     25 ülke naklen yayınlıyor 
     Türkiye-Hırvatistan milli maçı 25 Avrupa ülkesinde naklen yayınlanıyor. 
     Avrupa'nın dışında ABD, Suudi Arabistan, Meksika, Paraguay, Uruguay ve bazı Ortadoğu ile Afrika ülkelerinde de bu maçın naklen yayınlandığı bildirildi. 
     Güvenlik önlemleri 
     Karşılaşma için İstanbul'daki güvenlik görevlileri adeta seferber edildi. 
     Basketbol maçının yanı sıra, futbolda Türkiye ile İsveç arasında yapılacak Dünya Kupası Eleme Grubu maçının da bugün olması nedeniyle, polisteki tüm izinlerin kaldırıldığı öğrenildi. 
     Güvenlik güçleri, Abdi İpekçi Spor Salonu'nun bulunduğu bölgedeki tüm yollarda önlemler alırken, salon yakınına biletsiz taraftarlar sokulmadı. 
     Bileti olan sporseverler de tepeden tırnağa arandıktan sonra salona girebildi. 
     Parlamenter ilgisi 
     Türkiye ile Hırvatistan arasında yapılan 32. Avrupa Erkekler Basketbol Şampiyonası çeyrek final maçına, parlamenterler büyük ilgi gösterdi. 
     Karşılaşmayı, protokol tribününden Devlet Bakanı Fikret Ünlü'nün yanı sıra bazı milletvekilleriyle İstanbul Valisi Erol Çakır ve İstanbul Büyükşehir Belediye Başkanı Ali Müfit Gürtuna da izledi. 
     İbrahim ve Mehmet'e görücü 
     A Milli Takım'ın 2 başarılı oyuncusu İbrahim Kutluay ve Mehmet Okur için Abdi İpekçi Spor Salonu'na NBA'den görücü geldi. 
     NBA takımlarından Phoneix Suns'ın menajeri Braem Cotensen, İbrahim ve Mehmet'i Hırvatistan karşısında izledi. 
     Orhun sakatlandı 
     A Milli Basketbol Takımı, Orhun'un sakatlığı nedeniyle sahaya 12 yerine 11 oyuncuyla çıktı. 
     ''12 Dev Adam'' olarak lanse edilen milli takım, böylece Hırvatistan karşısına ''11 Dev Adam'' olarak çıkmak zorunda kalırken, Orhun'un yokluğunda Harun kaptanlık yaptı. 
     Hırvatistan Milli Takımı'nda, daha önce Türkiye'deki kulüplerde forma giymiş 2 oyuncu yer aldı. Efes Pilsen'de geçen sezona dek forma giyen Damir Mula"meroviç ile yine bir dönem Fenerbahçe forması giyen Zan Tabak, Abdi İpekçi Spor Salonu'nda bu kez milli takımın karşısına çıktı. 
     Ponpon kızlar birleşti 
     Avrupa Basketbol Şampiyonası'nda Antalya ve Ankara'da oynanan grup maçlarında taraftarları coşturan ponpon kızlar, İstanbul'da biraraya gelerek gösterilerini sürdürdü. 
     Antalya ve Ankara'daki grup, İstanbul'da da maç öncesi yaptığı danslarla taraftarları coşturdu. 
     
     
     







</TEXT>
</DOC>
