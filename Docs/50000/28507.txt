<DOC>
<DOCNO> 28507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/24/siyaset/asiy.html </URL>
<DATE> 2001/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Kavakçı olayının içyüzü 
</HEADLINE>
<TEXT>
Talimat Nermin Abla’dan 
FP’nin kapatılmasına neden olan Meclis’teki "türban krizi"nin arkasından Necmettin Erbakan’ın eşi çıktı 
     ABDULLAH KARAKUŞ Ankara 

     FP’nin kapatılmasına neden olan Merve Kavakçı’nın Meclis Genel Kurulu’ndaki türban şovunun perde arkasında, Necmettin Erbakan’ın eşi Nermin Erbakan’ın olduğu ortaya çıktı. FP yönetiminin "yemin etmeye gelme" uyarısına karşın Kavakçı’nın, Nermin Erbakan’ın "Meclis’e git" talimatı üzerine Genel Kurul’a türbanıyla geldiği belirlendi. 
     Milliyet, FP’nin kapatılmasına neden olan süreci başlatan Kavakçı’nın türban şovuna ilişkin bugüne kadar kamuoyuna yansımayan bir gerçeği su yüzüne çıkardı. Yönetimin, ilk etapta aday yapmayı düşünmediği ve listeye koymadığı Kavakçı’yı son dakika müdahalesiyle seçtiren Necmettin Erbakan’ın eşi Nermin Erbakan’ın, olaylı yemin töreninde de en etkin rolü oynadığı öğrenildi. 
     FP’liler yemin töreninin ilk gününde olaylar çıkabileceğini düşünerek, Kavakçı’yı Genel Kurul’a sokmamayı ve uygun bir günde yemin ettirmeyi düşündü. Bu çalışmalarda önemli görev üstlenen Kayseri Milletvekili Abdullah Gül, Kavakçı ile sürekli görüşerek "orta yol" bulmaya çalıştı. Görüşmeler sonunda Kavakçı, ilk gün Genel Kurul’a gelmemeyi kabul etti. 
     Ancak yönetim bu çalışmaları yaparken, siyasi yasaklı Erbakan’ın eşi Nermin Erbakan devreye girdi ve Kavakçı ile görüştü. Kavakçı, Nermin Erbakan’a FP’lileri şikayet ederek, "Yemin etmemi istemiyorlar" deyince Nermin Erbakan, "Yemin etmek senin hakkın. Git yemin et" diyerek kendisini ikna etti. 
     Kavakçı, bunun üzerine tekrar Gül’ü arayarak "Nermin Hanımefendi’yle görüştüm. Yemin törenine geleceğim" dedi. Bu sözlere kızan Gül, Kavakçı’ya "Yanlış yaparsın, uygun zamanı beklemen lazım" dedi, ancak ikna edemedi. Kavakçı, yemin günü Nazlı Ilıcak’ın da "yakın markajıyla" Genel Kurul salonuna geldi ve FP’nin kapatılmasına giden süreç başlamış oldu. 
     
Keşke bizi dinleselerdi      FP’nin Kavakçı yüzünden kapatılması parti içindeki muhalefetin de tepkisini çekerken, bir FP’li yönetici, Milliyet’e şunları söyledi 
     "Birçok partili, Merve olayının yanlış olduğunu daha baştan söyledi. Ama bizi dinlemediler. Önce düşünmeden son dakika adayı’ yaptılar, sonra da Genel Kurul’a getirdiler. Bizim dediklerimizi biraz olsun düşünselerdi, şimdi Biz niye kapatıldık Suçumuz yok’ diye ağlamazlardı. Göz göre göre çok yanlış yapıldı. Buna neden olanlar FP’nin kapatılmasında çok büyük ölçüde suçludur." 
     
Eylemci kadınlar      Meclis Genel Kurulu ve kürsüsü, iki kez kadınların açık eylemine sahne oldu ve her ikisinde de eylemler, parti kapatmanın en önemli dayanakları arasında gösterildi. 
     Demokrasi Partisi DEP milletvekili Leyla Zana, milletvekilliği için yemin etmek üzere Meclis kürsüsüne çıktığında "Türk ve Kürt halklarının kardeşliği için" yemin ettiğini söyleyince Meclis’te protesto gösterilerine neden oldu. Bu eylem partinin kapatılma gerekçeleri arasında gösterildi. 
     18 Nisan seçimlerinden sonra da Merve Kavakçı yemin etmek üzere Genel Kurul Salonu’na türbanıyla girdi. Bu haliyle yemin etmek istemesi protestolarla engellendi. Bu sırada Kavakçı’ya en büyük desteği, bir başka kadın milletvekili Nazlı Ilıcak verdi. Sonuçta bu eylem de, FP’nin kapatılmasına giden yolu araladı. 
     



 SİYASET 















</TEXT>
</DOC>
