<DOC>
<DOCNO> 46167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/son/soneko24.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
600 bin aileye 24 trilyon lira yardım.... 
</HEADLINE>
<TEXT>

     Devlet Bakanı Hasan Gemici, yılbaşına kadar 600 bin aileye 24 trilyon lira tutarında gıda yardımı yapılacağını bildirdi. 
     Plan ve Bütçe Komisyonu, kamuoyunda Fak - Fuk - Fon olarak bilinen Sosyal Yardımlaşma ve Dayanışmayı Teşvik Fonu'nun tüzel kişiliğe kavuşturulması amacıyla hazırlanan, Sosyal Yardımlaşma ve Dayanışma Genel Müdürlüğü Teşkilat ve Görevleri Hakkındaki Yasa Tasarısı'nı görüşmeye açmadan alt komisyona gönderdi. 
     Sosyal Yardımlaşma ve Dayanışma Genel Müdürlüğü kurulmasını öngören tasarı üzerinde söz alan Devlet Bakanı Hasan Gemici, "sosyal devlet" olmanın gereğini yerine getiren en önemli kurumlardan biri olan fonun Başbakanlık'tan sağlanan 65 personelle görev yapmaya çalıştığını, bunun da güçlükler yarattığını ifade etti. 
     Gemici, 2000'de 5 bin 933 aileye 360 trilyon lira, 2001 yılının ilk 9 ayında da 5 milyon 900 bin aileye 295 trilyon lira yardım yapıldığını bildirdi. 52.5 trilyon liralık kaynağın 1 milyon 50 bin öğrenciye 50'şer milyonluk öğrenim yardımı, 40 trilyon liranın da 400 bin aileye yakıt yardımı yapılması için ayrıldığını belirten Gemici, yılbaşına kadar 600 bin aileye de 24 trilyon liralık gıda yardımı yapılacağını kaydetti. 
     






</TEXT>
</DOC>
