<DOC>
<DOCNO> 36504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/siyaset/siy11.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Arap ülkelerine Şaron brifingi 
</HEADLINE>
<TEXT>

     ANKARA Milliyet 

     Ankara, İsrail Başbakanı Ariel Şaron’un ziyaretiyle ilgili olarak Arap ülkelerini bilgilendirdi. 
     Dışişleri Bakanlığı’nda dün düzenlenen brifinge çağrılan Arap ülkeleri arasındaki Filistin, Irak, Suriye ve Lübnan büyükelçi düzeyinde, Mısır, Birleşik Arap Emirlikleri, Oman, Kuveyt, Fas, Yemen, Ürdün, Cezayir, Katar, Suudi Arabistan, Tunus ve Libya ise mazlahatgüzar düzeyinde katıldı. 
     Dışişleri Bakanlığı Müsteşar Yardımcısı Büyükelçi Uğur Ziyal tarafından verilen brifingin ardından gazetecilerin sorularını yanıtlayan Filistin Büyükelçisi Fuad Yasin, toplantının faydalı, bilgilendirici ve yapıcı olduğunu belirtti. 
     Türkiye’nin bölgede "büyük güç" olduğuna dikkati çeken Yasin, "Türk halkına ve hükümetine sergilediği yapıcı rolden ötürü teşekkür ederim" dedi. 
     Yaklaşık bir saat süren toplantıda Arap ülkeleri temsilcileri, Türkiye’ye tutumundan dolayı teşekkür ederek, bu tavrın devam etmesini istediler. 
     



 SİYASET 





















</TEXT>
</DOC>
