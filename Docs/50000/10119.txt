<DOC>
<DOCNO> 10119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/06/dunya/adun.html </URL>
<DATE> 2001/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Balkanlar’da yüksek gerilim 
</HEADLINE>
<TEXT>

Etnik milliyetçilik ateşi Makedonya’yı da sardı. Arnavut ayrılıkçılarla güvenlik güçleri Kosova-Makedonya sınırında kıyasıya çatışıyor 
     DIŞ HABERLER SERVİSİ 

     Son olarak NATO'nun Kosova Operasyonu ile etnik kırım batağından kurtulan Balkanlar'da silahlar yeniden konuşmaya başladı. Kosova ile Makedonya sınır bölgesinde silahlı Arnavut gruplarla Makedonya güvenlik güçleri arasında son günlerde meydana gelen çatışmalarda 3 Makedon askeri öldü. Makedonya yetkilileri BM ve NATO yetkilileri ile sorunun çözümü için acil toplantılar yaparken tırmanan gerilim Yunanistan ve Bulgaristan'ı diken üstüne oturtuyor. 
     
Köy işgal edildi      Uluslararası ajansların bildirdiğine göre, Makedonya güvenlik güçleri ile Kosova'dan Makedonya'ya gizlice sızıp Tanusevci köyünü işgal eden Arnavut Ulusal Kurtuluş Ordusu'na mensup militanlar arasında şiddetli çatışmalar meydana geliyor. Debelde köyüne konuşlanan Kosova barış gücü KFOR bünyesindeki Amerikan askerleri, dün bir grup gazeteciyi çatışmaların olduğu Tanusevçi köyünü görebilen bir tepeye götürdü. Gazeteciler Tanusevçi yakınlarındaki şiddetli çatışmaları gözleriyle gördüler. 200 kadar silahlı Arnavut militanın yer aldığı çatışmaların çevredeki Malina köyü ile Kodra Pura dağlarına sıçradığı haber veriliyor. Arnavut Kurtuluş Ordusu'nun yeni bir örgüt olduğu ve 2 milyonluk Makedonya nüfusunun üçte birini oluşturan Arnavut azınlık arasından militan topladığı belirtildi. Arnavut militanların Kosova - Makedonya sınırındaki bir km'lik ara bölgeden yararlanarak Makedon ve KFOR askerlerinin denetiminden kaçtıkları söyleniyor. 
     
Büyük Arnavutluk hayali      Makedonya'daki Arnavutlar yönetimin kendilerine ikinci sınıf vatandaş muamelesi yaptığını, yoksul ve cahil bırakıldıklarını iddia ediyor. Kosova olaylarında Sırplara karşı çarpışan Kosova Kurtuluş Ordusu mensuplarının şimdi Makedonya'da ortaya çıktıkları ve Sırbistan'ın güneyindeki Presevo vadisinde üslendikleri belirtiliyor. Bu örgütlerin eski Yugoslavya'da yaşayan Arnavutların "Büyük Arnavutluk" adıyla bağımsız olmasını amaçladıkları öne sürülüyor. 
     Makedonya yetkilileri BM Güvenlik Knoseyi'nin sorunu acil olarak ele almasını isterken Makedonyalı generallerin, KFOR ve NATO yetkilileriyle, Tanusevçi köyünün Arnavut işgalinden kurtarılması için askeri operasyon planları yaptıkları belirtildi. NATO ve AGİT bölgenin Arnavut militanlardan arındırılmasından yana olduklarını açıkladı. 
     Bu arada, Makedonya'daki gelişmelerden büyük endişe duyan Bulgaristan ve Yunanistan Makedonya'ya askeri yardım önerdi. 
     


 DÜNYA 











</TEXT>
</DOC>
