<DOC>
<DOCNO> 24173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/ekonomi/eko07.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari ücret 107 milyon 
</HEADLINE>
<TEXT>

     ATİLLA ÖZSEVER 

     Asgari ücret 1 Temmuz 2001 tarihinde hükümetin eski enflasyon hedefine göre yüzde 5 artarak net 107 milyon liraya yükselecek. Memur maaşları bu yıl yeniden belirlenen yüzde 52.5’luk enflasyon hedefine göre artarken kamu işçisinin ücreti ise yüzde 32.3 oranında artmış olacak. 
     Asgari ücret, 1 Ocak 2001 tarihinde yüzde 17 oranında artırıldı. Bu artışın yüzde 10’u 2000 yılındaki reel kayıptan kaynaklandı, yüzde 7’si ise hedeflenen enflasyon oranının ilk dilimiydi. Bu ücret, Temmuz 2001’de de yüzde 5 artırılarak hükümetin eski enflasyon hedefi olan yıllık yüzde 12 oranında yükseltilmiş olacak. 
     Halen net 102 milyon 369 bin 600 lira olan asgari ücret temmuz başında yüzde 5 artışla net 107 milyon 323 bin 830 liraya çıkacak. Brüt 139 milyon 950 bin lira olan asgari ücret brüt olarak 146 milyon 947 bin 500 liraya yükselecek. 
     Türk - İş Eğitim Sekreteri ve Asgari Ücret Tesbit Komisyonu işçi temsilcisi Salih Kılıç, asgari ücretin de eski hedefe göre değil enflasyondaki artışa göre yeniden belirlenmesini istedi. 
     Kılıç, Çalışma Bakanı Yaşar Okuyan’ın Asgari Ücret Tesbit Komisyonu’nu toplantıya çağırması gerektiğini bildirdi. 
     Bakan Okuyan ise, asgari ücretin para cezaları dahil bir çok şeyle bağlantısı olduğunu belirterek, öncelikle bu bağlantıları ayıklayan bir yasal düzenlemenin yapılması gerektiğine işaret etti. 
     



 EKONOMİ 





















</TEXT>
</DOC>
