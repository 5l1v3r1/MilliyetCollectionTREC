<DOC>
<DOCNO> 34743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/son/soneko06.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa 6 aylık bilançolara endekslendi 
</HEADLINE>
<TEXT>

     IMF Birinci Başkan Yardımcısı Stanley Fischer'in temasları beraberinde haftaya temkinli başlayan Borsa, şimdi de şirketlerin açıklayacağı 6 aylık bilançolara endekslendi. 
     Uzmanlar açıklanacak olan 6 aylık bilançolar ile mali sektördeki birleşme ve satınalmaların Borsa'da kısa dönemde bir hareketlilik sağlayacağını belirtiyorlar. Nurol Menkul Değerler Araştırma Bölüm Uzmanı Emre Özben, piyasayı önümüzdeki günlerde açıklanacak olan 6 aylık kar rakamlarının etkileyeceğini söyledi. IMF Birinci Başkan Yardımcısı Fischer'in iyimser açıklamalarının orta ve uzun vadeye dayandığını, o nedenle bu açıklamaların şu anda piyasanın risk unsurunu azaltmadığını ifade eden Özben, ''Bunlar piyasanın umut ettiği şeylerdi ama bunların gerçekleşmesi konusunda soru işaretleri var. IMF'den gelen açıklamalarda da bu soru işaretlerini yanıtlayacak bir kaynak ya da yöntem belirtilmedi'' dedi. 
     Dalgalı kur politikasının devamı konusunda IMF'nin açıkladığı görüşü de zaten piyasaların bildiğini belirten Özben, önümüzdeki Eylül ayının iç borç ödemeleri açısından hala ciddi bir dönem olarak karşımızda durduğunu, piyasalarda ciddi bir şekillenmenin bu iç ve dış borcun çevrilmesi durumunda olacağını kaydetti. 
     Hükümet programındaki revizyonları da piyasaların dikkate alabileceğini vurgulayan Özben, devamla şunları kaydetti 
     ''Aslında piyasamızı önümüzdeki günlerde kar rakamları etkileyecektir. 6 aylık bilançolarda bu borç takasının ardından özellikle bankacılık sektörü hisseleri bilançolarına nasıl yansıyacağı çok önemli. Borç takası bankaların karlılıklarını artırmakla birlikte mali yapılarını güçlendirmek amacıyla onların lehine bir kurdan yapılmıştır ve bu kur sonrası açıklanacak kar rakamları IMKB 30 ve IMKB 100'de ciddi bir hareketlenmeye sebebiyet verebilir. Hali hazırda sektöre yabancı yatırımcı ilgisinin de çok yoğun olduğu düşünülürse bu bazda İMKB'de bir dalgalanmaya sebebiyet verecektir.'' 
     Hükümetin reel sektörün talepleri doğrultusunda alacağı tedbirlerin de önemli olduğuna işaret eden Özben, ''Kamu harcamalarının bu kadar kısıldığı, bankaların piyasaları fazla riske ederek reel faizleri bu kadar yüksek tuttuğu bir ortamda reel sektörün kolay kolay düzelmesini de beklemeyeceğiz bu sene, fakat en azından borsa adına sektörel bazda hareketliliğe izin verecektir'' dedi. 
     
     Program rayına oturursa 20 binli rakamlar zor değil 
     Daha önce 20 binli rakamları test eden İMKB'nin bu rakamları tekrar görmesinin zor olmayacağını ifade eden Özben, şunları belirtti 
     'Borsa daha önce 20 binli seviyeleri gördüğünde o rakamlar 3.5 centlere tekabül ediyordu. Şimdi 20 bin seviyesi ise 2 cent rakamına bile tekabül etmiyor, 1.8 cent düzeyinde. O nedenle artık Türk Lirası bazında 20 binler borsa için zor bir hedef değil. Zaten Eylül ayında piyasanın biraz toparlanmasıyla birlikte ilk hedef 1 centin üstü olacaktır ki bu da 13 bin 500'lere geliyor. Ondan sonra yılbaşıyla birlikte yani program gerçekten rayına oturursa 20 binli rakamlar çok zor değil.'' Şu anda tahtası kapalı EGS, Demirbank gibi çok fazla şirket olduğunu da hatırlatan Özben bunların Borsa için ciddi engel olduğuna dikkat çekti. 
     
     Bumerang Menkul Değerler 
     Bumerang Menkul Değerler Genel Müdürü Emin Özer de, Fischer'in açıklamalarının olumlu olduğunu fakat piyasanın kesin olarak birşeylerin ortaya çıkmasını beklediğini, bunun da biraz zaman alacağını söyledi. Alternatif piyasalardaki iyimserliğin borsa tarafından bir müddet daha izleneceğini ifade eden Özer, ''Bunun yanında önümüzdeki haftadan itibaren borsa bilançoları gelmeye başlıyor. 6 aylık bilançolarda genelde bu döviz kur farklarından dolayı ciddi zararlar söz konusu olacak. O da borsada olası çıkışın önünü tıkayan önemli faktörlerden biri'' dedi. 
     Özer, mali sektörde yabancı ortaklıklar ve birleşmelerin de yakından takip edileceğini kaydetti. Önce ekonomide büyüme, faiz oranlarındaki düşmenin önemli olduğunu, bu gelişmelerin Borsa şirketlerinin bilançolarına ancak 2-3 dönem sonra yansıyabileceğini, yıl sonunun bu zararları kapatmak için yeterli olmayacağını anlatan Özer, yatırımcılara kısa vadede aşırı iyi beklenti içinde olmadan, şirketlerin piyasa değerlerini göz önüne alıp bu seviyelerden pozisyon almalarını önerdi. 
     
     Kısa vadede düşüş öngörmüyoruz 
     Ak Yatırım Menkul Değerler Analiz Servisi Müdür Muavini Kadir Konukoğlu da, hafta sonu yapılan toplantının en önemli tarafının makro ekonomik politikalara ilişkin belirsizliğin ortadan kalkması olduğunu söyledi. 
     Önümüzdeki dönemde yapısal reformlara ilişkin pratik düzenlemelere bakacaklarını kaydeden Konukoğlu, ''Çok yakın dönemde Sümerbank'ın özelleştirilmesi gündemde. Bunun gerçekleşmesi piyasalarda olumlu karşılanacaktır. Yine Demirbank'ın satışı gündeme gelebilir. Ayrıca mali sektörde 2 özel bankanın yabancılarla ortaklık görüşmesi yapması yine piyasalar tarafından olumlu karşılanacaktır'' dedi. Cuma günü açıklanacak olan enflasyon sonuçlarının tahvil ve bono piyasası ile kurlar üzerindeki etkisinin önemli olacağına işaret eden Konukoğlu, ''Benim tahminim her ikisi de 3'e yakın gelecek'' dedi. Piyasa için kısa vadede bir düşüş öngörmediklerini, fiyatlar çok düşük olduğu için orta ve uzun vade için bu seviyelerden alış yapılabilceğini belirten Konukoğlu, açıklanacak olan 6 aylık bilançoların çok önemli olacağını vurguladı. 







</TEXT>
</DOC>
