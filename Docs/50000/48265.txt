<DOC>
<DOCNO> 48265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/son/sontur20.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Reha Muhtar, Nüket Duru'ya hakaretten yargılanıyor 
</HEADLINE>
<TEXT>

     Show Haber Genel Yayın Yönetmeni Reha Muhtar'ın, sanatçı Nükhet Duru'ya ''hakaret ettiği'' iddiasıyla yargılanmasına başlandı. 
     İstanbul 3. Asliye Ceza Mahkemesi'ndeki duruşmaya, 6 aydan 3 yıla kadar hapis cezası istemiyle yargılanan tutuksuz sanık Reha Muhtar katılmadı. Müşteki Nükhet Duru ise duruşmada hazır bulundu. 
     Duruşmada şikayeti sorulan Duru, ''yayın yoluyla aile sırlarının ortaya döküldüğünü ve uzun süre hakarete uğradığını'' söyledi. 
     Babası Hasan Kemal Duru'nun, kendi isteğiyle 7 yıldır Gökçeada'da yaşadığını belirten Duru, babasına 28 yıldır maddi anlamda yardım yaptığını ve 15 günde bir kendisiyle görüştüğünü anlattı. 
     Bir televizyon programında, sahne hayatına başladığı dönemlerde babasıyla aralarında geçen bazı olaylardan ve babasının kendisini bekaret kontrolüne götürdüğünden bahsedildiğini ifade eden Duru, Reha Muhtar'ın yöneticisi olduğu haber programında da konuya ilişkin haber yapılmak istendiğini bildirdi. 
     Bu istediği reddettiğinde ''aleyhinde haber yapılmakla'' tehdit edildiğini ileri süren Duru, şöyle konuştu 
     ''Babamı, benim çağırdığımı söyleyerek Gökçeada'dan almışlar, buraya getirmişler. Uzun süre bu konuda yayınlar yaptılar. Babamı yatırdıkları hastaneden almak istediğimde hastane sahibi, kameralar eşliğinde hastaneye gidersem alabileceğimi söyledi. Hatta bunu kabul etmeyince 'Siz Bülent Ersoy'dan daha mı meşhursunuz Ne var gelip hastanemize girseniz' dedi.'' Babasının akli dengesinin, yaşlı olması ve alkol kullanması nedeniyle zaman zaman kötüleştiğini kaydeden Duru, bu olaydan sonra babasını tedavi ettirmek zorunda kaldığını, kendisinde de tansiyon hastalığı ortaya çıktığını ve 2 ay çalışamadığını sözlerine ekledi. 
     Duru'nun avukatı Tayfun Akçay da müvekkilinin babasına sık sık para gönderdiğini belirterek, bunun Ziraat Bankası Gökçeada Şubesi'nden sorulabileceğini söyledi. 
     Bankadan bu durumun sorulmasını ve Hasan Kemal Duru'nun sağlık durumuna ilişkin tedavi gördüğü hastanelerden raporların istenmesini kararlaştıran hakim, davete rağmen duruşmaya katılmayan Reha Muhtar'ın da ''ihzaren celbini'' isteyerek duruşmayı erteledi. 
     
     İddianameden 

     İstanbul Cumhuriyet Savcısı Nurten Altınok tarafından hazırlanan iddianamede, Show TV'de 18, 19 ve 20 Nisan ile 1, 2 ve 5 Mayıs 2001 tarihlerinde, müştekinin, alkol bağımlısı ve temyiz kudretine haiz olup olmadığı tartışmalı bulunan babası Hasan Kemal Duru ile ilişkilerinin haber haline getirildiği belirtiliyor. 
     Haberlerde, ''halkın hakaret ve husumetine maruz kılacak ya da namus ve haysiyetine dokunacak bir fiil isnat etmek'' suçunun işlendiği kaydedilen iddianamede, Reha Muhtar'ın, TCK'nın 480. maddesi uyarınca 6 ay ile 3 yıl arasında hapisle cezalandırılması isteniyor. 
     






</TEXT>
</DOC>
