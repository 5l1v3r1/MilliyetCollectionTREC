<DOC>
<DOCNO> 13129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/son/sondun05.html </URL>
<DATE> 2001/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Makedonya'da başbakan "Gerekirse yeni operasyonlar düzenleriz" 
</HEADLINE>
<TEXT>

     Makedonya'daki en büyük Arnavut partisi ve iktidardaki koalisyon hükümetinde yer alan Arnavut Demokratik Partisi DPA Genel Başkan Yardımcısı Memduh Taçi, silahların bırakılması çağrısında bulundu. 
     Taçi, dün akşam DPA lideri Arben Caferi ile birlikte Makedonya Cumhurbaşkanı Boris Traykovski ve Başbakan Lyubco Georgievski'nin katıldıkları görüşmeye ilişkin bilgi verdi. Çatışmalardan bir çıkış yolu aradıklarını ve iyimser olduklarını belirten Taçi, diyologun güçlendirilmesi gerektiğini bildirdi. 
     Makendonya'da bugün yayınlanan gazetelerde, olaylı bölgedeki operasyon konusu ağırlıklı olarak ele alındı. Devletin yayın organı Veçer gazetesi, ''Teröristlerin üsleri ele geçirildi'' manşetini attı. Haberde, operasyonun iki aşamada yapıldığı, ilk aşamanın 07.00'den 08.30'a kadar sürdüğü belirtildi. Operasyona, askerlerin yanı sıra helikopterlerin de katıldığı ifade edilerek, köylerin havadan ve karadan abluka altına alındığı kaydedildi. İkinci aşamada ise siperlerin ele geçirildiği bildirildi. 
     Drevcok gazetesi ise operasyonun nedeni olarak militanların bir gece önce Kalkandelen'e girmek istemesinin Makedon güvenlik güçlerince öğrenilmesi olarak gösterdi. Arnavut Flaka gazetesi de Kalkandelen'de ''sıcak savaş'' yaşandığını bildirdi. 
     Başbakan Lyubco Georgievski, Veçer gazetesine verdiği demeçte, operasyondan çok memnun olduğunu söyleyerek, ''Eğer gerekirse başka operesyonlar da yapacağız. Ancak Arnavut partilerle diyalogumuz da sürecek'' diye konuştu. 
     Makedonya Denes gazetesi ise manşetinde ''Teröristler kendilerini Kosova'ya çekiyor'' başlığını kullandı. Gazete, Makedon güvenlik güçlerinin Gajre, Selce, Drenovac, Lisec ve Teke köylerini kontrol altına aldığını, çatışmalarda 5 Arnavut köylünün ve 1 Makedon polisinin yaralandığını duyurdu. Gazete, Arnavut militanlarının Veyce köyünde yaşayanları tehditle kendi taraflarına çekmeye çalıştığını da ileri sürdü. 




</TEXT>
</DOC>
