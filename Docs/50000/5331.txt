<DOC>
<DOCNO> 5331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/03/son/sondun05.html </URL>
<DATE> 2001/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji sıkıntısı Kırgızları sokağa döktü 
</HEADLINE>
<TEXT>

     Kırgızistan'da halk, doğalgaz, elektrik, su ve ısınmadan kaynaklanan sıkıntıları protesto için sokaklara dökülmeye başladı. 
     Başkent Bişkek'te bir grup Kırgız, şehrin bazı caddelerini trafiğe kapatarak protesto gösterisi yaptı. İki saat süren gösteriye polis müdahale etmezken, göstericiler, vali yardımcısına aktardıkları şikayetlerinin çözümü için söz aldıktan sonra olaysız bir şekilde dağıldı. 
     Göstericiler evlerinde elektrik, doğalgaz, su bulunmadığını, ısınma sorunuyla karşı karşıya bulunduklarını ve sorunların acilen çözülmesini istiyor. Kırgızistan'da, Özbekistan'dan aldığı doğalgazın, borçlar yüzünden kesilmesi üzerine doğalgaz sıkıntısı baş gösterdi. Kırgızlar bu sıkıntıyı halen Kazakistan'dan aldıkları doğalgaz ile aşmaya çalışıyor. Ancak, elektrik enerjisi üretimi ve ısınmada da doğalgazın kullanılması yüzünden halka düzenli olarak doğalgaz verilemiyor. 
     Bunun yanı sıra ülkenin birçok bölgesine doğalgaz dağıtımının tamamen kesildiği belirtiliyor. 




</TEXT>
</DOC>
