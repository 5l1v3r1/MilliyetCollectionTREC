<DOC>
<DOCNO> 28234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/son/sondun12.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail basını "Kaçak Filistinliler toplama kamplarına konulacak" 
</HEADLINE>
<TEXT>

     Kaçak olarak İsrail topraklarına yerleşen Filistinlilere karşı Şaron yönetiminin geniş bir arama ve tutuklama kampanyasına başlayacağı belirtildi. 
     Yediot Ahronot gazetesi, tutuklananlar için yeterli hapishane olmaması nedeniyle yakalanan kaçak Filistinlilerin kurulacak toplama kamplarına konulacağını yazdı. İlk aşamada, 1000 kişilik bir toplama kampının kurulması için talimat verildi. 
     Habere göre, İsrail makamları yaklaşık 50 bin Filistinlinin İsrail'de kaçak yaşadığını tahmin ediyor. Bunlardan bir bölümü işgal altındaki Filistin topraklarından kaçak olarak ''Yeşil Hat'' içerisine giriyor, büyük bir bölümü ise turist vizesiyle gelen Ürdün vatandaşı Filistinlilerden oluşuyor. Bunlar arasında, İsrailli Arap kadınlarla evlenerek durumuna yasallık kazandıranlar da var. Ürdün hükümeti, İsrail tarafından yakalanan Filistinlileri Ürdün vatandaşlıklarını kaybettikleri gerekçesiyle geri almıyor. Şu anda İsrail'de kaçak oldukları için tutuklu bulunan 13 Ürdün vatandaşı Filistinliyi Ürdün hükümeti almayı reddediyor. 
     İsrail Başbakanı Ariel Şaron'un kaçak Filistinlilerin ''arka kapıdan geri dönüş hakkını'' uyguladıklarına inandığı, bu nedenle ''İsrail'e Arap göçünü'' durdurmaya büyük önem verdiği belirtiliyor. ''Göçü'' durdurmak için İsrail'in Ürdün'deki Büyükelçiliği'nin daha az sayıda vize vermesi de alınacak önlemler arasında bulunuyor. Gazete, bir kaç olay dışında kaçak Filistinlilerin terör olaylarına karışmadıklarını belirterek, İsrail makamlarının kaçaklara karşı alınacak önlemlerin terörle mücadeleye katkıda bulunmasını beklemediklerini kaydetti. 







</TEXT>
</DOC>
