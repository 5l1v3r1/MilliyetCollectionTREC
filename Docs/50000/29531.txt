<DOC>
<DOCNO> 29531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/son/sontur03.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizm Bakanı, yurt dışına çıkışlardan para alınmasına karşı... 
</HEADLINE>
<TEXT>

     Turizm Bakanı Erkan Mumcu, yurtdışına çıkışlardan harç alınması konusuyla ilgili olarak, ''100-125 milyon dolar azami bir rakam için Türk insanının dünyayla temasının önüne böyle bir perde koymayı çağdaş bir tutum olarak görmüyorum'' dedi. 
     Bakan Mumcu, Turistik Otelciler ve İşletmeciler Birliği Derneği'nin TUROB Crowne Plaza Otel'de düzenlediği ''Yaza Merhaba Gecesi''nde, gazetecilerin, TBMM Plan ve Bütçe Komisyonu'nda kabul edilen, yurtdışına çıkışlardan harç alınmasına ilişkin tasarıyla ilgili sorularını yanıtladı. 
     Harçların yaklaşık 100 ile 125 milyon dolar arasında bir getiri anlamına geldiğini ifade eden Bakan Mumcu, bunun, Türk insanının dünyayla temasını engelleyici mahiyette bir kararın getirisi olarak çok da ciddiye alınabilecek bir kaynak olmadığını söyledi. 
     Mumcu, Plan ve Bütçe Komisyonu'nda görev yapan arkadaşlarına ve Bakanlar Kurulu'na bu yönde görüş bildirdiğini kaydederek, ''Ancak Bakanlar Kurulu'nun toplu iradesi, gelir sağlayıcı önlemler konusunda ısrar etmek noktasında oldu. Ben de tek başıma görüşümü ifade etmenin ötesinde bir iradeye sahip değilim. Doğrusunu isterseniz hoşnut değilim, ama bu da bir kurul kararı. Ben kurulda sadece bir kişiyim. Bu anlamda bu görüşü ifade eden tek insanım, o bakımdan çoğunluğun kararına uymak zorundayım'' diye konuştu. 
     Yılda yurtdışına çıkan vatandaş sayısının 4 milyon civarında olduğunu belirten Mumcu, şöyle devam etti 
     ''Ekonomik kriz dolayısıyla ve bu tedbirle bu rakam daha da düşecek. Bir de buna muafiyetleri ilave ederseniz, 100 milyon doları aşan bir gelir projeksiyonunu mümkün görmüyorum. Ben meseleye turizm olarak değil, Türk insanının dünyayla teması olarak bakıyorum. 100-125 milyon dolar azami bir rakam için de Türk insanının dünyayla temasının önüne böyle bir perde koymayı çağdaş bir tutum olarak görmüyorum. İstiyorum ki Türk insanı bütün dünyaya çok sık açılabilsin. Dünyayla ne kadar temas edersek, Türk insanının tecrübesi ve Türkiye ile ilgili beklentileri o ölçüde gelişecektir. Ben böyle bir ufkun engellenmesini doğru bulmuyorum. 'Engellenmiyor' denilebilir. Ama ben aynı kanıda değilim. Öğrencileri, küçük müteşebbisleri, fuarlara gidecek insanları dikkate aldığınız zaman onlar açısından önemli bir şey bu. Keşke olmasaydı.'' 







</TEXT>
</DOC>
