<DOC>
<DOCNO> 27872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/son/sondun16.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Makedonya'da ateşkesten beri ilk can kaybı... 
</HEADLINE>
<TEXT>

     Makedonya'nın kuzeyindeki Slupcane'de, tarafların ateşkes ilan etmesinden beri dün gece ilk kez 2 sivilin güvenlik güçlerinin bombardımanında öldüğü bildirildi. 
     Köydeki Fatmir Hasani adlı doktor, Reuters'e yaptığı açıklamada, Makedon güvenlik güçlerinin bombardımanından sonra iki kişinin cesedinin bulunduğunu söyledi. 
     Hasani, çoğu günler karanlık çöktükten sonra düzenlenen bombardımanda yüzlerce hayvanın da telef olduğunu ve leşlerinin su kaynaklarını kirletmesinden endişe duyduklarını belirtti. 
     Ordu sözcüsü Blagoya Markovski da Arnavut militanların provokasyonlarına karşılık verdiklerini söyleyerek, dün geceki bombardımanı doğruladı. Ancak sözcü, kayıplar hakkında bilgi vermedi. 
     Makedonya'da hükümet ve Arnavut militanlar geçen hafta ateşkes ilan etmişti. Ateşkese rağmen, ülkede hemen her gün küçük çaplı karşılıklı ateş açılıyor. 






</TEXT>
</DOC>
