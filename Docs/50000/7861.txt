<DOC>
<DOCNO> 7861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/19/son/soneko01.html </URL>
<DATE> 2001/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
G-20 toplantısı İstanbul'da başladı 
</HEADLINE>
<TEXT>

     Üye ülkelerin maliye bakan yardımcıları ve merkez bankaları başkan yardımcıları düzeyindeki G-20 Yirmiler Grubu toplantısı, İstanbul'da başladı. 
     Türkiye'yi Hazine Müsteşarı Selçuk Demiralp ile Merkez Bankası Başkan Yardımcısı Şükrü Binay'ın temsil ettiği Hyatt Regency Oteli'ndeki toplantıya, IMF Birinci Başkan Yardımcısı Stanley Fischer ile kurumun Avrupa Sorumlusu Michael Deppler de katılıyor. 
     Basına kapalı olarak sürdürülen ve bugün öğleden sonra sona erecek olan toplantının önemli gündem maddelerini, glaballeşmenin getirilerinden en fazla fayda sağlanırken, olumsuzlukların da enaza indirgenmesi için gerek uluslararası kuruluşların, gerekse ulusal yetki mercilerinin alabileceği kararlar, uluslararası platformda geliştirilebilecek stratejiler ve uluslararası ticaretin tüm ulusların daha adil katılımı ile artırılması için atılabilecek adımlar oluşturuyor. 
     Toplantıda ayrıca, yoksulluğun azaltılması gibi küresel konuların yanı sıra mali sektördeki sorunların çözümünde özel sektörün fonksiyonu konusunun da ele alınması bekleniyor. 
     İstanbul'daki toplantı, G-20 platformunun bakanlar düzeyinde gerçekleştirilecek yıllık toplantısına ön hazırlık oluşturma ve toplantı gündemi, yeri ile tarihinin belirlenmesi açısından önem taşıyor. G-20 20'ler Grubu , 26 Eylül 1999'da, sanayileşmiş 7 ülke ile aralarında Türkiye, Arjantin, Brezilya, Çin, Hindistan, Meksika, Rusya, Avustralya, Suudi Arabistan, Güney Afrika ve Güney Kore'nin de bulunduğu 11 ülke ve IMF-Dünya Bankası ile Avrupa Birliği gibi kurumlar tarafından oluşturulmuştu. 




</TEXT>
</DOC>
