<DOC>
<DOCNO> 11900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/18/spor/aspo.html </URL>
<DATE> 2001/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener mola verdi 1 - 1 
</HEADLINE>
<TEXT>

Saffet’in golüyle sarsılan Sarı - Lacivertli takım, Oumar’ın ters vuruşuyla eşitliği sağladı. Abdullah kırmızı kart gördü, Fenerbahçe 46 dakika 10 kişi oynadı 
     YUSUF KOBAL 

     Rize’de gündüzün sıcağı, akşamla beraber ayaza çaldı. Fenerbahçe, klasik kötü deplasman futbolunu yine ortaya sermişti. Rakip Rizespor ise daha önce Beşiktaş’a beş atmanın forsuyla sahada Fenerbahçe’ye kabardıkça kabarıyordu. 
     Devletin en üst düzey gözlemcilerinden Başbakan Yardımcısı Mesut Yılmaz’ın tribündeki varlığı, Fenerbahçeli taraftarlar arasında maçı "dedikodulu" bir şekle bürümüştü. 
     Fenerbahçe’nin Kadıköy’de rakipleri dehşete düşüren, deplasmanda ise kendi taraftarını korkuya salan farklı oyunları, hiçbir şey değişmemişçesine sergileniyordu. Şampiyonluk hevesini ısıtan Fenerbahçe nasıl olsa bu maçta da çevresini yakacaktı. Amaç Rize’nin demli çayından bir - iki fırt çekmekti. 
     Abdullah’ın, Fenerbahçe’nin bu hevesine kan doğrayan hareketi, Sarı - Lacivertliler’in on kişi kalmasına ve zaten fakir olan futbolundan daha da ödün vermesine yetti de arttı bile. 
     İlk yarıyı bu görünümde tamamlayan Fenerbahçe, Löw’ün 9 haftalık üst üste maç kazanma rekoruna göz dikmişken, papaz bu kez pilav yemedi. Seri, 8’de kaldı. 
     20. dakikada Fenerbahçe kalesini ablukaya alan Rizespor’un bir atağında Nicholas, kaleye şut atayım derken bu top, ortaya dönüştü. Saffet’in önüne düşen top bu oyuncunun vuruşuyla Rüştü’nün bakışları arasında Fenerbahçe filelerine gitti 1 - 0 
     22. dakikada Balic’in kullandığı frikik atışında top sol çaprazdan direk kaleye giderken, Oumar’ın topu uzaklaştırma hevesi ters tepti, bu futbolcunun katkısıyla filelere giden top skoru 1 - 1 yaptı. 
     44. dakikada, maçın başından beri Saffet ile didişen Abdullah, hissettirmeden bir tekme atayım derken hakem Metin Tokat’a yakalandı ve direkt kırmızı kart görerek arkadaşlarını yalnız bıraktı. 
     53. dakikada Ümit Ozan, Fenerbahçe ceza sahası önünde Tetteh ile verkaç yaptı. Topu aldı, Rüştü ile karşı karşıya kaldı. Ancak vuruşunda topu auta göndererek takımını golden etti. 
     55. dakikada bu kez Rapajic, Balic ile verkaca girdi, kaleci Souleymanou ile karşı karşıya kaldı. Ama Hırvat oyuncunun çabası yetersiz, Souleymanou’nun müdahalesi yerindeydi. 
     71. dakikada Balic’in sol taraftan kullandığı frikik Rizespor savunmasını geçip arkada bekleyen Johnson’un önüne düştü. Ama Ganalı futbolcu beklemediği anda topla kucaklaşınca boş kale yerine topu auta attı. 
     
Abdullah özür diledi      44. dakikada kırmızı kart görerek, takımının eksik kalmasına yol açan Abdullah, özür diledi. Tecrübeli futbolcu, "Fenerbahçe camiasından özür diliyorum. Arkadaşlarımın emeklerine saygısızlık ettim. Onlardan da ayrıca özür diliyorum" diye konuştu. 
     ABDULLAH, Çaykur Rizesporlu Saffet’e ve hakem Metin Tokat’a sitem etti. Sarı - Lacivertli oyuncu, "Saffet hariç Çaykur Rizespor’u tebrik ediyorum. Metin hocaya ise hiç bu şekilde oyuncu attı mı, diye soruyorum" ifadelerini kullandı. 
     FENERBAHÇE Asbaşkanı Hamdi Akın da, "Balic ve Revivo biraz oynasa bu maçı kazanırdık. Futbolcularımız eksik kalmalarına rağmen kötü oynamadılar. Hatta gole daha yakın olan taraf da bizdik. Yine bu beraberlik normal bir sonuç" dedi. 
     
Lazetiç, Mirkoviç Abdullah cezalı      SARI - Lacivertli takımda sarı kart gören Lazetiç ve Mirkoviç cezalı duruma düştü. Bu iki futbolcu, kırmızı kart gören Abdullah’la birlikte Adanaspor karşılaşmasında takımındaki yerini alamayacak. 
     
Yılmaz da maçta      ÇEŞİTLİ açılışlar için Rize’de bulunan Başbakan Yardımcısı Mesut Yılmaz da maçı izledi. Yılmaz’ın yanında Çalışma ve Sosyal Güvenlik Bakanı Yaşar Okuyan, Devlet Bakanı Rüştü Kazım Yücelen ile çok sayıda milletvekili de yer aldı. Başkan Aziz Yıldırım’la görüşen Yılmaz, başarılar diledi. 
     
Çifte tarife      Ç. Rizespor yönetimi biletler için çifte tarife uyguladı. Yönetim biletleri kendi taraftarlarına 7.5 ve 15, Fenerbahçeliler’e ise 20 milyon liraya sattı. Bu arada biletler karaborsada 50 milyon liraya kadar alıcı buldu. 2 bin adet sahte bilet yakalandı. 
     
Birlik gösterisi      FENERBAHÇELİ yöneticiler, mali kongreden sonra özel bir uçakla tam kadro halinde Rize’ye geldiler ve maçı birlikte izlediler. Şadan Kalkavan ve Selim Soydan’ı da aralarına alan yöneticiler, birlik gösterisi yaptılar. 
     
Tatsız olay      MAÇ öncesi ve sonrasında geniş güvenlik önlemleri alındı. 200 kadar jandarma, tribündeki 500 Fenerbahçe taraftarı ile Çaykur Rizesporlu taraftarlar arasında barikat kurdu. Karşılaşmanın 17. dakikasında tribünden atılan bir pet şişe, Balic’e isabet etti. 91 gün sonra ilk onbirde forma giyen Balic, kısa süre tedavi gördü. 
     
İSTATİSTİK Çaykur Rize Fenerbahçe 8 Kaleye atılan şut 5 7 Kaleyi bulan şut 3 19 Faul 16 3 Ofsayt 5 9 Korner 1      


 SPOR 

























</TEXT>
</DOC>
