<DOC>
<DOCNO> 8280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/22/siyaset/siy05.html </URL>
<DATE> 2001/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Krizi anlatırken’ fenalaştı 
</HEADLINE>
<TEXT>

Bilkent Üniversitesi’ndeki konferansta, MGK krizine yönelik soruları yanıtlayan Süleyman Demirel "İyi ki Ecevit’in yerinde değilim" dedikten sonra fenalaştı. Demirel’in imdadına korumaları yetişti 
     ÜMİT BEKTAŞ Ankara 

     9. Cumhurbaşkanı Süleyman Demirel, Ortadoğu Barışı’nı anlatmak üzere gittiği Bilkent Üniversitesi’nde öğrencilerin MGK toplantısındaki krize yönelik sorularını yanıtlarken fenalaştı. Demirel, konuşmasını "İyi ki Ecevit’in yerinde değilim" diye bitirmesinin hemen ardından fenalaşınca, imdadına korumaları yetişti. 
     Yaklaşık bir buçuk saat süreyle ayakta kalan ve konuşmasının sonlarına doğru yüzünün sarardığı gözlenen Demirel’e durumu fark eden korumaları sandalye yetiştirdi. Demirel’in sahneden inmeye bile gücü kalmazken, yanı başındaki sandalyeye adeta kendini bıraktı. Bir süre sandalyede oturan ve soluklanan Demirel’in mendiliyle yüzünü silmesi o ana kadar olan bitenin farkında olmayan davetlilerin de telaşlanmasına neden oldu. 
     Bir süre sonra rahatladığı gözlenen Demirel, etrafını saran korumalarının eşliğinde bir üst kattaki tuvalete gitti. Tuvalette beş dakika yalnız kalan Demirel’in yanındaki doktoru da içeri girerek kendisini kontrol etti. Tuvaletten çıktığında gülümsediği görülen Demirel’in dil altı hapı aldığı görüldü. Demirel, makam aracına binerken, kapıya getirilen ambulans da kullanılmadı. 
     
Yerin kulağı vardır’      Ortadoğu Barış sürecini anlatması için çağrılan Demirel, öğrencilerin soruları sonucu MGK toplantısındaki krizi anlatmaya başladı. Demirel, "Siz Ecevit’in yerinde olsaydınız ne yapardınız" sorusunu şöyle yanıtladı 
     "İyi ki değildim. Benim zamanımda böyle bir durum olmadı. Olsa yerin kulağı vardır duyulurdu. Devlet meselelerini tartışanlar zaman zaman bazı şeyleri sert tartışırlar ama sınırları aşmamak gerekir. Ben sert tartışmaları hatırlıyorum ama sınırların aşıldığını hatırlamıyorum." 
     Öğrencilerden gelen "Hükümet ya da Sezer istifa etmeli mi" sorusuna ise, Demirel, "Hükümetin istifası en kolay iştir. Ama halk niye istifa ettiğini sorar. Kaldı ki yeni bir hükümet kuracak durum da yoktur. Cumhurbaşkanı’nın istifası ise kolay iş değildir" dedi. 
     


 SİYASET 
























</TEXT>
</DOC>
