<DOC>
<DOCNO> 36823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/spor/ygsozer.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kebap gibi sıcak 
</HEADLINE>
<TEXT>

     HALİL ÖZER 

     Eğer benim evim stadı çevreleyen apartmanlardan birinde olsaydı, perdeyi kapatır, şu maça bir kere bile bakmazdım. Oturur film açar, keyfime bakardım. 
     Ne Galatasaray, ne Antep. Böyle futbol olmaz olsun. Tamam kebap gibi sıcak. Bu havada nefes bile alınmıyor. Ama insanda biraz futbol için istek olur, arzu olur. Hiçbirisi yoktu. Galatasaray artık büyüklüğünü yitirmiş. Eskiden eser kalmamış. Yok olup gitmiş. Sıradan, yenilmesi her zaman mümkün vasat bir takım hüviyetinde. Koca 90 dakikada tek pozisyonu bile zor yakalayan Galatasaray futbolu, dün rezilliğin de ötesindeydi. 
     Sergen gol attı. Gol attı diye "Vay Sergen’im" diyemeyeceğiz. O daha hazır değil. "Şişman ve kutsal adam", bir kaleden bir kaleye giderken, bile top sekiz on kere gidip geliyor. Göbeği bir metre önde, arkası da aynı mesafede. Çocukta suç yok. Onu sahaya sürende suç. Bırak, iyice hazır olsun. Bırak, kilolarını atsın. Bırak, adam gibi oynasın. Ama ne acı ki, hoca onu kurtarıcı diye oynatıyor. Ve ne hayrettir ki, bu haliyle bile bu takımda dikkati çeken oyuncu oluyor. İşte düşünün Galatasaray’ın halini. 
     Berkant biraz hareketliydi. Popescu çabaladı. Ümit gözükmeye uğraştı. Diğerleri hiç yoktu. İki takviye transfer Victoria ve Perez ise şimdiden sal gitsin. Zaten bundan daha kötüsü olamaz. Hiç olmazsa, onlara vereceğin parayla üç beş kuruş borcu kaparsın. 
     Peki bu Ayhan tuzluk mu Prens Bülent Akın’ı ısrarla oynatıyorsun, bizim tuzluk kenarda. Yahu al bir dene. Victoria bile şans buluyor bu takımda. Bu çocuğun günahı ne. Yok ama, dediğim dedik. İlle de Bülent. 
     Bu işler zor kardeşim. Biz Şampiyonlar Ligi derken, sen ligi bile kaldıramayacaksın. Tamam eksiğin de var, gediğin de, ama biraz ışıltı ver bari. Ya Antep... Taktisyen, akademisyen ünlü Lav, ne yapıyor bilinmez. Herhalde yakında da Özberk hoca yine evine taşınır. Bu haliyle değil şampiyonluk, ilk ona girerse iyidir Gaziantep. 
     



 SPOR 




























</TEXT>
</DOC>
