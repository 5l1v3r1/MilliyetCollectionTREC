<DOC>
<DOCNO> 10232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/06/son/sonspo01.html </URL>
<DATE> 2001/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Milan İstanbul'a 8 eksikle geldi 
</HEADLINE>
<TEXT>

     Avrupa Şampiyonlar Ligi 2. tur B Grubu 5. maçında, 7 Mart Çarşamba günü Galatasaray ile karşılaşacak AC Milan, İstanbul'a sıkıntılı geldi. 
     İtalyan takımın kafilesinde, sakat ve cezalı 8 futbolcu yer almıyor. 
     AC Milan'da, İtalya Ligi'nde son oynanan Parma maçında sakatlanan kaleci Abbiati'nin yanı sıra Albertini, Ambrosini, Costacurta, Redondo ve Roque Junior ile kart cezalıları Gattuso ve Helveg, sarı-kırmızılı takıma karşı forma giyemeyecek. 
     Atatürk Havalimanı'nda kalabalık bir medya mensubunun karşıladığı AC Milan kafilesi, konaklayacağı Çırağan Palace Hotel'e gitti. 
     AC Milan, Galatasaray maçı hazırlıklarını yarın saat 19.00'da, maçın oynanacağı Ali Sami Yen Stadı'nda yapacağı idmanla tamamlayacak. 
     Bu arada, İtalyan takımının futbolcuları, Türk gazetecilerin ısrarlı sorularını yanıtlamaktan kaçınırken, Hırvat futbolcu Zvonimir Boban, maçın önemini bildiklerini vurgulayarak, ''Her iki takım için de çok zor maç olacak'' dedi. 
     Öte yandan, Galatasaray ile AC Milan arasındaki maçı Almanya Futbol Federasyonu'ndan Hellmut Krug yönetecek. 




</TEXT>
</DOC>
