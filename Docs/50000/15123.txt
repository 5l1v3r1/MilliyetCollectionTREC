<DOC>
<DOCNO> 15123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/07/son/sonspo04.html </URL>
<DATE> 2001/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yozgat, Galatasaray maçı öncesinde kendinden emin 
</HEADLINE>
<TEXT>

     Yimpaş Yozgatspor, Galatasaray maçının hazırlıklarını tamamlayıp, maç saatini beklemeye başladı. 
     Kırmızı-siyahlı ekibin kampını ziyaret eden bir grup taraftar futbolculara tatlı sundu. Teknik direktör Hüseyin Kalpar, Galatasaray'dan çekinmediklerini bir kez daha belirterek, taraftardan 90 dakika boyunca susmamalarını istedi. 
     Futbolda 1 golün ve puanın çok önemli olduğu da kaydeden Kalpar, ''Biz de bu anlayış içindeyiz. Galatasaray gibi dünya takımıyla oynayacaksın, yenemiyorsan kendi sahanda yenilmemek için mücadele edeceksin'' dedi. 
     Futbolcularının Galatasaray maçına çok daha iyi hazırlandıklarını ve tek düşüncelerinin galibiyet olduğunu belirten Kalpar, şöyle konuştu 
     ''Futbolcularımız bu tür maçlara çok daha iyi konsantre oluyor, motive olayı dahil herşeyiyle daha iyi hazırlanıyor. Çünkü bu tür maçlar futbolcuya çok arzular getirir. Özellikle Real Madrid maçından sonra Yimpaş Yozgatspor'un kazandığını düşünürsek o kadar büyük bir hava yakalanmış olur. Buna da çok ihtiyacımız var. Sağduyulu, takımını destekleyen taraftarlara ihtiyacımız var. İnanıyorum ki, taraftarlarımız bu maçta takımlarını en iyi biçimde desteklerler. Çünkü köstekleyen taraftarlar takımına zarar verir.'' 
     Sakat ve cezalı futbolcusu bulunmayan Yimpaş Yozgatspor'un Galatasaray maçına muhtemelen şu 11 ile çıkması bekleniyor 
     1 Diallo, 3 Gökmen, 16 Selim, 6 Murat, 4 Cihat, 2 Mustafa Özer, 8 İlker, 7 Cengizhan, 5 İlyas, 22 Preko, 20 Ayew. 
     




</TEXT>
</DOC>
