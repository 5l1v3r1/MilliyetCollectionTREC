<DOC>
<DOCNO> 15198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/08/spor/aspo.html </URL>
<DATE> 2001/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'i de yenerler 
</HEADLINE>
<TEXT>

Denizli’de tutunamadı, Johnson’la öne geçtiği maçta El Saka ve Coulibaly’nin golleriyle yenilmekten kurtulamadı. Sarı - Lacivertli takım, 14 hafta sonra ligde mağlubiyetle tanıştı 
     YUSUF KOBAL 

     Fenerbahçe bu sene hiç bir şeyden çekmedi, şu deplasmanlardan çektiği kadar. Kadıköy’de çalışıp, didinip, çabalayıp, bin bir cefa ile oluşturduğu liderlik avantajını, son iki deplasmanda o büyük korkuyla azalttı. Ne ezeli rakipler, ne hakemler, ne sakatlıklar ne de şanssızlıklar... Sonunda Denizli’ye deplasmanda yenilip, bu korkuyu ortadan kaldıracak hiçbir gücün olmadığını ortaya koydu Fenerbahçeliler. 
     Meğer Rüştü bu takımın yarısıymış. Gerçi kevgir gibi savunmaya bu genç Oğuz neylesin... Bir de Denizlispor’da Oğuz’u kalede gören herkes topu kaleye vurdu. Yılların Tolunay’ı devrim peşinde... Topu ayağına alınca silindir gibi oldu. Bu Timuçin’in de, Fenerbahçe’yi görünce iştahı kabarıyor. Fenerbahçe savunmasının her defasında söküğünü diken Rüştü olmayınca Sarı - Lacivertliler’in yürekleri ağızlarına geliyor. İster istemez insan aklına Rüştü’nün sakatlığıyla birlikte Löwlü günleri getiriyor. 
     Uzun sözün kısası Fenerbahçe kendi eliyle yarattığı liderlik avantajını yine kendi eliyle ortadan silip attı. Sarı - Lacivertliler için şimdi şampiyonluk yarışı yeniden başlıyor. 
     6. dakikada Revivo’nun ortasından gelen topu Johnson kafayla Denizlispor ağlarına gönderdi 0 - 1 
     10. dakikada Timuçin’in kullandığı kornerde Fenerbahçe kalecisi Oğuz boşa çıkınca arkada bekleyen El Saka kafa ile topu filelere yolladı 1 - 1 
     12. dakikada Revivo’nun dokunduğu top direkte patladı. 
     38. dakikada Ahmet Hassan sağ taraftan ortaladı. Ceza sahası içinde boş bekleyen Coulibaly topu rahatlıkla Fenerbahçe filelerine gönderdi 2 - 1 
     48. dakikada Rapajic’in kullandığı frikikte doksana giden topu kaleci Süleyman son anda kornere çeldi. 
     71. dakikada Süleyman önce Revivo’nun vuruşunu kurtardı, dönen topa vuran Mirkoviç’in şutunu da çıkararak gole izin vermedi. 
     82. dakikada Balic sol çaprazdan ceza sahasına girdiği anda şutunu çıkardı ancak Süleyman bu topu da kurtardı. 
     83. dakikada Balic’in ortaladığı topa Revivo kafa ile dokundu, ancak Süleyman yine önledi. 
     89. dakikada tamamen ileri çıkan Fenerbahçe’nin kalesini bu kez de Ali Tandoğan uygun pozisyonda yokladı, ama başarılı olamadı. 
     
Vasat yönetim      Hakem Sabahattin Bitirim, ilk yarıda kötü bir yönetim gösterdi. İsabetli kararlar veremedi, faulleri iyi süzemedi. Futbolcuların da kendisine kolaylık göstermemesinden etkilendi. Ancak ikinci yarı daha dikkatli idi. 
     
İSTATİSTİK Denizlispor Fenerbahçe 10 Kaleye atılan şut 14 6 Kaleyi bulan şut 8 25 Faul 12 6 Ofsayt 1 6 Korner 12      


 SPOR 
























</TEXT>
</DOC>
