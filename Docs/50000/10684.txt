<DOC>
<DOCNO> 10684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/10/spor/aspo.html </URL>
<DATE> 2001/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, yeni hocasıyla da dirilemedi, Gaziantep’te fark yedi 
</HEADLINE>
<TEXT>
Daum'a acı sürpriz 3 - 1 
Kartal dondu kaldı, ilk golü Hasan Özer attı. Ahmet Dursun hemen yanıtladı. Ev sahibi ekip durmadı, Hasan Özer ve Mustafa Şahintürk’le zafere ulaştı. Beşiktaş yarışa havlu attı 
     BİLAL MEŞE 

     Yönetim Scala’nın "biletini" kesti, yerine "taze kan" ve "eski tüfek" Christoph Daum’u getirdi. 
     Vay sen misin getiren .. Yazılı ve görsel medyada bir anda "fırtınalar" koptu, Daum "masaya" yatırıldı, didik didik edildi. Neredeyse iki günde "kılçıkları" kaldı... Bilinmez, sezonu da çıkaramaz, "darağacına" yargısız infazla gönderirler belki de .. 
     İnsanoğlu bu... Hata yapması, suç işlemesi de doğaldır. Ancak "özel" insanlar özel yaşamlarında atacağı her adıma dikkat etmek zorundadır. Aksi taktirde uçurumdan aşağı düşer, kaderinizle başbaşa kalırsınız. 
     Birini toplumdan dışlamak olayın en basit yönüdür... Zoru o "düşeni" yerden kaldırıp, yine topluma kazandırmaktır. 
     Daum’un avukatı değiliz... Ancak Beşiktaş’ta daha önce yaptıklarını, Türkiye’nin Avrupa’da tanıtımını, hatta ve hatta lösemili çocuklara desteğini göz ardı etmek, ona en büyük haksızlıktır. 
     
     Kartal "umutla" geldi, "hüsranla" döndü Gaziantep’ten... Gaziantepspor ikinci yarıdaki oyunuyla üç puanı hanesine yazarken hem zirve yarışını sürdürdü, hem de haklı alkışı aldı. 
     Daha 3. dakikaydı. Kartal’ın tek hedefi vardı, o da galibiyet... Üç forvetle sahaya çıktı, yüklendikçe yüklendi, rakip savunmayı hataya zorladı. Ahmet Dursun, bomboş durumda topu kaleci Ömer’e nişanladı. Bu kez top Nihat’ın önüne düştü, iki kez vurdu, yine golü atamadı. 
     Riskli futbol, Kartal’ın kronik savunma hatalarını da birlikte getirdi. Savunmada panik, yine hatalar zinciri... 11. dakikada Hasan Özer, göbekten 25 metreden sert vurdu, Bayram’a çarpan top filelerle buluştu. Fevzi’nin yapacağı fazla bir şey yoktu 1 - 0. 
     Çok geçmedi, bir dakika sonra bu kez sahneye Ahmet Dursun çıktı. Kartal hırslıydı, kazanmak arzusuyla doluydu. Ahmet Dursun soldan hareketlenen Mehmet’i gördü, tecrübeli kaptan şık bir pasla topu Ahmet Dursun’la buluşturdu. O da savunmaya rağmen topu ağlara gönderdi 1 - 1. 
     İlk yarının son dakikasında Kartal’ın yüreği ağzına geldi. Soldan kazanılan serbest atışı Fatih ceza alanı içine ortaladı. Savunmadan seken topa Ramazan gelişine sert vurdu. Fevzi uzandı, top çataldan geri döndü. 
     Kartal’da yorgunluk belirtileri baş göstermişti. 60. dakikada Mert nefis bir ara pasıyla Hasan Özer’i buluşturdu, golcü futbolcu kaleci Fevzi ve Bayram’ı birbirine tokuşturdu, topu fileleri gördü 2 - 1. 
     Kartal’ın yapacağı bir şey yoktu artık, sonucu değiştirmek için... Çırpındı, ama nafile... 77. dakikada yine topu kalesinde gördü. Mert soldan nefis indi, sert vurdu. Fevzi çeldi, seken topu Mustafa Şahintürk vurdu ve skoru belirledi 3 - 1. 
     24. haftanın açılış karşılaşması bol gol pozisyonu, mücadelesi ve hafta içi yaşanan olaylarıyla akıllarda kalacak bir maç oldu. Beşiktaş, liderden iyice uzağa düşerken yarasını sarmak için zamana ihtiyacı olduğunu bir kez daha gösterdi. 
     


 SPOR 

























</TEXT>
</DOC>
