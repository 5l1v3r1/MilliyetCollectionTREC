<DOC>
<DOCNO> 8382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/22/son/soneko17.html </URL>
<DATE> 2001/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da da döviz büroları işlem yapmıyor 
</HEADLINE>
<TEXT>

     Hükümetin dövizde dalgalı kur sistemine geçildiğini açıklamasının ardından, serbest döviz piyasasında, sabah saatlerinde döviz alış-satış fiyatları konusunda belirsizlik oluştu. 
     Ankara'da döviz bürolarının yoğun olarak bulunduğu Sakarya Caddesi'nde, büroların çok büyük bölümü sabah açılmadı. Açılan döviz büroları ise saat 11.00'e kadar fiyat ilan etmedi. 
     Büfelerin önünde çok sayıda vatandaş, şaşkınlık ve merak içinde bekliyor. Vatandaşlar, döviz satmak için değil almak için beklediklerini, borçlarını kapatmak için daha fazla yükselmeden döviz almak istediklerini söylediler. Vatandaşlar, doları, 900 bin-950 bin liraya kadar alabileceklerini söylüyorlar. 
     Bu arada saat 11.00 sıralarında, Sakarya Caddesi'ndeki Uğurlu Döviz Bürosü, mark ve dolar alış fiyatı ilan ederek işlem yapmaya başladı. Büro, doları 690 bin liradan, markı da 317 bin liradan alacağını duyurdu. Ancak vatandaşların döviz satmadığı, büronun satış fiyatı açıklamasını beklediği görüldü. Aynı büro daha sonra doların alış fiyatını 682 bin 500 liraya çekti. 
     Öte yandan döviz bürosu önünde bekleyen vatandaşlarla büro yetkilileri arasında da döviz satışı yapılmadığı için yoğun ve oldukça sert tartışmalar yaşanıyor. Vatandaşlar, döviz alışı yapılırken neden döviz satışı yapmadıklarını sorarlarken, büro yetkilileri, bu sorunun muhatabının kendileri olmadığını söylüyorlar. 
     Vatandaşların hala döviz satmadığı, alış için beklediği belirlendi. 




</TEXT>
</DOC>
