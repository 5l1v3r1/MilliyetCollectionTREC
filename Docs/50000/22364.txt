<DOC>
<DOCNO> 22364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/son/sondun04.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
R.E.M'in solisti Michael Stipe'dan eşcinsellik itirafı 
</HEADLINE>
<TEXT>

     Ünlü Amerikalı müzik grubu R.E.M'in solisti Michael Stipe, eşcinsel olduğunu ve üç yıldır bir erkek arkadaşının bulunduğunu açıkladı. 
     R.E.M, onikinci stüdyo albümü Reveal'ı piyasaya sürerken, grubun solistinden gelen bu açıklama, müzik dünyasına bomba gibi düştü. 
     Stipe, Time dergisine yaptığı açıklamada, özel yaşamını korumak istediğini ve bunun için çok çaba sarfettiğini, ancak kendisiyle ilgili spekülasyonlardan bunaldığı için cinsel eğilimine ilişkin bir açıklama yapmak zorunda hissettiğini söyledi. Michael Stipe, eşcinsel olduğunu kabul etmediği için, bu çevreler tarafından ''korkaklıkla'' suçlandığını ve bu suçlamalardan da ''rahatsızlık'' duyduğunu kaydetti. 
     Birlikte olduğu erkek arkadaşının, ünlü bir isim olmadığını belirten Stipe, ''Ancak olağanüstü biri olduğunu söyleyebilirim'' diye ekledi. Stipe, yeni çıkan albümleri Reveal için de, ''R.E.M'in müzik dünyasındaki yerini biliyoruz. Muhtemelen Limp Bizkit ve Britney Spears ile rekabet edemeyiz. Ama zaten bunun için bir istek de duymuyorum. İnsanlar, bizim çalışmalarımızdan heyecan duymayı sürdürdükçe, biz de enerjimizi işimize vermeyi sürdüreceğiz'' dedi. 







</TEXT>
</DOC>
