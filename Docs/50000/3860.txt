<DOC>
<DOCNO> 3860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/yazar/cemal.html </URL>
<DATE> 2001/01/25/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Terörü lanetlemekten başka ne denebilir ki .. 
</HEADLINE>
<TEXT>

     Teröre lanet Evet, başka ne diyebilirim ki .. Terörün bu kez Diyarbakır'da vurduğuna dair haberi Zürih Havalimanı'nda akşam vakti uçaktan inince öğrendim. 
     Şehitlere Allah'tan rahmet, acılı aileleriyle Emniyet camiasına başsağlığı diliyorum. 
     Zor bir ülkemiz var 
     Yaşadığımız belalı coğrafyada terör illeti bir türlü yakamızdan düşmüyor. 
     Bunca yıldır direniyor 
     Direniyor ama, geriliyor da. Gitgide marjinalleşiyor, ama arada bir ne yazık ki şurada burada başını kaldırabiliyor. 
     Sonunda, kafasının tümüyle ezileceği konusunda kimsenin kuşkusu olmasın. Dileriz o zamana kadar bu ülkenin barış ve huzur içinde yaşaması için verilecek kurbanların sayısı çok olmaz. Hedefe çok daha az acıyla ulaşırız. 
     Aşağıda daha önce yazmış olduğum yazı yer alıyor. 
     
Yeni lider, yeni parti, yeni oluşum...      Siyaset kulislerinin hiç eksilmeyen konusu Yeni lider, yeni parti... Daha havalı deyişle, yeni siyasal oluşum... 
     Kulaklara hep çarpıyor. 
     Şaşırtıcı da değil. 
     Çünkü ülkemizde siyaset kurumunun bugünkü saygınlığı halkın gözünde kötü seyrediyor. Politikacıların, partilerin inandırıcılığı ve güvenilirliği uzun zamandır iyiye gitmiyor. 
     Kamuoyu yoklamaları bunun şahidi. 
     Aslında kamuoyunda siyasetle ilgili bu olumsuz eğilimleri saptamak için ille de bilimsel araştırma gerekmiyor. Sokaktaki adamın nabzının şöyle bir tutulması ya da insanın kendi çevresine kulak vermesi bunun için yeterli olabilir. 
     Çünkü önüne gelen siyaset kurumundan şikayet ediyor, siyasetçiye veryansın ediyor. Bu işin böyle gidemeyeceğini uluorta söylüyor. Yakınmalarda haklılık payı tabii ki var. 
     Politikanın çıkmazı seçim araştırmalarına da yansıyor. Kararsız gözüken seçmen oranı son derece yüksek. Bazı araştırmalarda yüzde 40'larda seyrediyor. 
     Partilerin çoğunluğu ise düşme hattında, yani yüzde 10 uçurumunun kıyısında... 
     Bu durumda ne olacak 
     Siyaset kurumunun içinde yüzdüğü bu içler acısı vaziyet ister istemez yeni lider, yeni parti, yeni siyasal oluşum tartışma ya da heveslerinin kabarmasına yol açmış durumda. 
     Yeraltında toplantılar yapılıyor 
     Kapalı kapılar arkasındaki arayışlar gitgide yoğunlaşıyor. Bu bakımdan adı geçenlerin bir bölümüyle geçenlerde sohbetler yaptım. 
     Birkaç nokta ön plana çıktı 
     Yılmaz'la Çiller bitti. 
     Ecevit'e endeksli DSP, Ecevit sonrası ne olacak bilinmiyor. 
     Fazilet kendi derdinde ve zaten 'out', yani 'oyun dışı ' 
     MHP'ye hala güven tam değil, zira geçmişi peşini bırakmıyor. 
     Bu nedenle, seçim araştırmalarındaki kararsız seçmen oranı, bütün bu partilerin toplam oy oranının üzerinde. 
     Hayat pahalılığı ve geçim derdi yüzünden beli bükülmüş olan halkın bugünkü politikacı ve partilere güveni kalmamış durumda... 
     İşte böyle. 
     Perde arkasında yeni parti, yeni siyasal oluşum peşinde olanların görüşleri bu noktalarda özetlenebilir. 
     Ben de şunu söyledim 
     "Peki öyleyse ne bekliyorsunuz Kendinizden bu kadar eminseniz, çıkın ortaya kurun partinizi." 
     Bana dediler ki 
     "Parti kurmak çocuk oyuncağı değil." 
     Ya da 
     "Yeni parti de tutmuyor ki psikolojisi halkın içinde çok yaygın." 
     Tutmayan yeni parti az değil 
     1950'lerin Hürriyet Partisi... 1960'ların Güven Partisi, sonra Cumhuriyetçi Güven Partisi... 1970'lerin Demokratik Partisi... Mehmet Yazar'ın 12 Eylül sonrası çıkışı... Bedrettin Dalan'ın, Hasan Celal Güzel'in girişimleri... Cem Boyner'in Yeni Demokrasi Partisi... Yusuf Bozkurt Özal'ın Yeni Partisi... Korkut Özal'ın Demokrat Partisi... 
     Sohbetlerimden şu da çıktı 
     Türkiye'de bugüne kadar yeni lider, yeni parti oluşumları genellikle olağanüstü dönemlerde tutmuş. Atatürk'le İnönü'yü bir yana koyarak düşünelim. Çünkü onlar Kurtuluş Savaşı kahramanları ve laik Cumhuriyet'i kuran devrimciler... 
     Menderes'in sahneye çıkışı bir büyük değişimin, hatta bir kopuşun, yani ülkemizde çok partili demokrasiye atılan adımla gerçekleşiyor. 
     Demirel, 27 Mayıs'la sahne alıyor. 
     Ecevit, 12 Mart'la... 
     Özal, 12 Eylül'le... 
     Başka örnek de yok. 
     O zaman .. 
     
Askerden medet ummak      Bunun içindir ki, kimilerinin kafasından bir özlem olarak da olsa hala askerin gelip mıntıka temizliği yapması geçebiliyor. Bu özlemi açıkça dile getirmeseler de, askerin siyasete şöyle ya da böyle müdahil olmasından medet umanlar yok değil. 
     Geçelim bu demokrasi ayıbını... 
     Benim yorumuma gelince 
     Türkiye'nin bugünkü siyasal koşullarında yeni lider, yeni parti tutabilmesi çok büyük sürpriz olur. Bence Türkiye bir dahaki seçime yine mevcut lider ve partilerle gider. Sonuç iyi mi olur, kötü mü bilemem ama, son sözü yine seçim sandığı söyler. 
     Doğrusu da bu olur. 
     Ama bu arada bileğine güvenen varsa, partisini kurar ve çıkar meydana... Ona da kimsenin diyeceği bir şey yoktur. 
     
     





Hukuk... 


Parti kapatma 


Küçük Amerika... 


Gensoru... 


Düğmeye asıl şimdi basılacak 


Terörü lanetlemekten başka ne denebilir ki .. 


Soykırım 


Abdülmecid'in şikayeti 


Zor günler... 


Fransız firmaları imza peşinde 


Vizontele 


Karambol 


Yolsuzluk, tam yol 


İşin doğrusu "Profesyonelleşme..." 


Şimdiye dek neredeydiniz 


Savunma hakkı, ama... 


69 çözümü 


Altınları alamayan RTÜK'ün kapısında 


Sakın eve girmeyin 


Süt üreticisi "ağlıyor" 


</TEXT>
</DOC>
