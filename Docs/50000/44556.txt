<DOC>
<DOCNO> 44556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/01/son/sontur09.html </URL>
<DATE> 2001/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan'ın siyasi geleceği yarın belirleniyor 
</HEADLINE>
<TEXT>

     Anayasa Mahkemesi, Yargıtay Cumhuriyet Başsavcısı Sabih Kanadoğlu'nun, Adalet ve Kalkınma Partisi'nin Ak Parti Genel Başkanı Recep Tayyip Erdoğan'ın kurucu üye olamayacağı gerekçesiyle genel başkanlık görev ve yetkilerinin kullanmasının ''tedbiren önlenmesi'' ve Erdoğan ile 6 kadın kurucunun kurucu üyelikten çıkarılmaları için ''ihtar verilmesi'' istemini yarın görüşecek. 
     Raportör başvuruya ilişkin raporunu tamamladı. Anayasa Mahkemesi Başkanı Mustafa Bumin, raporu üyelere dağıttı. Bumin, başvurunun yarın saat 10.00'da görüşülmesi için gündem belirledi. 
     Başsavcı Kanadoğlu, 21 Ağustos 2001'de Anayasa Mahkemesi'ne 6 sayfadan oluşan AK Parti'ye ''ihtar verilmesi ve Erdoğan'ın Genel Başkanlık yetki ve görevlerinin tedbiren önlenmesi'' istemini içeren başvuru yapmıştı. 
     AK Parti'nin kurucu üyelerinden olan ve parti Genel Başkanlığı'na seçilen Recep Tayyip Erdoğan'ın, Anayasa'nın 76 2, 2820 sayılı Siyasi Partiler Kanunu'nun 8 1 ve 2839 sayılı Milletvekili Seçimi Kanunu'nun 11-f 3 maddeleri uyarınca kurucu üye olamayacağını ileri süren Kanadoğlu, Erdoğan'ın ''yasal zeminde olmadığı'' gerekçesiyle AK Parti'nin Tüzüğü'nün 77'nci maddesinde yer alan Genel Başkanlık görev ve yetkilerini kullanmasının ''tedbiren önlenmesini'' talep etmişti. 
     Kanadoğlu, Erdoğan ile birlikte kurucu üyelerden Ayşe Böhürler, Ayşe Nur Kurtoğlu, Habibe Güner, Sema Ramazanoğlu, Fatma Ünsal Bostan ve Serap Yahşi Yaşar'ın ''türbanı simge ve dayatma unsuru olarak kullandıkları ve bu halleriyle milletvekili seçilme yeterliliğine sahip olmadıkları'' gerekçesiyle, kurucu üyelikten çıkarılmaları için partiye ihtar verilmesini istemişti. 
     






</TEXT>
</DOC>
