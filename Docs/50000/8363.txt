<DOC>
<DOCNO> 8363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/22/son/sondun21.html </URL>
<DATE> 2001/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Çeçenistan'a yardımı tekrar başlattı 
</HEADLINE>
<TEXT>

     AB, Ocak ayında kaçırılan bir Amerikalının serbest bırakılması üzerine, Çeçenistan'a insani yardımı tekrar başlattığını açıkladı. 
     AB, ''Sınır Tanımayan Doktorlar'' isimli sivil toplum örgütünde görev yapan Amerikalı Kenny Gluck'un kaçırılmasından sonra, 10 Ocak'ta Çeçenistan'a yardım faaliyetlerini askıya almıştı. AB İnsani Yardım Bürosu ECHO , BM kurumları ve sivil toplum örgütleriyle işbirliği içinde yaptığı yardım çalışmalarını, Gluck'un serbest bırakılması üzerine tekrar başlattığını bildirdi. Çeçenistan'ın çeşitli bölgelerine un, yağ, şeker ve tuz gibi 130 ton gıda maddesi ile 10 kamyon barınak teçhizatı gönderdiğini belirten ECHO, bunların dağıtımının önümüzdeki günlerde tamamlanacağını ve insani yardımın sürdürüleceğini duyurdu. Çeçenistan'a bugüne kadar 30 milyon euroluk gıda maddesi gönderdiği belirtilen AB'nin, üye ülkelerin bireysel katkıları da göz önüne alınınca, bölgeye en fazla yardım sağlayan kurum olduğu ifade ediliyor. 




</TEXT>
</DOC>
