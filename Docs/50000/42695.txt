<DOC>
<DOCNO> 42695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/ekonomi/eko04.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada ateşten günler 
</HEADLINE>
<TEXT>

İlk seansta yüzde 10 düşüşle dibe çakılan borsa, ikinci seansta FED’in faiz indirimi ve Avrupa borslarının toparlanması ile kendine gelebildi. Endeksin kaybı yüzde 2.15’te kaldı 
     ORHAN TEKEOĞLU 

     İstanbul Borsası tarihinin en kötü günlerini yaşıyor. Geçen yıl kasım ve bu yıl şubat ayındaki iki finansal krizle şoka uğrayan borsa, şimdi de ABD saldırısı sonrasında dünya borsalarında yaşanan düşüşlerden payını alıyor. Dün ilk seansta yüzde 10’luk düşüşle panikleyen borsa, FED’in faiz düşürmesi ve Avrupa borsalarının toparlanması ile kendine gelebildi. 
     
     İkinci seansta toparlandı 
     Borsa haftanın ilk gününde açılır açılmaz adeta tabana çakıldı. Hisselerin değer kaybı yüzde 10’u aştı. Bu arada endeks 6.881 puanla 3 Kasım 1999 tarihinden bu yana en düşük düzeyine inerek yatırımcıları korkuttu. Dolar bazında da önemli bir direnç seviyesi olan 0.45 sente yaklaştı. 
     Daha sonra FED’in faiz düşürmesi, Avrupa borsalarında olduğu gibi İMKB’yi rahatlattı. Gelen tepki alımlarıyla endeks ikinci seansta yüzde "U" dönüşü yaparak yüzde 8.93’lük artış gösterdi ve günü yüzde 2.15’lik kayıpla kurtardı. Endeks 170 puanlık düşüşle 7.766 puana indi. İstanbul Borsası’nın ABD’ye saldırı yapıldığı tarihten bu yana gerçekleşen üç işlem günündeki kaybı yüzde 18.4’e ulaştı. 
     
     0.40 sent beklenmedi 
     Endeks gün içinde dolar bazında 0.45 sente inmesine rağmen, günü 0.51 sentten kapattı ve 18 Ocak 2000 tarihindeki 3.58’lik zirvesine göre yüzde 85.7’lik kayba uğradı. Borsada en yüksek oranlı düşüş 21 Ağustos 1987 ile 24 Ocak 1989 tarihleri arasında yaşanan 16 aylık global krizde yaşanmıştı. 
     Dün toplam 261.1 trilyonluk işlem hacminin 215.6 trilyonu ikinci seansta gerçekleşti. 
     
     Turizm ve ulaştırmada 
     Geçen hafta ortalama yüzde 36.9 değer kaybeden turizm sektörü hisseleri dün de yüzde 13 kayba uğradı. Yine geçen hafta yüzde 26.3 değer kaybeden ulaştırma sektörü hisseleri dün yüzde 12.3 zarar ettirdi. 
     Aracı kurumlar arasında dün en yüksek net alımı 9.2 trilyon lira ile Garanti Yatırım yaptı. Garanti Yatırım, Intesa ile ortaklığı ertelendiği yönündeki haberlerden sonra gün içinde yüzde 20 değer kaybına uğrayan Garanti Bankası hisselerinde alım yaptı. 
     Global Menkul ise 9.3 trilyonluk satışla ilk sırada yer aldı. 
     Dün 247 hisse senedi değer kaybederken, 22 hissenin fiyatında artış oldu. 18 hisenin fiyatı ise değişmedi. 
     
Osman Birsen Ek tedbire gerek yok      İstanbul Menkul Kıymetler Borsası İMKB Başkanı Osman Birsen, borsadaki düşüşü değerlendirirken, yeni bir tedbirin söz konusu olmadığını bildirdi. 
     Birsen, Dış Ekonomik İlişkiler Kurulu DEİK ve Türkİngiliz İş Konseyi’nin düzenleyeceği ’Türkiye’de Sermaye Piyasaları ve Yatırım Olanakları’’ konulu toplantıya katılmak üzere Londra’ya gitti. 
     İlk seansta büyük düşüşün yaşandığı bu nedenle ek tedbirler düşünülüyor mu şeklindeki belirsizliklerin mevcut şartların getirdiği, ABD’deki elim olay dolayısıyla uygulanan bazı tedbirler bulunduğunu hatırlattı. Birsen, "Artık onlarla ilgili şartlar belli oldu. O bakımdan onun dışında herhangi bir tedbir yok" dedi. 
     Birsen, "ABD piyasaları açılacak. Onun da bazı yatırımcılarımız açısından bizim piyasamızla olan ilişkileri itibariyle değerlendirilecek sonuçları olacaktır" diye konuştu. 
     
Vatanseverlik Fonu önerisi      ABD’deki terörist saldırının ardından İstanbul Borsası’nda kaydedilen tarihi düşüşler, borsa yatırımcılarını endişelendirirken, panik yapılmaması istendi. Borsanın dip seviyelerinde bulunduğunu belirten Borsa Yatırımcıları Derneği BORYAD Başkanı Ali Bahçuvan, hisse senetlerinin değerinin belli seviyenin altına inmesi durumunda büyük bankalar ve sivil toplum örgütlerinin desteklediği "Vatanseverlik Fonu" adı altında 500 trilyonluk bir fon oluşturulabileceğini söyledi. Borsanın geçmişteki keskin düşüşlerine bakıldığında, endeksin 50 sentin altında hareket etme süresinin en fazla 3 ay olduğuna işaret eden Bahçuvan, endeksin en fazla dip olarak görüldüğü 1994 krizinde borsanın 4 hafta beklemeden tepkisini verdiğini kaydetti. 
     



 EKONOMİ 




















</TEXT>
</DOC>
