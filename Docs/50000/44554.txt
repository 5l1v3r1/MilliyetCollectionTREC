<DOC>
<DOCNO> 44554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/01/son/sontur07.html </URL>
<DATE> 2001/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Show TV'ye ''Dokun Bana'' cezası, gerekçe ''Acımasız reyting'' 
</HEADLINE>
<TEXT>

     Ödülü olan lüks bir otomobile en uzun süre kesintisiz dokunma esasına dayalı yarışma programı ''Dokun Bana'', Show TV'ye ceza getirdi. 
     Radyo ve Televizyon Üst Kurulu, yarışmanın ''Çocuk ve gençlerin fiziksel, zihinsel, ruhsal ve ahlaki gelişimini olumsuz yönde etkilediği'' gerekçesiyle Show TV'ye bir gün süreyle yayın durdurma cezası verdi. 
     Radyo ve Televizyon Üst Kurulu, 28 Eylül Cuma günü yaptığı toplantıda, İzleme ve Değerlendirme Dairesi'nin radyo ve televizyon yayınlarına ilişkin raporlarını değerlendirdi. 
     Üst Kurul, Show TV'de yayınlanan ''Dokun Bana'' adlı yarışma programının, 3984 Sayılı Radyo ve Televizyonların Kuruluş ve Yayınları Hakkında Kanun'un 4. maddesindeki ''Çocuk ve gençlerin fiziksel, zihinsel, ruhsal ve ahlaki gelişimini olumsuz yönde etkileyebilecek yayın yapılmamasını''na ilişkin ''m'' bendine aykırı olduğu sonucuna vararak, Show TV'ye bir gün süreyle yayın durdurma cezası verilmesini kararlaştırdı. 
     
     İnsana yakışmıyor 

     RTÜK İzleme ve Değerlendirme Dairesi'nin yarışmaya ilişkin raporunda, çeşitli ülkelerde de benzer formatta gerçekleştirilen bu yarışmanın çeşitli tartışmalara konu olduğu ve eleştirildiği hatırlatılarak, şu görüşlere yer verildi 
     ''Kesin kurallar, aynı mekan ve pozisyonda en uzun süreyi gerçekleştirmeye yönelik amaç, dizayn ve platformun öncelikle insan doğasıyla aykırılık taşıdığı düşünülmektedir. Uzun bekleyişin getirdiği yorgunluk, uykusuzluk, yarışma kurallarının ihlal edilmesi riski, bunun sıklıkla yaşanması, yarışmacılar arasındaki iletişim kazaları, rekabetten kaynaklanan çatışma, tartışma, polemikler ve bütün bunların yarattığı stres yoğun bir psikolojik atmosferde seyretmektedir. 
     4 hafta içinde en fazla 70 saat civarında bir dayanma limitinin yaşandığı süreç içinde her turda ayrı örnekleri sergilenen kontrolsüz tepkiler ve rahatsızlıklar yaşanmış, insan özüne yakışmayan görüntülere sahne olmuştur. Sınırları zorlayan bedensel ve psikolojik yorgunluk, dayanılmaz hale gelen uykusuzluk, sinirlerin yıpranması, kişilerin kendilerini kontrol edememesi, istem dışı hareketlere tavır, davranış ve eylemlere sebep olmaktadır. Gizli düşünceler, zaaflar açığa çıkmakta ve bütün bunlar kameralarla tespit edilerek teşhir edilmekte ve seyirciye program diye sunulmaktadır. Ayrıca geçen uzun sürenin yoğunlaştırdığı stres sebebiyle tansiyon, kalp rahatsızlıkları, şuur kaybı, baygınlık gibi sağlık sorunları da ortaya çıkabilmektedir.'' Raporda ayrıca insanın özüne, doğasına ters düşen tablolar sergileyen bu sunumun, genel seyirci kitlesini tedirgin ettiği ve rahatsızlık yarattığı gibi hiçbir kamu yararı taşımadığına işaret edilerek, yarışma ''insanları istismara ve acımasız bir reyting amacına hizmet eden bir yapım'' olarak nitelendi. 
     






</TEXT>
</DOC>
