<DOC>
<DOCNO> 41325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/10/dunya/dun01.html </URL>
<DATE> 2001/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erivan boğaya teslim 
</HEADLINE>
<TEXT>

Ermenistan’daki ilk boğa güreşinde, 25 bin kişi boğalardan canını zor kurtardı 
     DIŞ HABERLER SERVİSİ 

     Ermenistan’da önceki gün yapılan ilk boğa güreşi, bir bakan yardımcısı dahil tribündeki 25 bin seyirciye hayatlarının en büyük korkusunu yaşattı. Güreş sırasında matadorların bir türlü baş edemediği kızgın boğa kontrolden çıkıp tribünlere saldırınca tam bir panik yaşandı. Dakikalarca süren kovalamacada boğanın öfkeli boynuzlarından kaçan seyirciler canlarını kurtarmak için bibirlerini ezdi. 
     Oysa, başkent Erivan’daki güreş farklı heyacanlar arayışındaki Ermeni izleyiciler ve bu "sportif faaliyeti" ekrana taşıyan Rus televizyon kanalı için güzel başlamıştı. Ancak İspanya’dan getirtilen matadorların acemiliği olayı kısa sürede fiyaskoya dönüştürmekle kalmadı arenayı can pazarına da çevirdi. Güvenlik güçleri izleyici sıralarına sıçrayan öfkeli boğaya ateş açtı olmadı, ardından İç İşleri Bakan Yardımcısı Oganes Varian uyuşturucu oku atan tüfeği ateşledi ama isabet ettiremedi. Boğa dehşeti dakikalar sonra bir matadorun boğayı öldürmesiyle son buldu. 
     



 DÜNYA 










</TEXT>
</DOC>
