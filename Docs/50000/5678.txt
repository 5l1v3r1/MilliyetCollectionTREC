<DOC>
<DOCNO> 5678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/06/dunya/tur.html </URL>
<DATE> 2001/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

     Mollalar partilere fena taktı 
     İran’da yılbaşından bu yana evlerde gece düzenlenen partilere yönelik baskınlar arttı. Baskınların sonuncusu, Ahvaz kentinde yaşandı. Huzistan Eyaleti Devrim Muhafızları Halkla İlişkiler Bölümü açıklamasına göre, Ahlak dışı eğlence partisi düzenleyen, fahişelik yapan 35 çete’, Besiçler Gönüllü Milisler tarafından ortaya çıkarıldı ve bu partilere katılan 165 kişi de tutuklandı. 
     
     Kidman’ın yarası Foster’a yaradı 
     Bu yıl 54’üncüsü düzenlenecek 2001 Cannes Film Festivali’nde jüri başkanlığı yapacak ABD’li oyuncu Jodie Foster, başrol teklifi alınca bu görevden vazgeçti. 
     Yönetmen David Fincher’ın yeni filmi The Panic Room’da başrolü oynayacak Nicole Kidman dizinden yaralanınca, yerine Foster çağrıldı. Foster’da teklifi kabul etti. Cannes Film Festivali Başkanı Gilles Jacob, Foster’ın durumunu doğruladı ve kimin jüri başkanı olacağının açıklanacağını duyurdu. 
     
     Zenginlere özel nekahat oteli’ 
     ABD’de hastaların ameliyat sonrası bakım ve tedavilerini sağlamak üzere süper lüks bir Nekahat Oteli’ açılacak. Mart ayında hizmete girecek otel, ülkenin en lüks ve pahalı otellerini aratmayacak.Andrew Sternlicht adında eski bir anestezi uzmanının planlayıp yaptırdığı otelin gecelik ücreti bin 200 dolar yaklaşık 1.1 milyar lira olacak. Birbirenden zengin 3 bin 600 kişi barındıracak otelde her hastanın birkaç hemşiresi olacak, hastaların çocuklarına da bakılacak. 
     
     Davos’u da hackladılar 
ALİ HAYDAR YURTSEVER Viyana 
     Her yıl Ocak ayı sonunda İsviçre’nin Davos kasabasında, dünyanın önde gelen liderlerini, ekonomi uzmanlarını, işadamlarını biraraya getiren Dünya Ekonomik Forumu’nun WEF bilgisayar sistemine "hacker" denilen bilgisayar korsanlarının girdiği ve katılımcılara ait kişisel bilgileri çaldıkları ortaya çıktı. 
     Aralarında Filistin Devlet Başkanı Yaser Arafat, ABD eski Dışişleri Bakanı Madeleine Albright, Microsoft sahibi Bill Gates ve Güney Afrika Devlet Başkanı Thabo Mbeki gibi ünlülerinde bulunduğu yüzlerce kişinin kredi kartı numaraları, cep telefonları numaraları ve elektronik posta şifrelerinin çalındığı ve korsanlar tarafından bir CD’ye aktarılarak piyasaya sürüldüğü açıklandı. 
     İsviçre’de yayınlanan Sontagszeitung adlı gazete bilgisayar korsanlarının kendilerine WEF sisteminden çalınan kişisel bilgileri içeren bir CD gönderdiklerini yazdı. Bilgisayar korsanlarının hazırladığı CD’de 80 bin daktilo sayfası tutarında kişisel bilgi bulunduğu belirtilirken WEF yetkilileri hırsızlığın zamanında farkedilerek kredi kartlarının iptal edildiğini bildirdiler. 
     Dünya Ekonomik Forum toplantılarına katılan siyasi liderler, iş adamları ve ekonomi uzmanları oldukça detaylı bir bilgi formu doldurdukları gibi oturumları izleyebilmek için de 70 bin İsviçre frankı civarında bir ücret ödüyorlar. Ödemeler genellikle kredi kartıyla yapıldığı için de katılımcıların bilgi formlarında kredi kartlarının numaraları da kayda geçiyor. 
     


 DÜNYA 












</TEXT>
</DOC>
