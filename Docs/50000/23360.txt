<DOC>
<DOCNO> 23360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/son/soneko04.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ASO Başkanı Zafer Çağlayan "Bence Derviş siyasete girmiyor" 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, ''Sayın Derviş'i şu anda siyasete giriyor şeklinde değerlendirmiyorum'' derken, Ankara Ticaret Odası ATO Başkanı Sinan Aygün Devlet Bakanı Kemal Derviş'in siyasete soyunduğunu öne sürdü. 
     TOBB'un yarın yapılacak 56. Genel Kurulu öncesinde Shereton Oteli'nde verilen yemeğe katılan ASO Başkanı Çağlayan ile ATO Başkanı Aygün gazetecilerin sorularını yanıtladı. 
     Bakan Derviş'in siyasete girip girmeyeceğine ilişkin bir soruya yanıt veren ASO Başkanı Çağlayan, Bakan Derviş'i şu anda siyasete giriyor şeklinde değerlendirmediğini söyledi. Bu tür yakıştırmaların söz konusu olabileceğini belirten Çağlayan, şunları kaydetti ''Çünkü insanlar, gerçekten herkes arayışta, herkes yeni umutlar yeni şeyler peşinde koşuyor. Onun için onun namı hesabına konuşmak istemiyorum. Ama ben şahsen öyle bir şey görmüyorum.'' 
     Bakan Derviş'in eşiyle birlikte Gaziantep ve Adana'ya gitmesinin nasıl değerlendirildiğine ilişkin bir diğer soru üzerine de Çağlayan, bunun normal ve güzel bir şey olduğunu kaydetti. 
     Bu arada ATO Başkanı Aygün'ün ''hangi ekonomiden sorumlu bakanın eşleriyle bu tür gezilere gittiğini'' sorması üzerine de Çağlayan, ''Demek ki bu onlarda bir eksiklikti'' demekle yetindi. 
     Bakan Derviş'in neden eşiyle birlikte böyle bir geziye gittiğinin kendisini ilgilendirmediğini de belirten Çağlayan, ''Ama bence onu getirip farklı şekilde değerlendirmeyin, bence bardağın dolu kısmına bakalım. Yani ekonomik olarak kendimizi kurtaralım. Sonra belki başkalarını konuşuruz'' dedi. 
     Bir gazetecinin ''bardağın ne kadarı dolu'' sorusuna da Çağlayan, ''yarısı dolu'' yanıtını verdi. 
     ATO Başkanı Sinan Aygün ise Bakan Derviş'in eşiyle birlikte böyle bir geziye katılmasını eleştirirken, daha önceki devlet bakanlarından hiç birinin eşlerini kamuoyunun tanımadığını belirterek, ''Hangisi eşiyle beraber ekonomiyi yönetti Hangisi eşiyle birlikte şehirleri dolaştı '' diye sordu. 
     Derviş'in zaten solcu olduğunu ve soldan aday olduğunu söylediğini de belirten Aygün, ''Ben sayın Çağlayan'dan farklı düşünüyorum. Çok iyi dostuz, çok iyi kardeşiz ama o konuda ben farklı düşünüyorum. Sayın Derviş açıkçası politikaya soyunuyor diye düşünüyorum'' dedi. 







</TEXT>
</DOC>
