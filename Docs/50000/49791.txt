<DOC>
<DOCNO> 49791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/son/soneko02.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Hazine Bakanlığı "Türkiye'ye ek finansman üzerinde çalışılıyor" 
</HEADLINE>
<TEXT>

     ABD Hazine Bakanlığı yetkilileri, Türkiye'nin ekonomik programının yolunda gittiğini ve Türkiye'nin gelecek yılki finansman ihtiyacı üzerinde yoğun şekilde çalışıldığını belirttiler. 
     ABD Hazine Bakanlığı'nın bir yetkilisi, Washington'da Reuters ajansına yaptığı açıklamada, Türk ekonomisinde Ağustos'ta ve Eylül başında olumlu yönde ilerleme görüldüğünü, ancak 11 Eylül terörist saldırılarının durumu etkilediğini belirterek, ''11 Eylül saldırılarının Türkiye'nin ekonomisine tam etkileri ve Türkiye'nin finansman ihtiyacı üzerinde yoğun olarak çalışılıyor'' dedi. 
     Türkiye'nin, ABD'nin güçlü müttefiki ve iyi bir dostu olduğunu belirten Amerikan Hazine Bakanlığı yetkilisi, Ankara'nın güçlü bir ekonomik program uygulamakta olduğunu ve Uluslararası Para Fonu IMF'nin programın yolunda gittiğini açıklamasının, ABD tarafından memnuniyetle karşılandığını kaydetti. 
     Aynı yetkili, 10. gözden geçirme görüşmelerinin devamı için IMF'nin Türkiye'ye heyet gönderme kararından da memnuniyet duyduklarını söyledi. 
     Öte yandan, Başkan George W. Bush yönetiminin bir yetkilisi, Türkiye'nin, ekonomik programı uygulamada yoğun çaba göstermesinden dolayı Washington'ın desteğini hak ettiğini belirtti. 
     Bu yetkili, ''Mayıs ayında Türkiye için son IMF paketi açıklandığında, ABD Hazine Bakanı Paul O'Neill, bunun Türkiye için son destek olduğunu söylemişti. Ancak aradan geçen dönemde Türkiye'nin programı iyi bir şekilde uygulamasına karşın, Türkiye'nin dışında ve kontrol edilemeyen gelişmeler meydana geldi. 11 Eylül de bu durumu ağırlaştırdı. Türkiye, elinden gelen çabayı gösterdiği için, ABD olarak bu ortamda Türkiye'yi kendi haline bırakamazdık'' diye konuştu. 
     






</TEXT>
</DOC>
