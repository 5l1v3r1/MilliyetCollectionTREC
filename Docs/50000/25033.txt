<DOC>
<DOCNO> 25033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/ekonomi/eko04.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapanın elinde kaldı 
</HEADLINE>
<TEXT>

Sümerbank’ın ihtiyaç fazlası malları için ilk açık artırma dün yapıldı. Mobilyalar, kasa ve çöp kovalarına ilgi büyük oldu 
     EKONOMİ SERVİSİ 

     Sümerbank’ın kapanan şubelerindeki malların satışına yoğun ilgi oldu. Dün ilk defa yapılan satışlar sonrası Mecidiyeköy Şubesi’ndeki toplam 140 parça eşyadan 7 milyara yakın gelir elde edildi. Eskidji Müzayede Evi’nce şubede gerçekleştirilen ilk satışta, 65 katılımcı 100 milyon lira teminat vererek başvurdu. 
     
     5 milyona koltuk 
     Kıran kırana geçen müzayedede en fazla talep gören eşya bankanın kasası ve masa sandalyeler oldu. Müzayedede, bilgisayar masaları 16 - 28 milyon, hareketli koltuklar 22 - 85 milyon, cam sehpa 14 - 33 milyon, koltuk 18-33 milyon, çalışma masası 50 - 105 milyon, buzdolabı 95 milyon, 6 adet çöp kovası 18 milyon, 2 adet yangın söndürme cihazı 9 - 17 milyona alıcı buldu. 
     Öğleden sonra Yaşarbank’ın Esentepe Şubesi’nde ise 84 parça eşya çok düşük fiyatlara satılınca 400 milyonluk satış yapılabildi. 18 kişinin katıldığı müzayedede 5 milyon liraya koltuk ve masalar satıldı. Mecidiyeköy Şubesi’nde satılan kasadan daha iyi bir kasa ise 35 milyona, buzdolabı ise 35 milyona satıldı. 
     Elektronik eşyalar ise bugün saat 13.00’teki müzayede de satılacak. Satış Eskidji Müzayede Evi’nin Dolapdere’deki merkezinde yapılacak. 
     
     Ulusal Yatırım için ihale 
     Sümerbank’ın iştiraki Ulusal Yatırım’ın satışı için ihale açıldı. Resmi Gazete’nin pazar günkü sayısında yayımlanan ilana göre, Sümerbank’a ait Ulusal Factoring, Ulusal Finansal Kiralama ve Ulusal Eğitim ve Danışmanlık satışa çıkarıldı. Satışa çıkarılan şirketlerden Ulusal Yatırım’ın yüzde 99.99’u, Ulusal Faktoring ve Finansal Kiralama’nın yüzde 99.96’sı, Ulusal Eğitim’in ise yüzde 99.98’i Sümerbank’a ait. 
     İlana göre ilgilenen yatırımcılar tekliflerini 18 Haziran - 29 Temmuz tarihleri arasında teslim edebilecek. 
     



 EKONOMİ 






















</TEXT>
</DOC>
