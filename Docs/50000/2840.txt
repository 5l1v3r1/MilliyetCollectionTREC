<DOC>
<DOCNO> 2840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/son/sontur25.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Gereken tepki gösterilecek" 
</HEADLINE>
<TEXT>

     Başbakan Bülent Ecevit, sözde Ermeni soykırım tasarısının Fransa Ulusal Meclisi'nde kabul edilmesini ''son derece üzücü bir olay'' olarak nitelendirerek, ''Gereken tepki gösterilecektir'' dedi. 
     Ecevit, Cumhurbaşkanı Ahmet Necdet Sezer ile yaptığı haftalık olağan görüşmenin ardından Çankaya Köşkü çıkışında gazetecilere açıklamalarda bulundu. 
     Ecevit, AB'ye üyelik yolunda hazırlanan Ulusal Program çalışmaları konusunda Sezer'e bilgi verdiğini ve Fransa Ulusal Meclisi'nin aldığı kararı değerlendirdiklerini bildirdi. 
     Ecevit, şöyle devam etti 
     'Fransız Ulusal Meclisi Türkiye'ye karşı gerçek dışı bir soykırım iddiasında bulunmuştur. Oysa, Türkiye, Türk ulusu, tarihi boyunca mazlumlara kucak açmış olan bir millettir. Onun için bu haksızlığı kabul etmemiz mümkün değildir. Bu konuda tabii ki gereken tepki gösterilecektir. Fransa ile aramızda gerek siyasal, gerek ekonomik alanlarda derin ilişkiler vardır. Tabii bu ilişkiler zarar görecektir,gölgelenecektir. Bu konuda bazı çalışmalar yapılacaktır. Son derece üzücü bir olay. 
     Bildiğiniz gibi dün, Fransız Büyükelçisi'ni çağırdım. Gerek Cumhurbaşkanı Chirac'a, gerek Başbakan Jospin'e kaygılarımızı ve beklentilerimizi belirttim. Eğer bu girişim önlenemezse, Türk-Fransız ilişkileri ağır bir krize dönüşebilir, bunu ifade ettim. Henüz olanaklar tükenmiş değil. Bildiğim kadar, bu karar çok haksız bir şekilde kanun niteliğinde olduğu için Anayasa Mahkemesi'nin denetimi altında olabilir. Eğer bu krizi gözönünde tutarak, bu krizin Türk-Fransız ilişkilerine verebileceği ağır zararları gözönünde tutarak belki Anayasa Konseyi yoluyla bu sorunun çözümü için bir yol bulunur, diye umuyorum. Bu olmazsa, gereken tüm önlemleri alacağız. Bu arada biraz önce Bakanlar Kurulu adına açıkladığımız gibi Paris Büyükelçimiz Sayın Köksal da Türkiye'ye bazı danışmalar için çağrılmıştır. Bunun da tabii bir belirgin anlamı vardır.'' 
     Gazetecilerin sorularını da yanıtlayan Ecevit, Fransa'ya karşı ne tür önlemlerin alınacağına ilişkin soru üzerine, ''Onlar üzerinde bir çalışma yapılacak. Biz, son ana kadar tabii umudumuzu koruduğumuz için, önceden ayrıntılı şeyler tespit etmedik. Bu doğru da olmazdı. Ama bu konuda ilgili kuruluşlar hazırlık çalışmalarını kendi aralarında yapıyorlar. Bunlar biraraya geldiğinde bir tablo ortaya çıkmış olacaktır'' diye konuştu. 
     Ecevit, iki ülke arasındaki ihalelerin etkilenip etkilenmeyeceği yolundaki soruyu da ''Herşey etkilenebilir'' diye yanıtladı. Benzer kararların diğer Avrupa ülkelerinde de alınması endişesini taşıyıp taşımadığı sorusuna karşılık da Ecevit, ''Böyle bir şey olmamasını temenni ediyorum'' dedi. 
     Başbakan Ecevit, ''Ambargo için bir takvim var mı '' sorusu üzerine de o ayrıntılara henüz girmediklerini söyledi. Fransa'nın AB üyesi, Türkiye'nin de tam üyelik yolunda aday olduğunu hatırlatarak, ''Bu durumu nasıl karşılıyorsunuz '' diye soran bir gazeteciye Ecevit, ''Tabii çok üzücü. Ancak Türkiye'nin Fransa ile ilişkileri AB'nin dışında kapsamlı ilişkilerdir. Bunlar ağır bir şekilde zarar görmüş olacaktır'' karşılığını verdi. 
     Başbakan Ecevit, konunun muhataplarından Ermenistan'a yaptırımlar gündeme gelip gelmeyeceği sorusuna ise şu yanıtı verdi 
     'Zaten Ermenistan ile aramızda herhangi bir ilişki yok. Diplomatik anlamda siyasal ilişki de yok, ekonomik ilişki de yok. Aslında, bu tür haksız soykırım iddiaları ile Türkiye manevi açıdan üzüntü duyuyor, fakat Ermenistan ayrıca maddi açıdan da zarar görüyor.Türkiye'ye karşı bu haksız ithamlarda bulunanlar Ermenistan Cumhuriyeti halkına da zarar vermiş olmaktadır.'' Ecevit, Cumhurbaşkanı Sezer'in bu konuda bir girişimde bulunup bulunmayacağına ilişkin bir soru üzerine de ''Onu bilemem'' dedi. Başbakan Ecevit, Ulusal Program konusunda Sezer'in herhangi bir talebi veya değerlendirmesinin olup olmadığı yolundaki soru üzerine de çalışmaların hangi safhada olduğuna ilişkin Cumhurbaşkanı Sezer'e bilgi verdiğini ifade etti. 




</TEXT>
</DOC>
