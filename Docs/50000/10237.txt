<DOC>
<DOCNO> 10237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/06/son/sonspo06.html </URL>
<DATE> 2001/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom 'un muhtemel 11'i belli oldu 
</HEADLINE>
<TEXT>

     UEFA ve Süper Kupa'yı kazanarak, Türk futbol tarihinde bir ilke imza atan Galatasaray, İtalyan AC Milan ile yarın Avrupa Şampiyonlar Ligi'nde tarihi bir sınava daha çıkacak. 
     Şampiyonlar Ligi'nde bu sezon ilk kez 2. tura yükselmeyi başaran sarı-kırmızılıların, AC Milan'ı yarın Ali Sami Yen Stadı'nda oynanacak maçta yenmesi durumunda, ilk kez bir Türk takımı ''Devler Ligi''nde çeyrek finale çıkmayı garantileyecek. 
     Galatasaray, AC Milan maçını kazandığı taktirde puanını 10'a çıkarmasının yanı sıra İtalyan ekibi karşısında 1 beraberlik, 1 galibiyetle, muhtemel bir puan eşitliği halinde de rakibine üstünlük sağlayacak. 
     Sarı-kırmızılı ekipte, İspanya'nın Deportivo La Coruna takımı ile yapılan maçta kırmızı kart gören Vedat ile sarı kart cezalısı olan Bülent Akın, AC Milan'a karşı forma giyemeyecek. Galatasaray'ın sakatlığı bulunan oyuncularından Ergün'ün forma giyme şansının bulunduğu, bu futbolcunun oynayıp oynamayacağının yarın belli olacağı bildirildi. 
     Galatasaray'ın, AC Milan maçına, Taffarel, Fatih, Popescu, Bülent Korkmaz, Ergün Ahmet , Okan, Suat Ümit , Emre Belezoğlu, Hasan, Hagi ve Jardel 11'i ile çıkması bekleniyor. 
     Ali Sami Yen Stadı'nda saat 21.45'de yapılacak maçı Alman hakem Helmutt Krug yönetecek. Bu arada, Teknik Direktör Mircea Lucescu'nun kampta yaptığı toplantılarda, AC Milan'ın video kasetlerini futbolcularına izlettiği ve dikkatli olmaları için uyarılarda bulunduğu öğrenildi. 
     Öte yandan, Florya Metin Oktay Tesisleri'nde kampta bulunan sarı-kırmızılılar, bu maçın hazırlıklarını akşam saatlerinde basına kapalı yapacağı idmanla tamamlayacak. 




</TEXT>
</DOC>
