<DOC>
<DOCNO> 38144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/ekonomi/eko03.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
TL bonosu ilk günde tükendi 
</HEADLINE>
<TEXT>

Daha iki gün süresi olan 58 gün vadeli bonoya 1 katrilyon 79 trilyon liralık talep gelince satış ilk gün sonunda kesildi 
     HARUN GÜREK Ankara 

     Hazine’nin döviz kurlarındaki artışı frenlemek ve borçlanmada ikinci bir seçenek yaratmak için yaptığı halka arzlar beklenenin üzerinde ilgi gördü. 
     Nominal 1 katrilyon 79 trilyon, net 972 trilyon liralık satış yapılan 58 gün vadeli Türk Lirası TL bonoların satışı daha ilk günde kesildi. 
     
     Dövizli satışa devam 
     Hazine’nin dün satışa çıkardığı bir yıl vadeli yüzde 11.4 bileşik faizli dövize endeksli tahvil ile 58 gün vadeli yüzde 92.5 faizli bonoya yoğun talep geldi. Talep, bono da 1 katrilyon lirayı aştı. Hazine, daha iki gün süresi olan bono satışını dün akşam üzeri kesti. Dövize endeksli tahvile de 200 milyon dolarlık talep geldiği tahmin ediliyor. 
     Hazine yetkilileri, kasım ayında 8 katrilyon liralık iç borç ödemesinin olduğunu anımsatarak, talebin boyutu hakkında, "Kasım ayını bile rahatlatabilecek bir taleple karşılaştık" derken yatırımcıların, bono ve tahvil almak için döviz bozdurmaya başlamasının dün piyasalarda yaşanan rahatlamanın nedenlerinden biri olduğu belirtildi. 
     Bankacılar da ihalelere ilginin yüksek olduğunu teyit ederken müşterilerin genellikle vadesi kısa olan 58 günlük TL cinsinden ihraç edilen bonoya ilgi gösterdiğini kaydetti. Bononun yıllık bileşik faizinin yüzde 92.5, reponun yüzde 70’lerde olduğunu kaydeden bankacılar, dövize endeksli tahvilin geri ödemesinin TL olarak yapılacağını duyan vatandaşların tahvile ilgisinin azaldığını belirtti. 
     
     Piyasalar sakin 
     Öte yandan halka arzları ve Milli Güvenlik Kurulu toplantısının sonucunu bekleyen bono piyasası sakin bir gün yaşadı. Çok düşük işlem hacmi olan piyasada 6 Mart 2002 vadeli bononun faizi bir puan düşerek yüzde 92.86’ya geriledi. 
     Dolar ise bankalararası piyasada 1 milyon 325 bin - 1 milyon 340 bin aralığında hareket ederken, serbest piyasada 13 bin lira yükselerek günü 1 milyon 438 bin liradan kapattı. 
     



 EKONOMİ 


















</TEXT>
</DOC>
