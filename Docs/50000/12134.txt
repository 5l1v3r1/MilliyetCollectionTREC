<DOC>
<DOCNO> 12134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/19/son/sontur18.html </URL>
<DATE> 2001/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusal Program açıklandı...Avrupa'ya ilk büyük adım atıldı... 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz, Türkiye'nin AB adaylığı çerçevesinde, AB müktesebatına uyum çalışmalarını düzenleyen ve bu çalışmaları bir takvime bağlayan Ulusal Program'ın UP ''bir büyük dönüşüm projesi'' olduğunu söyledi. 
     Yılmaz, UP'un kamuoyuna açıklanması çerçevesinde düzenlediği basın toplantısında, Bakanlar Kurulu'nun bugün UP'u görüşerek onayladığını hatırlatarak, ''Bu belgenin ortaya çıkarılması, Türk Hükümeti'nin bir bütün olarak AB'ye tam üyeliğimiz konusundaki kararlılığının bir göstergesidir'' dedi. 
     UP'nin ''bir büyük dönüşüm projesi'' olduğunu belirten Yılmaz, belgenin ayrıca ''Türkiye'nin siyasi, ekonomik, sosyal ve idari yapısının temelden revizyonu ile Türkiye'yi ve Türk insanını çağdaş uygarlığın kriterleri ve standartlarıyla buluşturma projesi'' olduğunu bildirdi. 
     Yılmaz, belgenin bir mutabakata dayandığını söyleyerek, ''Türkiye'nin koşulları ve belirli duyarlılıkları dikkate alınmıştır. Ancak çağdaş uygarlığın ve AB'nin gerekleri de hiçbir şekilde gözardı edilmemiştir'' dedi. 
     AB ile karşılıklı etkileşim, işbirliği ve yardımlaşma anlayışı içinde dinamik bir süreç başlatıldığını belirten Yılmaz, UP'nin bir ilk adım olduğunu ve Helsinki Zirvesi'nden sonra Türkiye'nin adaylığını perçinleyen bir yanıt olduğunu kaydetti. Programın zaman içinde güncelleştirileceğine işaret eden Yılmaz, Türkiye'nin bu belgeyi ortaya koymakla katılım öncesi stratejinin kendinden beklenen gereğini yerine getirdiğini ifade etti. 
     Yılmaz sözlerini şöyle sürdürdü 
     'Programın ortaya konuşu kadar uygulaması da önemlidir. Hükümetimiz programı yaşama geçirme konusunda da kararlıdır. UP'nin yaşama geçirilmesi ve AB'nin bizden beklentilerinin karşılanması, toplumsal planda yaşadığımız pek çok sorunun aşılmasına da önemli bir katkı sağlayacaktır.'' Mesut Yılmaz, Türkiye'nin siyasi, ekonomik ve sosyal istikrarını, sürdürülebilir bir kalkınma hedefini, daha hakça bir gelir dağılımını ve kurumlarının sağlıklı işleyişini bu programda ifadesini bulan tedbirlerle gerçekleştirme fırsatı bulacağını da bildirdi. 
     Hükümetin ortaya koyduğu yeni Ekonomik Program ile UP arasında ''çok güçlü bir bağ'' bulunduğunun altını çizen Yılmaz, bunların birbirlerini tamamladığı ölçüde Türkiye'nin daha sağlıklı bir yapıya kavuşacağını belirtti. 
     Yılmaz, UP'nin oluşturulmasında kendilerine güç veren tüm sivil toplum örgütlerine ve basına teşekkür ederek, ''Türk toplumu engin sağduyusuyla AB hedefini büyük bir güçle desteklemektedir. Bizim de siyasi kadrolar olarak toplumumuzun beklentilerine cevap vererek tüm önlemleri süratle almamız gerekir. Bunlar geniş zamanlara yayılamaz'' diye konuştu. 
     Bakan Yılmaz, sözlerini şöyle sürdürdü 
     'Fırsatlar zamanında değerlendirildiğinde fırsattır. Toplum olarak bu fırsatı zaman geçirmeden değerlendirecek bir duyarlılık ve anlayış içinde olmamız önem taşımaktadır.'' Türkiye'nin şimdi vardığı noktada en önemli hedefinin tam üyelik müzakerelerine bir an önce başlamak olduğunu söyleyen Yılmaz, hükümetin bunun gereklerini yerine getirecek bir anlayış içinde olduğunu bildirdi. 




</TEXT>
</DOC>
