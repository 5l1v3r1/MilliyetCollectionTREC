<DOC>
<DOCNO> 21801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/son/sontur07.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Öcalan'ın yanıtı temmuza 
</HEADLINE>
<TEXT>

     Abdullah Öcalan, eşi Kesire Öcalan ile örgütün üst düzey sorumluları Cemil Bayık ve Murat Karayılan'ın da aralarında bulunduğu 101 sanığın, "12 Eylül 1980'den önce Şanlıurfa ve çevresinde işledikleri suçlarla ilgili olarak" haklarında açılan davada, idam istemiyle yargılanmalarına devam edildi. 
     Ankara 8. Ağır Ceza Mahkemesi'nde görülen davanın dünkü duruşmasına, üç sanık avukatı katıldı. Mahkeme Başkanı Hikmet Uyar, Öcalan'ın savunmasının alınması için Mudanya Asliye Ceza Mahkemesi'ne yazılan talimata yanıt verilmediğini bildirdi. 
     Sanık Öcalan'ın avukatı Hatice Korkut, müvekkiline iddianamenin tebliğ edildiğini ve savunmasını hazırlaması için süre verildiğini belirterek, bu nedenle duruşmanın temmuz ayı içerisinde yapılacağını söyledi. 
     Başkan Uyar, Öcalan'ın savunmasının alınması için Mudanya Asliye Ceza Mahkemesi'ne yazılan talimatın yanıtının beklenmesine, savunması alınamayan sanık Yılmaz Sümer'in gıyaben tutuklanmasına ve sanıklar Numan Uçar, Kesire Öcalan, Baki Uludağ, Murat Karayılan, Necip Işık, Mustafa Dağ, Mehmet Dilli ve Ayhan Adilay'ın gıyabi tutukluluk hallerinin devamına ve yakalanmaları konusunda cumhuriyet savcılığına yazılan müzekkere sonuçlarının beklenmesine karar verildiğini kaydetti. 
     Mahkeme heyeti, dosyadaki diğer eksikliklerin de giderilmesine karar vererek, duruşmayı erteledi. 
     
     
     







</TEXT>
</DOC>
