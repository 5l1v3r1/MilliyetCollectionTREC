<DOC>
<DOCNO> 39302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/28/guncel/gun03.html </URL>
<DATE> 2001/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet Sanat yeniden doğdu 
</HEADLINE>
<TEXT>

Milliyet Sanat, 26'ncı doğum gününde farklı boyutu ve içeriğiyle aylık olarak okurlarının karşısına çıktı... 
     ELİF KORAP İstanbul 

     Yeni boyutuyla okurlarının karşısına çıkan dergide, sanatın her dalından haberler, geniş bir yazar kadrosu ve aylık kültür sanat rehberi de bulunuyor. Milliyet Sanat Dergisi Genel Yayın Yönetmeni Tuğrul Eryılmaz, Türkiye'ye yakışır bir dergi hazırladıklarını belirterek, "122 sayfaya çıkardığımız dergimizin boyutlarını büyüttük. İçeriğinden taviz vermeden, sanatın her dalına yönelen bir dergi hazırladık. Kültür sanat rehberini de ihmal etmedik" diye konuştu. 
     
     'Tepkiler çok olumlu' 
     Eryılmaz, gençleri unutmadıklarını ifade ederek, sözlerini şöyle sürdürdü "Murathan Mungan'dan Seçkin Selvi'ye uzanan bir yazar yelpazemiz var. Bu yelpazeyi genişleteceğiz. Bir noktada kısılmayacağız. Sayfalarımız tüm aydınlara açık. Derginin son altı ayda geçirdiği değişim olumlu tepkiler aldı ve tirajı 5 bine yükseldi. Amacımız şimdi 10 bini bulmak. Son dönemde Milliyet Sanat okurları arasında gençlerde büyük artış oldu. Dergiyi hazırlarken, Verdi'yi olduğu gibi Tarkan'ı da ihmal etmemek zorundayız. Sloganımızı 'popüler olanla olmayan arasında ayrım yapmayan dergi' olarak belirledik." 
     
     Bu ay dopdolu ve tam 128 sayfa 
     Milliyet Sanat'ın 1 Eylül sayısında, bin 532 kişiyle yapılan "aşk" konulu anketin ilginç sonuçları kapak konusu olarak yer alıyor. Anket, kadın ve erkeklerin "aşk ve nefret", "eşcinsel aşk", "aşk ve seks" hakkındaki görüşlerini ortaya koydu. Aşk dosyasında, aşkla ilgili yazılar ve aşk romanları da diğer konu başlıkları oldu. 
     Dergide ayrıca Murathan Mungan, Orhan Duru, Ülkü Tamer gibi isimlerin yazıları, Zeki Demirkubuz'un "İtiraf" adlı filminden görüntüler, 7’nci Uluslararası İstanbul Bienali'nin Japon küratörü Yuko Hasegawa ile söyleşi, inceleme yazıları, eleştiri, sanat rehberi, sanat haberleri ve çeşitli dosyalar yer alıyor. 
     



 GÜNCEL 




















</TEXT>
</DOC>
