<DOC>
<DOCNO> 12738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/son/soneko21.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Xerox Türkiye'den ücretlere ara zam 
</HEADLINE>
<TEXT>

     Teknoloji şirketi Xerox Türkiye, yaşanan ekonomik kriz nedeniyle çalışanlarına Nisan ayında, üç aylık enflasyon oranı tutarında ara zam yapma kararı aldı. 
     Xerox Türkiye'den yapılan açıklamaya göre, yıllık olağan inceleme gezisi için Türkiye'de bulunan Xerox Ortadoğu, Hindistan, Avrasya, Rusya ve Afrika MIERA Bölümü Başkanı Richard Adamo'nun da katıldığı toplantıda, Xerox Türkiye'nin 2001 yılı hedefleri ve Türkiye'nin yaşadığı ekonomik kriz değerlendirildi. 
     Richard Adamo, toplantı ile ilgili yaptığı açıklamada, sıkıntılı dönemlerde firmaların yapmaları gereken ilk şeyin çalışanlarına sahip çıkmak ve onların morallerini yüksek tutmak olduğunu, çünkü kriz anında çalışanların verimliliklerine çok ihtiyaç duyulduğunu belirtti. 
     Adamo, Türkiye'yi yıllardır takip ettiğini ve Türkiye'nin bundan önce birçok ekonomik kriz yaşadığını ama hepsinden de başarıyla sıyrıldığını vurgulayarak, şöyle dedi 
     ''Xerox, bugüne kadar Türkiye'ye 100 milyon dolara yakın bir yatırım yaptı ve yatırımlarına da devam edecek. Herhangi bir küçülme veya Türkiye'den çekilme gibi bir düşüncemiz yok. Aksine, Türkiye'yi ciddi bir gelişme potansiyeline sahip bir ülke olarak görüyoruz.'' 
     Xerox Türkiye Genel Müdürü George Nikolov da, şirketlerin kriz dönemlerinde bile karlı olmak istediklerini ve bu nedenle küçülmeye çalıştıklarına işaret ederek, kriz dönemlerinin küçülmeden, yeni yatırımlara hazırlık yapılan bir dönem olarak görülmesi gerektiğini belirtti. 
     Çalışanlarının üstün performansı ile geçen sene dolar bazında yüzde 52 büyüdüklerini bildiren Nikolov, ''Bu başarıyı gösteren kişileri olumsuz bir durumda gözardı etmek, hakkaniyetle bağdaşmaz ve aynı zamanda hizmet verdiğimiz müşterilerimize vaad ettiğimiz hizmetleri yerine getirmemize de engel olur'' dedi. George Nikolov, 20001 yılı büyüme hedeflerini de değiştirmeden devam ettirecekleri bildirdi. 




</TEXT>
</DOC>
