<DOC>
<DOCNO> 34360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/29/guncel/gun09.html </URL>
<DATE> 2001/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Paran yoksa sağlık yok 
     EDA BERKBAYRAK İzmir DHA 

     İzmir'de, 15 yıldır kronik böbrek hastası olan Selma Demirci, parasızlığı nedeniyle ölümün kıyısında dolaştı. SSK'lı olduğu için Ege Üniversitesi tarafından yapay damar ameliyatı yapılmayan Demirci, bir hafta diyaliz makinesine bağlanamayınca ölümden döndü. 
     
     Taksicinin acı sonu 
     İSTANBUL Milliyet 

     Bakırköy'de kavga ettiği meslektaşlarından kaçarken düşen taksici öldü. Bakırköy sahilinde 34 TJC 98 plakalı ticari aracıyla müşteri bekleyen Önder Katil 20 ile iki taksici arasında, müşteri tartışması çıktı. Tartışma kavgaya dönüşünce kaçmaya çalışan Katil, yere düşerek başını kaldırıma çarptı. Ağır yaralanan Katil, hastaneye kaldırılırken yolda öldü. Polis, kaçan iki taksiciyi arıyor. 
     
     Yıldırım düştü 1 ölü 
     Erzurum'un Uzundere İlçesi'nde, tarlada çalışırken yıldırım isabet eden 1 kişi öldü, 3 kişi de yaralandı. Uzundere'ye bağlı Balıklı köyü yakınındaki bir tarlaya yıldırım düştü. Olay sırasında tarlada çalışan Yusuf İstanbullu 68 ölürken, Emine Hazar 32 , Ballı Coşkun 30 ve Sinan Coşkun 7 ağır yaralandı. 
     
     Özürlü travesti şaşırttı 
     DİNÇER ŞEREF İstanbul 

     Bar ve pavyonlara yönelik operasyonlarda, fuhuş yaptıkları belirtilen dört travesti ile 48 yabancı uyruklu kadın yakalandı. Bu kişiler arasında özürlü bir travestinin bulunması şaşkınlık yarattı. Asayiş Şube Müdürlüğü'ne götürülen 19 yaşındaki Batuhan Genç, önce fuhuş yaptığını reddetti. Doğuştan sakat olan Genç, "Hayatımı sürdürmek zorundayım. Böyle daha çok ilgi çekiyorum. Özel müşterilerim var" dedi. 
     
     Uğursuz yat yandı 
     İSMAİL POLAT İstanbul 

     Emekli Albay Rıza Soyral'ın, geçen yıl gıda zehirlenmesi sonucu eşini kaybettiği "Flash" isimli yatı, dün çıkan yangında kül oldu. Manastır Mevkii'nde bağlı olan 8.5 metre boyundaki yatın sahibi Soyral, dün saat 11.00 sıralarında yakıt deposunu doldururken aniden yangın çıktı. İtfaiye yangını güçlükle söndürürken, yat kullanılmaz hale geldi. Yatın yanışını izlerken gözyaşlarına güçlükle hakim olan Soyral, "Ben bu teknede ikinci kez ölümden döndüm, verilmiş sadakam varmış" diye konuştu. 
     
     Cezaevleri yeniden doluyor 
     ANKARA Milliyet 

     Şartla Salıverilme Yasası'nın ardından cezaevlerinde 72 binden 40 bine düşen mahkum sayısı yeniden tırmanışa geçti. Afla birlikte binlerce kişinin tahliye olduğu cezaevlerindeki mahkum sayısı 60 bine dayandı. Alınan bilgilere göre cezaevlerinde halen 59 bin 901 tutuklu ve hükümlü bulunuyor. 
     
     "Krizin sebesi israf" 
     ERDOĞAN CANKUŞ Fethiye DHA 

     Diyanet İşleri Başkanı Mehmet Nuri Yılmaz, "Ekonomik sıkıntının nedeni, savurganlıktır, israftır. Ülkede savurganlık almış başını gidiyor. Bir milletin batması için savurganlık yeterlidir" dedi. 
     Fethiye Tuzla mahallesinde, hayırsever vatandaşların yaptırdığı Tokgöz Camii'nin ibadete açılış törenine katılan Yılmaz, ihtiyaç olan yerlere yapılması gereken camilerin kapasitesinin, nüfusa göre belirlenmesi gerektiğini belirtti. 
     
     Ölüm orucuna 6 tahliye daha 
     Yavuz KUŞDEMİR UŞAK DHA 

     Uşak E Tipi Cezaevi'nde, 220 gündür ölüm orucunu sürdüren yasadışı örgüt üyesi 6 hükümlü sağlık durumlarının kötüye gitmesi nedeniyle tahliye edildi. Yasadışı örgüt üyesi olmak suçundan Uşak E Tipi Kapalı Cezaevi'nde yatan TİKKO üyesi Gönül Aslan 24 ve Nergis İzci 28 ile TİKB üyesi Nuray Özçelik, İnayet Kandemir 27 , Makbule Akdeniz 30 ve Hülya Türüç'ün tahliye için yaptıkları müracaatı değerlendiren Adalet Bakanlığı, hükümlülerin 6 aylık geçici tahliyesine karar verdi. 
     
     Bodrum'da yangın korkuttu 
     SEZER ŞAHİNDAŞ Bodrum DHA 

     Bodrum'un Türkbükü beldesinde, makilik alanda çıkan yangın, yazlıkçıları korkuttu. Yangın, Kesire Burnu'ndaki makilik alanda çıktı. Karayoluna yakın alandan, yükselen alevler rüzgarın da etkisiyle genişledi. Söndürme çalışmaları sırasında yazlıkçılar ve turistler, konutlara 250 metre yaklaşan alevler nedeniyle, korkulu anlar yaşadı. Bir süre sonra rüzgarın yön değiştirmesi ve ekiplerin yoğun çalışmasıyla yangın kontrol altına alındı. 
     



 GÜNCEL 
















</TEXT>
</DOC>
