<DOC>
<DOCNO> 3805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/siyaset/siy07.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm orucu 98’inci günde 
</HEADLINE>
<TEXT>

     GÖKÇER TAHİNCİOĞLU Ankara 

     Hayata Dönüş Operasyonu’nun ardından konuldukları F tipi cezaevlerinde ölüm oruçlarını sürdüren mahkumlar 98. güne girdi. Adalet Bakanlığı ile inatlaşmayı sürdüren mahkumlar, bakanlığın sağladığı tedavinin ardından yeniden ölüm orucuna başlarlarken, şu ana kadar ayakta durmalarını sağlayan B1 vitaminini almayı da iki gün önce kestiler. 
     Mahkum yakınları da, cezaevlerindekiler gibi ölüm oruçlarından vazgeçmedi. İzmir’de TAYAD’lı ailelerin başladığı ölüm orucu 57, İstanbul’da dört ailenin başladığı ölüm orucu da 71. gününe girdi. F tipi cezaevlerindeki mahkumları ziyaret eden yakınlarıysa durumu şöyle anlattı 
     Adalet Bakanlığı’nın zorla sağlık müdahalesine karşın, durumu biraz iyileşen ve bilinci yerine gelen mahkum, ölüm orucuna yeniden başlıyor. Adalet Bakanlığı buna karşılık, cezaevlerindeki doktorların tespitiyle, durumu kötüleşen mahkumları hemen hastanelere sevk ediyor. Bakanlığın bu tutumu mahkumun sakat kalmasına, toplu olarak katline yol açabilir. 
     F tipi cezaevlerinde kaloriferlerin yanmaması ya da yanmasına karşın ısıtmaması, lavabo suyunun çamurlu akması, işkence yapılması, zorla hastaneye götürülen mahkumlarda aşırı kilo kaybı ve konuşma zorluğu, yabancı heyet geldiğinde tertemiz yapılan cezaevinin, heyetin gitmesinin ardından pisliğe terk edilmesi gibi sorunları yaşanıyor. 
     Cezaevlerinde duvarlara elektrik faturalarının mahkumlara ödetileceğine ilişkin bir yazı asılmış. Ayrıca zorla hastaneye tedaviye götürülen mahkumlardan tedavi ve ilaç masrafları kesiliyor. 
     


 SİYASET 















</TEXT>
</DOC>
