<DOC>
<DOCNO> 26913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/son/sontur27.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarkan'ın şantajcısına dava... 
</HEADLINE>
<TEXT>

     Sanatçı Tarkan Tevetoğlu'nun, erkek arkadaşlarıyla çekilmiş çıplak fotoğraflarını basına sızdırdığı iddia edilen Süleyman Şahin hakkında, ''Tehdit ederek çıkar sağlamak'' suçundan 1 ile 3 yıl arasında hapis cezası istemiyle dava açıldı. 
     İstanbul Cumhuriyet Savcısı Metin Küçükerdem tarafından hazırlanan iddianamede, sanık Süleyman Şahin'in ABD'de bir taşıma şirketinde şoför olarak çalıştığı belirtilerek, soruşturma sonucu haklarında takipsizlik kararı verilen Ayşe Çamlı ile Miraç Fatih Çamlı'nın sanığın eşinin kardeşleri olduğu anlatıldı. 
     Olayın tanıklarından turizmci Mehmet Sahir Tok'un, Marmaris'te çalışmaya başlayan Ayşe Çamlı'dan, Süleyman Şahin'de Tarkan Tevetoğlu'nun çıplak fotoğrafları olduğunu, bunları televizyonlara satmaya çalıştığını öğrendiği kaydedilen iddianamede, Tok'un da konuyu arkadaşı olan İstanbul Plak'ın sahibi Mehmet Söğütlü'ye aktardığı bildirildi. 
     Ayşe Çamlı aracılığıyla Mehmet Sahir Tok'un, Tarkan Tevetoğlu adına fotoğrafların kendisine verilmesi için o dönemde ABD'de bulunan Süleyman Şahin'le temasa geçtiği ifade edilen iddianamede, Şahin'in fotoğraflar için önce sanatçıdan 235 bin dolar istediği belirtildi. Türkiye'ye çağrılan Şahin'in Dedeman Oteli'ne yerleştiği, bundan sonra yaptığı görüşmelerde şantaja başladığı ve fiyatı 135 bin dolara kadar düşürdüğü anlatılan iddianamede, daha sonra şantajdan vazgeçerek, fotoğraflardan kurtulmak amacıyla Show TV'nin İzmir Bürosu'na verdiği kaydedildi. İddianamede, sanığın, eylemine uyan ''Tehdit ederek çıkar sağlamak'' suçundan 1 ile 3 yıl arasında hapis cezasına çarptırılması istendi. Süleyman Şahin'in yargılanmasına, önümüzdeki günlerde İstanbul 4. Asliye Ceza Mahkemesi'nde başlanacak. 







</TEXT>
</DOC>
