<DOC>
<DOCNO> 14102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/01/son/soneko08.html </URL>
<DATE> 2001/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa’da esnaf mitingine 10 bin kişi katıldı 
</HEADLINE>
<TEXT>

     Bursa Esnaf ve Sanatkarlar Odaları Birliği tarafından düzenlenen "Ayakta Kalmak İçin El Ele" mitingi yaklaşık 10 bin kişinin katılımıyla yapıldı. 
     Gökdere Yıldırım meydanındaki miting alanına "Esnaf yoğun bakımda’, "Biraz ipi gevşet yoksa öleceğiz", "Kazanılmayan paradan vergi alınmaz" şeklindeki dövizlerle giren katılımcılar, "Hükümet istifa", "Esnaf burada hortumcular nerede", "Susma sustukça sıra sana gelecek" şeklinde sloganlar attılar. Türkiye Esnaf ve Sanatkarlar Konfederasyonu TESK Başkan Vekili Ali Paşa Aksu, tertip komitesinin kalabalığı güçlükle sakinleştirmesinin ardından yaptığı konuşmada, hükümete en büyük desteği esnaf kesiminin verdiğini, ancak gelmiş geçmiş hükümetlerin esnaf ve sanatkarları sadece "oy makinesi" olarak gördüğünü söyledi. 
     Türk milletinin gösterdiği sağduyunun hesabını yapamayanların gereken cevabı alacağını söyleyen Aksu, "Artık esnaf ve sanatkar da sokağa inecek, gerekirse kepenk de kapatacak" diye konuştu. Aksu, ülke yararına olmayan hiçbir programı desteklemeyeceklerini ifade ederek, yapılacak ilk seçimin öncesinde esnaf ve sanatkarları temsil edecek bir parti kuracaklarını açıkladı. 
     BESOB Başkanı Arif Tak da, ekonomik kriz nedeniye bu yılın ilk 2.5 aylık döneminde Bursa’da 2 bin işyerinin kapandığına dikkati çekerek, "Geçmişte sokağa inenlere değişik bakardık. En sonunda esnafı da sokağa indirdiler" dedi. 
     Tak, hayat standardı sisteminin getirilmesiyle SSK primlerinin yüksek oranlarda artırılmasının, ekonomik krizin neden olduğu tahribatı daha da artırdığını kaydetti. Türk esnaf ve sanatkarının rejime bağlı olduğunu ifade eden Tak, kamu kesimindeki savurganlığın bir an önce terkedilmesini istedi. 
     Türkiye Esnaf Kredi ve Kefalet Kooperatifleri Marmara Bölge Birliği Başkanı Bahri Şarlı da, son 49 yıllık süreçte esnafa kullandırılan kredi toplamının 420 trilyon lira olmasına karşılık, batık bankalara katrilyonlarca lira aktarılmasının düşündürücü olduğunu söyledi. Mitinge, FP Genel Başkan Yardımcısı Faruk Çelik, Türkiye Kamu-Sen Genel Başkanı Resul Akay ve bazı siyasi partiler ile sivil toplum örgütlerinin temsilcileri de katıldı. 
     




</TEXT>
</DOC>
