<DOC>
<DOCNO> 3099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/20/yazar/talu.html </URL>
<DATE> 2001/01/20/ </DATE>
<TIME>  </TIME>
<AUTHOR> Umur TALU  </AUTHOR>
<HEADLINE>
Şöyleyiz ama böyleyiz 
</HEADLINE>
<TEXT>

     Destan gibi bir Kurtuluş Savaşı verip "Kurtuluş Savaşı Destanı"nı üç ayrı hapishanede yazmaya mahkum edilen şairin ülkesiyiz. 
     
     . . . 
     
     Kendi bağımsızlık savaşıyla gururlanıp başkalarının bağımsızlık çabalarında emperyalizmin peşine takılmışların ülkesiyiz. 
     
     . . . 
     
     Engizisyondan kaçan Yahudilere büyük bir hoşgörüyle kucak açıp bir kıvılcımda azınlıkların dükkanlarını yağmalamışların ülkesiyiz. 
     
     . . . 
     
     Nazi diktasından kaçan Alman bilim adamlarına kürsüler açıp kendi üniversite hocalarını, öğrencilerini içeri tıkanların, dışarı atanların, lanetli ilan edenlerin ülkesiyiz. 
     
     . . . 
     
     Atatürk'ün gençliğe hitabesini okul duvarlarına asıp gençlerini kuşak kuşak kıranların ülkesiyiz. 
     
     . . . 
     
     Milliyetçi nutuklarla yedi düvele meydan okuyup IMF'nin önünde diz çökenlerin ülkesiyiz. 
     
     . . . 
     
     Liberal inciler döktürüp devlet imkanlarıyla halkı soyanların ülkesiyiz. 
     
     . . . 
     
     Fırat'taki koyunun hesabını sorun diye meydan okuyup yanı başındakilerin her yeri soymasını hiç üstüne alınmayanların ülkesiyiz. 
     
     . . . 
     
     Basın özgürlüğü diye yazıp çizip kendi özgürlüğünü gönüllü köleliğe çevirenlerin, basın özgürlüğünü içinden vuranların ülkesiyiz. 
     
     . . . 
     
     İrticayla mücadele ettiğini söyleyip Avrupa Birliği'nin Hıristiyan birliği olduğunu söyleyenlerin ülkesiyiz. 
     
     . . . 
     
     Partisinin adını sol koyup sağ vuranların ülkesiyiz. 
     
     . . . 
     
     Partilerinin adını adalet koyup adaletin içine edenlerin, doğru yol koyup yamulanların, anavatan deyip anatalanlara kucak açanların ülkesiyiz. 
     
     . . . 
     
     Her şeyin başı eğitim deyip üniversitelerine öğrenci sokmamakla övünenlerin ülkesiyiz. 
     
     . . . 
     
     Her lafın başı halkımız deyip halkın çoğunluğunu yoksulluğa mahkum edenlerin ülkesiyiz. 
     
     . . . 
     
     Bunları ister çoğaltır, ister tersine çevirir, ister çöpe atarsınız. 
     Zaten hiçbiri ilgilendirmiyordur belki sadece önümüzdeki hafta başlayacak lig maçlarını iple çekiyorsunuzdur. 
     O zaman bile demez misiniz ki, Fiorentina maçlarını izleyip kendi ligini yayınlanamayacak hale sokanların ülkesiyiz. 
     Hukuk, kural, hak, adalet, ilke, tutarlılık, doğruluk, dürüstlük... hep iğdiş edilegeldiği için cennet gibi toprakları cehenneme çevirmişlerin ülkesiyiz. 
     Lime lime dökülüyoruz işte. 
     
     





Türban vs... 


Büyütmeyelim 


"Bor"un pazarı .. 


Ulusal Program ve Kürtçe 


TÜSİAD silkiniyor 


Fransız Meclisi'nin kararı aptallık abidesi ama... 


Sesini aramak 


Savaşı kaybetmeyin 


Y'nin kuyruğunda yarışma sefaleti 


Fransız mantığı 


Pierre Loti'nin Fransa'sı hep aynı 


Bir dizi soru... 


"Gözünüz aydın, af çıktı af" 


19. yüzyıldan kalan film 


Neden Fransa 


Şöyleyiz ama böyleyiz 


ANAP'ta hiç kimse yolsuzluk yapmaz 


"Mama" olmazsa Ankara'ya giden de olmuyor 


</TEXT>
</DOC>
