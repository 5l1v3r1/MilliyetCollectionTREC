<DOC>
<DOCNO> 48820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/son/sontur06.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah disketleri, çözülmesi için yurtdışına gönderiliyor 
</HEADLINE>
<TEXT>

     Sözde üst düzey sorumluların da aralarında bulunduğu terör örgütü Hizbullah ana davasına devam edildi. 
     İki ayrı dosyanın daha ana davayla birleştirilmesiyle davayla ilgili sanık sayısı 20'ye yükseldi. 
     Diyarbakır 3 No'lu DGM'de yapılan duruşmada, Hizbullah terör örgütü elebaşı Hüseyin Velioğlu'nun ölü ele geçirildiği İstanbul Beykoz operasyonunda sağ olarak yakalanan Edip Gümüş ve Cemal Tutar'ın da aralarında bulunduğu tutuklu 17 sanık hazır bulundu. Duruşmaya bir giyabi tutuklu ile 3 gıyabi tutuklu katılmadı. 
     Mahkeme heyeti, İstanbul Beykoz operasyonunda ele geçirilen 41 bilgisayar disketinden 24'ünde kurşunlama nedeniyle elektronik arızalar meydana geldiğini belirterek, bunlardan bilgi kurtarılamadığını, diğer disketlerin ise bilirkişide bulunduğunu bildirdi. 
     Sağlam disklerdeki bilgilerin çözümünün devam ettiğini belirten mahkeme, bilirkişinin raporunu tamamlandıktan sonra Diyarbakır DGM'ye göndereceğini bildirdi. 
     Mahkeme heyeti ayrıca, Emniyet Genel Müdürlüğü'nce yapılan araştırmalarda 24 hasarlı diskin yurt dışında bazı bilgilerinin kurtarılabileceğini belirtmesi üzerine, bu disklerin yurt dışına gönderileceğini kaydetti. 
     Tutuklu sanıklardan Musa Özer, iddianameyi henüz okumadığını ve okuduktan sonra savunma yapacağını kaydederek, kendisinin İstanbul Sinagog operasyonuna katıldığına dair sabıkasının bulunduğunu, bunun dışında sabıkasının olmadığını söyledi. Sanık Özer, savunma için ek süre istedi. 
     Sanık avukatları eski savunmalarını tekrarladıklarını belirterek, eksiklikler giderildikten sonra savunma yapacaklarını söylediler. 
     Mahkeme heyeti, tutuklu sanıkların tutukluluk hallerinin devamı, savunma için ek süre verilmesine karar vererek, eksikliklerin giderilmesi için duruşmayı erteledi. 
     İddianameye göre sanıklardan 18'i hakkında ''devletin mevcut Anayasal düzenini silah zoruyla yıkarak, yerine şer'i esaslara dayalı bir islam devleti kurmayı amaçlamak'' suçundan TCK'nın 146. maddesi uyarınca idam, 2 sanık hakkında da ''terör örgütü üyesi olmak'' suçundan TCK'nın 168. maddesi 3713 Sayılı Terörle Mücadele Yasası'nın 5. maddesi uyarınca 20 yıla kadar hapis cezası isteniyor. 
     






</TEXT>
</DOC>
