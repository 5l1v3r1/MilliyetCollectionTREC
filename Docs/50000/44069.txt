<DOC>
<DOCNO> 44069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/28/spor/spo18.html </URL>
<DATE> 2001/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Aynı film 
</HEADLINE>
<TEXT>

     NECMİ KEPÇETUTAN 

     Gençlerbirliği, UEFA Kupası rövanş maçında İsveç’in Halmstad ekibi önünde sanki ilk maçın bir başka versiyonunu sahaya koydu. Kırmızı - Siyahlılar, rakibine yine ceza alanı etrafında yaptığı gereksiz, düşüncesiz faullerle gol şansı verdi. Oysa, Teknik Direktör Walter Meeuvs, bir haftadan bu yana rakibi futbolcularına adeta ezberletti. Ne yapacaklarını bir bir anlattı. Buna rağmen dün gece sahada yine bildiğini okuyan futbolcular topluluğu vardı. Maçın hemen başında önce Ferdi, sonra Thomas’ın şutları gol olsaydı, elbette skor çok farklı olacaktı. 
     Rakibin yan toplarda çok tehlikeli olacağı belliyken, özellikle Tolga ve Ömer’in yaptığı fauller Halmstad için gol sinyali verdi. İşte buna benzer bir pozisyonda Selakovic’in ortasında Arvitsson, bütün defansı uyutup, golü kaydedince, umutlar büyük ölçüde azaldı. Gençlerbirliğili futbolcular, sabırla oynamaları gerekirken, hem acele ettiler, hem de aşırı gerginlik içinde rakip oyuncularla uğraşıp bol sarı kart gördüler. Bu da onların oyun disiplininden kopmalarına, gereksiz yere agresif olmalarına yol açtı. Oysa, 1 - 0’lık yenilgiye rağmen atılacak bir gol, maçı hiç olmazsa uzatmaya götürecek, tur şansını devam ettirecekti. Olmadı... 
     Temsilcimiz, deplasman için azımsanmayacak sayıda pozisyonu kaçırırken, kendisinden sadece fizik olarak üstün olan bir takıma elendi. 14 yıl aradan sonra Avrupa arenasına çıkan Gençlerbirliği, umarız bu maçlardan gereken dersi çıkarır. 
     



 SPOR 



























</TEXT>
</DOC>
