<DOC>
<DOCNO> 44384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/30/son/soneko05.html </URL>
<DATE> 2001/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Karakoyunlu "Tekel'de Eylül sonunda geçici işçileri askıya alıyoruz" 
</HEADLINE>
<TEXT>

     Devlet Bakanı Yılmaz Karakoyunlu, Tekel Yaprak Tütün İşletmeleri'nde çalışan geçici işçilerin durumuyla ilgili olarak, ''Tekel'in Nisan ayında almış olduğu karar doğrultusunda, 2001 yılı Eylül ayı sonu itibariyle geçici işçileri askıya alıyoruz'' dedi. 
     Bakan Karakoyunlu, Türkiye Denizcilik İşletmeleri TDİ Genel Müdürlüğü'nü ziyaret etti. 
     TDİ Genel Müdürü Erkan Arıkan'dan kurum ve çalışmaları hakkında brifing alan Karakoyunlu, basın mensuplarının, Eylül sonu itibariyle iş akitleri askıya alınacak Tekel Yaprak Tütün İşletmeleri'nde çalışan geçici işçilerin durumuyla ilgili sorularını yanıtladı. 
     Karakoyunlu, Devlet Bakanı ve Başbakan Yardımcısı Mesut Yılmaz başkanlığında bu yılın başında Türk-İş yetkilileri ile toplantı yapıldığını ve burada bir mutabakata varıldığını hatırlattı. 
     Bakan Karakoyunlu, bu toplantıya, Türk-İş Genel Başkanı Bayram Meral ile Türk-İş Eğitim Sekreteri Salih Kılıç, Tekel Genel Müdürü Mehmet Akbay ve Özelleştirme İdaresi'ni temsilen de kendisinin katıldığını ifade etti. 
     Bu toplantıda varılan mutabakata göre, 2001 yılı için 24 tütün işleme merkezinde 11 aylık geçici işçi çalıştırılmasının prensip olarak kabul edildiğini söyleyen Karakoyunlu, 2002 yılından itibaren ise Mayıs-Eylül aylarında olmak üzere 5 aylık bir dönemde geçici işçilerin işlerine devam etmesi kararına varıldığını dile getirdi. 
     Bu karara, Türk-İş'i temsilen toplantıya katılanların mutabakatlarını beyan ettiklerini kaydeden Karakoyunlu, sonra meseleyi bir yazılı metne dönüştürmek istediklerini söyledi. 
     Bakan Karakoyunlu, şöyle devam etti 
     ''Devletin dili yazılı vesikadır. Dolayısıyla devletteki 40 yıla yakın tecrübelerimde edindiğim istikamette hareket ederek, bir doküman hazırlamak amacıyla yazılı bir metin tanzim ettik ve Tekel Genel Müdürü Mehmet Akbay ile ben imzalayıp metni kendilerine gönderdik. 
     O mutabakat çerçevesinde bu yazılı protokolü imzalamaları gerekiyordu. Şu ana kadar bir cevap gelmedi, gelmeyeceği de açıklandı. 
     Dün Tekgıda-İş Sendikası Genel Başkanı Hüseyin Karakoç'un yayınladığı haber bülteninde, bu konu açıkça ifade ediliyor. 
     Dolayısıyla, artık mutabakat esasları geçerli değildir. Tekel'in Nisan ayında almış olduğu karar doğrultusunda, 2001 yılı Eylül ayı sonu itibariyle geçici işçileri askıya alıyoruz. 2002 yılının Mayıs ayında, 5 aylık olmak üzere yeniden işçiler davet edileceklerdir.'' Bu arada Devlet Bakanı Karakoyunlu, TDİ'de verilen brifingin ardından Salıpazarı Rıhtımı'nda incelemelerde bulundu. Tekel Genel Müdürü Akbay da incelemeye katıldı. 
     






</TEXT>
</DOC>
