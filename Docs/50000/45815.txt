<DOC>
<DOCNO> 45815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/08/son/sontur17.html </URL>
<DATE> 2001/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz ''Saldırılar Afgan yönetimini değiştirmeye yönelik'' 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz'ın Afganistan'a düzenlenen operasyonun, ''Usame Bin Laden'i yakalamaktan çok Afgan yönetimini değiştirmeye yönelik'' olduğu değerlendirmesini yaptığı bildirildi. 
     ANAP Başkanlık Divanı, TBMM'de Genel Başkan Yılmaz'ın başkanlığında yaklaşık 2 saat süren bir toplantı yaptı. 
     Alınan bilgiye göre, toplantıda ABD'nin Afganistan'a düzenlediği operasyon da tartışıldı. Genel Başkan Yılmaz, konuyu Disiplin Kurulu Başkanı emekli general Abdullah Tenekeci'ye sorarak gündeme getirdi. 
     Tenekeci, Türkiye'nin operasyona aktif olarak katılmasını ve ABD'yi daha açık bir şekilde desteklemesini önerdi. 
     Üyelerden bazıları da müslüman bir ülke olan Türkiye'nin aktif tutum almasının vatandaşlarda ''hassasiyet'' yaratabileceği uyarısında bulundular. 
     Genel Başkan Yılmaz ise müslüman ülkelerden hiçbirinin henüz ''aktif'' tutum almadığına dikkati çekerek, Türkiye dahil müslüman ülkelerde operasyon dolayısıyla yaşanabilecek terör eylemlerine dikkati çekti. 
     ABD'nin düzenlediği operasyonun Laden'i yakalamaktan öte stratejik boyuta geçtiğini anlatan Yılmaz'ın, ''Operasyon, Usame Bin Laden'i yakalamaktan çok Afgan yönetimini değiştirmeye yönelik bir hal aldı'' değerlendirmesinde bulunduğu kaydedildi. 
     Toplantıda, Merkez Karar ve Yönetim Kurulu MKYK toplantısının gündemi ve tarihi de belirlendi. Buna göre MKYK, 22 Ekim'de ''ekonomi'' gündemiyle toplanacak. 
     Yılmaz'ın yarın Diyarbakır Dicle Üniversitesi'nin yeni akademik yılının açılış törenine katılma programı iptal edildi. Yılmaz'ın yerine Diyarbakır'a Devlet Bakanı Nejat Arseven'in gideceği bildirildi. 
     






</TEXT>
</DOC>
