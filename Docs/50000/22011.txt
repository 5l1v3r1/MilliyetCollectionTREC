<DOC>
<DOCNO> 22011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/son/sontur17.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP "Soruşturma insan haklarını ihlal etmiştir" 
</HEADLINE>
<TEXT>

     ANAP Genel Sekreteri Abdulkadir Baş, ''Bir bakanlıktaki rüşvet olayından hareketle başlatılan soruşturmanın, adalet anlayışını rencide ederek, insan haklarını ihlal ederek, hukuk devleti ilkesini çiğneyerek adeta skandala dönüşmesine seyirci kalmamız beklenmemelidir'' dedi. 
     Baş, Parti Genel Merkezi'nde düzenlediği basın toplantısına, Malatya yakınlarında düşen uçakta şehit olan askeri personelin yakınlarına başsağlığı dileyerek başladı. 
     ANAP'ın 18. kuruluş yıldönümü ve ANAP 7. Olağan Kongresi'ne ilişkin bilgi veren Baş, partinin kuruluşunu ve tarihçesini aktardı. ANAP'ın 1980 öncesi faaliyette bulunan herhangi bir siyasi partinin devamı olmadığını, yeni bir siyasi hareket olarak başlatıldığını ifade eden Baş, ''ANAP, siyasi hayatımıza bir siyasi husumet hareketi olarak girmemiştir. Bir ideolojik tercihi de siyasi hareketine esas almamıştır'' diye konuştu. 
     
     'Seyirci kalamayız' 
     ANAP'ın yolsuzluklarla mücadeleden hiçbir dönemde vazgeçmediğini ifade eden Baş, her zaman kendilerine yöneltilen haksız ithamlara karşı adalet anlayışına, insan haklarına duyulan saygıya ve devletin hukuk devleti olma ilkesine güvendiklerini söyledi. 
     Bir siyasi parti olarak bu güvenin sarsılmaması için en büyük mücadeleyi vermenin varlık sebepleri olduğunu belirten Baş, şöyle konuştu 
     ''Bir bakanlıktaki rüşvet olayından hareketle başlatılan soruşturmanın, adalet anlayışını rencide ederek, insan haklarını ihlal ederek, hukuk devleti ilkesini çiğneyerek, adeta skandala dönüşmesine seyirci kalmamız beklenmemelidir. 
     ANAP'ın muhatap alınmadığı, sanıklarının ve suçlanan olayların belli olduğu bir iddianamede bir siyasi partinin itham edilmesi, hukuki bir garabettir. Bir siyasi parti hakkında soruşturma olmadan mesnetsiz ve delilsiz bir ithamın bir atfı cürüm olarak, iddianame kapsamında yer almasını iyi niyetle, tarafsızlıkla izah etmek mümkün değildir. 
     Hukuk usullerini zorlayarak, yargıyı kullanarak, adalet anlayışının incitilmesine, insan haklarının ve hukukun temel ilkelerinin ihlal edilmesine seyirci kalamayız. Bu, mensubu ve yöneticisi olduğumuz bir siyasi parti ise tarafsız kalamayız. Kişi ve kuruluşların hakkını savunması, hukuk devleti çizgisini göstermesi, yargıya müdahale değil, hukuka davet mücadelesidir. Aynı zamanda anayasal bir görevdir. ANAP olarak alnımız aktır.'' 







</TEXT>
</DOC>
