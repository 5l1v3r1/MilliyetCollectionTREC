<DOC>
<DOCNO> 25294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/siyaset/siy03.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş ve terör dışında "İdam" yok 
</HEADLINE>
<TEXT>
Anayasa üzerinde 'uzlaşmaya' devam 
Anayasa'da yapılacak değişikliklerle ilgili çalışmalarını sürdüren Uzlaşma Komisyonu, ölüm cezası ve dil konusunda ilerleme sağladı. Düşüncenin Kürtçe açıklanması suç olmaktan çıkarıldı 
     SALİHA ÇOLAK, GÜNSELİ ÖNAL Ankara 

     1982 Anayasası üzerinde yapılacak değişikliklere ilişkin hazırlanan taslak üzerinde çalışmalarını sürdüren Uzlaşma Komisyonu'nda ölüm cezası ve dil konusunda ilerleme sağlandı. MHP'nin isteği üzerine ölüm cezasının kaldırılması istisnaları arasına "terör suçu" da eklendi. 
     MHP'nin ısrarı üzerine Alt Komisyon metnindekinden farklı olarak Anayasa'nın 38. maddesindeki kişi dokunulmazlığının istisnası olarak gösterilen ölüm cezasının çıkarılmasına ilişkin öneri değiştirildi. Buna göre, Avrupa İnsan Hakları Sözleşmesi 6. protokolündeki "ölüm cezasının savaş ve yakın savaş tehlikesi durumunda verilebileceğine" ilişkin ikinci fıkra aynen Anayasa'ya yerleştirildi. MHP'nin ısrarı üzerine bu tabire "terör suçları" da eklendi. 
     MHP bu düzenlemeyle idam cezasındaki en büyük sıkıntısı Abdullah Öcalan'ın idam konusunu aşmayı hedefliyor. Bu değişiklik yasalaşırsa, MHP, Öcalan'ın idam kararının "terör" kapsamında olduğu için affedilmesini önlemiş olacak. MHP'li üyelerin onayı alındı ancak bugün parti yönetiminden gelecek son karara göre metin kesinleşecek. 
     
Düşüncenin Kürtçe açıklanması      Anayasa'nın 26 ve 28. maddesindeki, kanunla yasaklanan bir dilin kullanılamayacağına ilişkin iki ayrı fıkranın çıkarılması yönündeki Alt Komisyon metnine MHP'nin PKK çekincesi nedeniyle yeni bir şekil verildi. 
     Metne Avrupa İnsan Hakları Sözleşmesindeki ifade özgürlüğünü düzenleyen hüküm eklendi. Bu hükümle, devletin ülkesi ve milletiyle ilgili bütünlüğünün tehlikeye atılmaması koşulu getirildi. Ancak düşüncenin her türlü dil kullanılarak ifadesinin yolu açıldı. Böylece Kürtçe gibi diller kullanılarak düşüncenin açıklanması suç sayılmayacak. 
     Bu düzenlemeyle ilgili komisyonun toplantıya katılamayan üyesi Grup Başkanvekili İsmail Köse'nin de görüşü alınarak metin kesinleşecek. 
     



 SİYASET 












</TEXT>
</DOC>
