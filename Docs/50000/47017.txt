<DOC>
<DOCNO> 47017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/son/sonspo15.html </URL>
<DATE> 2001/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor "Maçların naklen yayınlanmaması çok üzücü..." 
</HEADLINE>
<TEXT>

     Ülkerspor Menajeri Lütfi Arıboğan, Erkekler Birinci Basketbol Ligi'nin ilk haftasında televizyon yayınının olmamasının Türk basketbolu açısından üzücü olduğunu söyledi. 
     Arıboğan, naklen yayın konusunun hala çözülemediğini ifade ederek, ''Federasyon TRT ile anlaşması olduğunu belirtiyor ama onlar da böyle bir anlaşma yok diyorlar. Bu konuda farklı farklı şeyler duyuyoruz. 
     Biz bu konunun bir an önce çözülmesini istiyoruz'' dedi. 
     Ligin ilk haftasında Türk Telekom ile yaptıkları maça da değinen Lütfi Arıboğan, şöyle konuştu 
     ''Lige çok zorlu bir deplasman maçıyla başladık. Türk Telekom, ligin en iddialı 4 takımından biri. Bu zor maçı kazandığımız için mutluyuz. Birçok yeni oyuncumuz var ama karakterlerinden dolayı uyum sorunu fazla yaşamadık.'' Lig öncesi hazırlık çalışmaları sırasında sakatlanan Bud Eley'in yaklaşık bir buçuk hafta sonra iyileşeceğini kaydeden Arıboğan, bu oyuncuyla birlikte daha da güçleneceklerini ifade etti. 
     Bu arada, Ülkerspor, 18 Ekim Perşembe günü Erkekler Avrupa Ligi B Grubu'nda Litvanya'nın BC Zalgiris Kaunas takımıyla yapacağı maç için 17 Ekim Çarşamba günü bu ülkeye gidecek. 
     






</TEXT>
</DOC>
