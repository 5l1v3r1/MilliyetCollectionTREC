<DOC>
<DOCNO> 32062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/14/son/sontur09.html </URL>
<DATE> 2001/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz revizyon ihtimalini doğruladı... 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, bugünkü yüksek faiz oranlarıyla enflasyon hedefinin tutturulmasının mümkün olmadığını söyledi. 
     Yılmaz, ''Bu faiz oranlarıyla enflasyon hedefini tutturmamız mümkün değil. Umudumuz, yüksek faizlerin aşağı çekilmesi ve enflasyon hedefinin mutlaka gerçekleşmesidir. Bu, 3-4 ay içinde mümkün olmadığı takdirde programın revizyonu gündeme gelir'' dedi. 
     ANAP il başkanları toplantısı, Genel Başkan Yılmaz'ın başkanlığında başladı. Parti Genel Merkezi'nde saat 14.15'te başlayan toplantıya gelişinde Yılmaz, gazetecilerin sorularını yanıtladı. 
     Yılmaz, bir gazetecinin IMF 1. Başkan Yardımcısı Stanley Fischer'in ''Faizler bu kadar yüksek giderse programda revizyona gidilebilir'' şeklindeki açıklaması ile ilgili değerlendirmesini sorması üzerine, programın en önemli amaçlarından birinin enflasyon ve bağlı olarak da faiz oranlarının aşağı çekilmesi olduğunu kaydetti. 
     Yılmaz, şöyle devam etti 
     ''Bu programı IMF ile işbirliği halinde uyguladığımıza göre aynı amaç için de IMF'in üstüne düşeni yapması gerekir. İnanıyorum ki, IMF'in taahhütleri yerine geldikten sonra faiz piyasasındaki bugünkü durum da kısa sürede olumlu yönde değişecektir. 
     Stanley Fisher haklıdır, bu faiz oranlarıyla enflasyon hedeflerini tutturmamız mümkün değil. Onun için umudumuz, kısa sürede bugünkü yüksek faizlerin aşağı çekilmesi ve enflasyon hedefinin mutlaka gerçekleşmesidir. Bu mümkün olmadığı takdirde, 3-4 ay içinde mutlaka programın revizyonu gündeme gelir.'' 
     Yılmaz, bu programın alternatifinin olmadığını hükümet olarak devamlı vurguladıklarını söyledi. 
     Fischer'in de programın başarısı için siyasi istikrarın önemini vurguladığını belirten Yılmaz, ''Gayet tabii Türkiye hükümetsiz kalmaz. Ama, bu programı hazırlayan ve bu programın gerektirdiği yasaları bugüne kadar çıkartan hükümetin bu programın bundan sonraki uygulamasında da daha başarılı olacağı açıktır'' diye konuştu. 
     Başbakan Yardımcısı Yılmaz, bir gazetecinin, 4 Ağustos'ta yapılacak ANAP Olağan Kongresi ile ilgili olarak, ''Kongreden çıkacak tablo hükümeti nasıl etkileyecek '' şeklindeki sorusuna da, ''ANAP'taki değişmeler, hükümeti hiçbir zaman olumsuz etkilemez'' karşılığını verdi. 
     







</TEXT>
</DOC>
