<DOC>
<DOCNO> 21264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/guncel/gun08.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahada namaz olur mu 
</HEADLINE>
<TEXT>

ÇAPRAZ ATEŞ 
     ÖMER ERBİL İstanbul 

     Kombassan Holding'e bağlı Kompen'in takımı Konya Ladik Kompenspor futbolcularının, 3. Lig'e yükselmeyi, sahada "şükür namazı" kılarak kutlaması, çeşitli çevrelerden tepki gördü. Kayseri Cumhuriyet Başsavcılığı'nın da soruşturma başlattığı olay, farklı yorumlara neden oldu. 
     
     Hamdi Öğütçü İlahiyat Fakültesi öğrencisi - futbolcu 
Yine tekrarlarım      Terfi maçları öncesi kendi kendime söz verdim. "3. Lig'e çıkarsak saha ortasında namaz kılacağım" dedim. Maç bitti, arkadaşlarım sevinç yaşarken, ben eşofmanımı giyerek "Şükür duası" için namaza durdum. Arkadaşlarımın benim arkamda saf oluşturduklarından haberim yok. Maçta bir gol attım, bir golün de pasını verdim. Böyle bir ortamda şükretmeyeyim de ne yapayım Böyle bir başarı daha yakalarsak, aynı şeyi yine tekrarlarım. 
     
     Prof. Dr. Saim Yeprem İlahiyatçı 
Her yerde kılınır      Şükür namazı, her yerde kılınır. Allah'a karşı bir teşekkür etme anlamına gelir. Elde ettikleri başarı nedeniyle, Allah'a teşekkür ediyorlar. Kişilerin dini duyguları açısından samimi bir yaklaşımsa, gayet olumlu görüyorum. Şov, gösteri amaçlı yapılıyorsa bunu anlamak mümkün değil. Ancak olayları hüsnüniyetle yorumlamak gerekir. 
     
     Muammer Yaralı Konya Ladik Kompenspor Başkan Vekili 
Hayretle karşıladım      Herkesin değişik bir kutlama şekli var. Kimi dans ederek, kimi timsah yürüyüşü yaparak, kimi de şampanya patlatarak kutlar. Ben maçtan sonra taraftarın olduğu tribüne gittim. Gazeteciler bizim futbolcuların sürekli fotoğraflarını çekiyorlardı. Ben de "Fotoğrafı bırakın, gelin taraftarlar önünde sevinç gösterisi yapın" diye bağırdım. Kalabalık dağılınca ve futbolcuların namaz kıldıklarını görünce şaşırdım. Namazın yeri ayrı, sevincin yeri ayrı. Namaz kılarak kutlama yapmalarını, hayretle karşıladım. Sahalar namaz kılınacak yerler değildir. Kısacası bu olay daha önceden planlanmış organize bir olay değildi. 
     
     Tayyar Altıkulaç Diyanet İşleri eski Başkanı 
Olağan bulmuyorum      Allah'a sunulacak secde, namaz gibi şükür tezahürlerinin özel şartlarda, gösterişten uzak şekilde, yaratanla kendimiz arasında geliştirilmesi esastır. Konyalı sporcuların, sahanın ortasında gerçekleştirdikleri bu olayı olağan bulmuyorum. Bu durumun, başarının heyecanıyla yapıldığını sanıyorum. Bu başarı için bir teşekkürdür. Maçtan önce namaz kılınması planlanmışsa, o takdirde değerlendirme farklı olacaktır. 
     



 GÜNCEL 


















</TEXT>
</DOC>
