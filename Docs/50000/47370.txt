<DOC>
<DOCNO> 47370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/17/son/sonspo04.html </URL>
<DATE> 2001/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu "Sonuç normal..." 
</HEADLINE>
<TEXT>

     Galatasaray Teknik Direktörü Mircea Lucescu, FC Nantes ile oynadıkları maçta, iki tarafın da çok az riske girdiğini belirterek, ''Bu şartlarda alınan sonuç normal'' dedi. 
     Lucescu, maçtan sonra düzenlediği basın toplantısında, Şampiyonlar Ligi maçlarının her zaman böyle geçtiğini ifade ederek, ''Hep kazanmaya çalışırsınız, ama kaybetmemek de istersiniz. İki takım da çok az riske girdi ve rakibin hatalarından yararlanmaya çalıştı. 
     Pozisyonlar ise takımların yorulmalarından sonra oluştu'' diye konuştu. 
     FC Nantes'ın bu akşam çok iyi organize olduğunu ve Fransa şampiyonuna yakışır şekilde oynadığını ifade eden Lucescu, sözlerini şöyle sürdürdü 
     ''Takımlarını kısa boylu oyunculardan oluşturdular ve bizim oyuncularımızın bireysel yeteneklerini göstermelerine fırsat vermediler. Savunmamızdaki değişiklikler nedeniyle bugün daha az riske girdik. Bu şartlarda sonuç normal. İki takım da maçı kazanmak için birbirinden fazla bir şey yapmadı. Artık önümüzdeki 4 zor maça hazırlanacağız.'' Lucescu, bir soru üzerine maçı çevirecek anahtarı bulamadıklarını belirterek, bazı futbolculardan daha fazla şeyler beklediğini, ancak bu oyuncuların fizik gücü açısından daha aşağıda olduğunu gördüğünü söyledi. 
     Fransa takımının kendilerini uzun toplarla oynamaya zorladığını, kendisinin takımı yerden oynatmak istediğini vurgulayan Lucescu, forvet oyuncularının FC Nantes savunması arasında teknik becerilerini yeterince kullanamadığını kaydetti. 
     Emre ve Vedat'tan memnun olduğunu da belirten Lucescu, bu oyuncuların zamanla topu oyuna sokmada daha da fazla beceri kazanacaklarına inandığını sözlerine ekledi. 
     
     Notlar... 
     Galatasaray Teknik Direktörü Lucescu, oldukça yorulan oyuncularına, Beşiktaş maçını düşünerek yarın izin verdi. 
     Sarı-kırmızılılar, derbi maçın hazırlıklarına perşembe akşamı başlayacak. 
     -Fransa'yı Dünya Şampiyonu yapan teknik direktör Aime Jacquet, Fransız televiziyonu Canal için Galatasaray-FC Nantes maçını yorumladı. 
     -Karşılaşmada, Galatasaray pozisyon üstünlüğünü yüzde 'e yüzde 47 sağlarken, top Galatasaray'da 28, FC Nantes'da ise 24 dakika kaldı. 
     -Galatasaray'ın 3 gollük şutuna karşılık, FC Nantes sadece bir şut atabilirken, sarı-kırmızılılar 5 kez, rakibi sadece 2 kez ofsayta düştü. 
     -Maçtan sonra sarı-kırmızılı taraftarlar, berabere kalmalarına rağmen futbolculara sahip çıkarak, tribünlere çağırdı ve sevgi gösterilerinde bulundular. 
     -Basın toplantısından çıkan teknik direktör Lucescu, kulüp eski başkanı Faruk Süren ile protokol tribününün önünde bir süre sohbet etti. 
     -Galatasaray, Ali Sami Yen Stadı'nda oynadığı son 17. Avrupa kupası maçında da yenilgi yüzü görmedi. Ancak sarı-kırmızılıların 7 maçlık galibiyet serisi de sona ermiş oldu. Galatasaray, 13 maç sonra ise sahasında gol atamadı. 
     






</TEXT>
</DOC>
