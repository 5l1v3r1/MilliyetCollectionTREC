<DOC>
<DOCNO> 32361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/son/sontur09.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
"Derviş ile MHP arasında sorun yok" 
</HEADLINE>
<TEXT>

     Başbakan Bülent Ecevit, MHP ile ekonomiden sorumlu Devlet Bakanı Kemal Derviş arasında aracı olacağı yolundaki sözlerin gerçekleri yansıtmadığını, kendisinin böyle birşey söylemediğini belirterek, "ortada aracılığını gerektiren bir durum bulunmadığını" söyledi. 
     Başbakan Ecevit yaptığı açıklamada, bir gazetede yer alan "Derviş için aracı olurum" şeklindeki sözlerin gerçeği yansıtmadığını belirterek, "Oysa ben böyle birşey söylemedim" dedi. 
     Kendisinin, "MHP ile Derviş arasındaki ilişkilerin bir ara gerildiğini, ama o gerginlik konusunun ortadan kalktığını ifade ettiğini" anlatan Ecevit, sözlerinin "Bu hükümette uyum sağlanması için başından beri elimden gelen çabayı gösterdim. Şimdi de gerekirse göstereceğim" şeklinde olduğunu bildirdi. 
     Ecevit, "ortada kendisinin aracılığını gerektiren bir durumun da bulunmadığını" ifade etti. 
     Demokrasiyi gölgelemeyin 
     Başbakan Ecevit, son günlerde bazı çevrelerin "teknokratlar hükümeti için bir kampanya açmaya kalkışmış olmalarını da çok yadırgadığını kaydederek, "Bu kampanyayı açmaya kalkışanlar belki farkında olmadan demokrasinin temellerini sarsmaktadırlar. 
     Haklı veya haksız nedenlerle hükümetimize tepki duyanların demokrasiye gölge düşürmekten kaçınmaları gerekir" diye konuştu. 






</TEXT>
</DOC>
