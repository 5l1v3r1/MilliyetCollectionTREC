<DOC>
<DOCNO> 3896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/son/soneko04.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Eti Holding'in özelleştirilmesine karşı dava 
</HEADLINE>
<TEXT>

     Enerji Bir Sendikası, Eti Holding'in özelleştirme kapsamına alınmasına ilişkin Özelleştirme Yüksek Kurulu'nun kararının iptali ve yürütmesinin durdurulması istemiyle Danıştay'da dava açtı. 
     Enerji Bir Sendikası Genel Başkanı Abdullah Tombul, davaya ilişkin dilekçeyi Danıştay evrakına verdi. Tombul, yaptığı açıklamada, 2,5 milyar tonluk rezervi ve 700 milyar liralık kaynağa sahip bor minerallerinin ülke bağımsızlığının sembolü olduğunu söyledi. 
     Bu minerallerin stratejik önemi olduğunu kaydeden Tombul, ''Bor minerallerinin özelleştirme kapsamına alınması ekonomiye vurulmuş darbedir. Bir hukuk devleti olan Türkiye'de bu yanlış Danıştay'dan dönecektir'' dedi. 
     Dava dilekçesinde bor tuzları, tabii soda, asvaltit, uranyum ve toryum madenlerinin aranması ve işletilmesinin devlet eliyle yapılacağı kaydedildi. 
     Türkiye'nin bor rezervinin 2,5 milyar ton civarında olduğu, bunun da dünya rezervinin yüzde 75'ine tekabül ettiği ifade edilen dilekçede, şu görüşlere yer verildi 
     'Böyle olması, birilerinin ilgisini çekmekte olup, Türkiye Cumhuriyeti'nin elinden petrol, doğalgaz gibi stratejik öneme haiz olan bu sahalar ve işletmeler özelleştirme yoluyla alınmak istenmektedir. Bu Türkiye Cumhuriyeti ekonomisine yapılan bir darbedir. Bor madenlerinin devlet eliyle işletilmesi, hem yasal zorunluluk hem de Türkiye Cumhuriyeti'nin yüksek menfaatlerinin korunmasının bir gereğidir.'' 




</TEXT>
</DOC>
