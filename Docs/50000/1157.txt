<DOC>
<DOCNO> 1157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/spor/spo04.html </URL>
<DATE> 2001/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İflasın eşiğinde 
</HEADLINE>
<TEXT>

Trabzonspor’un mali tablosu şok yarattı. Kulübün uçan kuşa borcu olduğu anlaşıldı 
     Şaşkına döndüler 
     TRABZONSPOR yeni yönetiminin ilk geniş kapsamlı toplantısında ortaya çıkan tablo şok yarattı. Başkan Özkan Sümer ve Mali Sayman Kenan Atalay’ın getirdiği resmi raporları inceleyen yöneticiler, yedi saatlik toplantı sonunda şaşkına döndüler. Borçlar ve kulübün mali durumunun masaya yatırıldığı toplantı sonrası yöneticiler, "Trabzonspor iflasın eşiğine gelmiş. Kulüp borç içinde yüzen bir kişinin, zekat vermesi gibi olayların içine sokulmuş" dediler. 
     
     Kasada para yok 
     YÖNETİCİLER, "Bu kadar da olmaz. Trabzonspor’u bakkala, kasapa, manava borçlu hale getirmişler. 2001 yılı için futbolculara 5.5 milyon dolar ödenmesi gerek. Piyasaya 350 - 400 milyar lira geçmişe dayalı borç takmışlar. Kasada hiç para yok. Ayrıca Mehmet Ali Yılmaz, 10 milyon 850 bin dolarlık temlik koymuş. Bankalara da on milyon dolara yakın günü geçmiş borç var. Faiz yükü her geçen gün artıyor. Kulüp tam anlamıyla bir iflas yaşıyor" diye konuştular. 
     
     Eskilere borç var 
     YÖNETİM üyeleri, eski futbolculara borçların bulunduğunu da belirtip, "Ogün, Abdullah, Ünal, Okan, Mehmet İpek, Selahattin, Hüseyin, Vugrinec ve daha birçok futbolcu kulüpten alacaklı gözüküyor. Teknik kadro maaş alamamış" ifadelerini kullandılar. Toplantıda Mehmet Ali Yılmaz’ın 23 Aralık’ta koydurduğu temlik de gündeme geldi. Özkan Sümer ve yöneticiler, "Zaman içinde böyle bir talepten vazgeçer inancını taşıyoruz" görüşünü savundular. 
     
     Başkan tehdit altında mı 
     TRABZONSPOR Başkanı Özkan Sümer, İl Emniyet Müdürlüğü’nün yakın koruması altında bulunuyor. Sümer’i, genel kuruldan sonra da iki sivil polis korumaya devam ediyor. Bu durum, "Başkan tehdit altında mı " sorularını gündeme getirirken, Sümer, "Böyle bir talebim olmadı. Tarzım değil. Korumaların geri alınması için başvuruda bulundum" dedi. Emniyet Müdürü İsmail Güzeldemirci ise, "Güvenlik nedeniyle görevlendirdim. Ama bu durumu gerektiren şartlar ortadan kalktı. Kısa süre içinde geri çekilecekler" diye konuştu. 
     
     Rada Frankfurt’ta 
     Trabzonspor’un eski futbolcusu Rada’nın, Eintracht Frankfurt takımına transfer olduğu ve bonservisi için 27 Ocak’a kadar 800 bin mark göndereceği bildirildi. Göğüs reklamı için Vestel ile 1.5 milyon dolardan üç yıllık anlaşma yapılması bekleniyor. Stat ve idman sahalarının reklamları için de 1.5 milyon dolarlık anlaşmanın son aşamasına gelindiği ifade edildi. Bordo - Mavili ekip, çalışmalarını Side’de günde çift antrenmanla sürdürüyor. Bu arada, Norveçli Lange, Trabzonspor’a maliyetinin iddia edildiği gibi 14 milyon mark değil, 9 milyon mark olduğunu söyledi. 
     
     OKTAY K bus bitti 
     TRABZONSPOR, FIFA’nın geçici lisans vermesinin ardından Oktay ile yeniden anlaştı. Yıldız futbolcu, dün Başkan Özkan Sümer ve yöneticilerle görüştü, sezon sonuna kadar 450 bin dolara "evet" dedi. Ödemeler aylara bölünürken, yönetim sezon sonunda Oktay’la yeniden masaya oturacak. Anlaşma sağlanırsa, yarısı peşin, yarısı maç başına olmak üzere iki sezon için iki milyon dolar verilecek. 
     OKTAY, bu akşam Antalya’daki kampa katılacak. Milli futbolcu, "K bus bitti. Kendimi kuş kadar hafif hissediyorum. Nihayet huzura kavuştum. Çok kötü günler geçirdim. Futbolu bırakmayı bile düşündüm. Ama eski günlerime döneceğim, gollerimi Trabzonspor için sıralayacağım" dedi. Başkan Özkan Sümer ise, "Şartları zorlayarak, bu futbolcuyu aldık. Verimli bir dönem geçirmesini bekliyoruz" diye konuştu. 
     


 SPOR 






















</TEXT>
</DOC>
