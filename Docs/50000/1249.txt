<DOC>
<DOCNO> 1249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/son/sontur24.html </URL>
<DATE> 2001/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcı Çevik kuvvet'e saldıranlardan 5'i için idam istedi 
</HEADLINE>
<TEXT>

     İstanbul DGM Cumhuriyet Başsavcılığı,Gaziosmanpaşa'da 2 polisin şehit olması, 15 polisin de yaralanmasıyla sonuçlanan Çevik Kuvvet Şube Müdürlüğü'ne ait otobüsün silahla taranmasıyla ilgili yasadışı TKP ML-TİKKO örgütü üyesi 8 sanık hakkında dava açtı. 
     Gaziosmanpaşa'da 11 Aralık 2000 tarihinde gerçekleştirilen silahlı saldırıyla ilgili soruşturmayı yürüten İstanbul DGM Cumhuriyet Savcısı Nazmi Okumuş, olaydan sonra yakalanan ve hazırlık soruşturması aşamasında 5'i tutuklanan 15 sanık hakkındaki soruşturmayı tamamladı. 
     Savcı Okumuş tarafından hazırlanan iddianamede, tutuklu olan yasadışı TKP ML-TİKKO örgütünün sözde Sarıyer ve Okmeydanı sorumlusu Zeynel Karataş ile Erbil Kızıl, Şerefettin Yer, Özlem Eker ve Özgür Eker hakkında TCK'nın 146. maddesi uyarınca, ''Anayasal düzeni silah zoruyla değiştirmeye teşebbüs etmek'' suçundan idam cezası istendi. 
     İddianamede, hazırlık soruşturması aşamasında serbest bırakılan Orhan Öztürk, Songül Kaplan ve Hasan Altın'ın da, ''Yasadışı örgüt üyelerine yardım ve yataklık'' suçundan 4.5 ile 7.5'ar yıl arasında ağır hapis cezasına çarptırılmaları talep edildi. 
     Savcılık, haklarında yeterli delil olmadığı gerekçesiyle Cengiz Dönmez, Hasan Günaçan, Metin Sarıbıyık, Metin Yılmaz, Özgür Kaya, Hüseyin Çınar ve Mustafa Yılmaz hakkında ise ''Takipsizlik kararı'' verdi. 
     İddianamede, olay sırasında yaralanan 15 polis memuru ''Şikayetçi''sıfatıyla, yine aynı kişilerce otomatik para çekme makinelerine bomba atıldığı gerekçesiyle Yapı Kredi, Pamukbank, Akbank, Ziraat Bankası ve Anadolu Bankası'nın ilgili şube müdürleri de ''Müdahil'' sıfatıyla yer aldı. Haklarında dava açılan sanıkların yargılanmasına, önümüzdeki günlerde İstanbul DGM'de başlanacak. Gaziosmanpaşa'da 11 Aralık 2000 tarihinde meydana gelen silahlı saldırıda, Çevik Kuvvet Şube Müdürlüğü'nde görevli polis memurları Tahir Toka ve Mehmet Ali Acun şehit olmuş, 15 polis memuru yaralanmıştı. 




</TEXT>
</DOC>
