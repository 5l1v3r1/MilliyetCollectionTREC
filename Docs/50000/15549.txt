<DOC>
<DOCNO> 15549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/10/son/soneko02.html </URL>
<DATE> 2001/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapı ve Kredi Bankası Genel Müdürü "Enflasyon beklentimiz yüzde 60-70" 
</HEADLINE>
<TEXT>

     Yapı ve Kredi Bankası Genel Müdürü Naci Sığın, ekonomik krizden bankacılık kesiminin çok ciddi biçimde yara aldığını söyledi. 
     Naci Sığın, düzenlediği basın toplantısında son ekonomik gelişmeleri değerlendirdi ve Yapı Kredi Bankası'nın 2000 yılına ait mali göstergeleri hakkında bilgi verdi. 
     Geçen yıl boyunca enflasyonda belirgin bir düşüş yaşanmasına karşın, Kasım ve Şubat aylarında yaşanan derin mali krizler sonrasında enflasyonda Mart ayından itibaren yukarı hareketlenme görüldüğüne dikkati çeken Sığın, bundan sonra enflasyondaki beklentinin ne olacağına ilişkin yorum yapmanın çok zor olduğunu belirtti. Sığın, ''Kurumumuzun yapmış olduğu değişik model çalışmalarına göre beklentimiz, yüzde 60-70 aralığı yönünde'' dedi. 
     Özellikle 2000 yılında istikrar programı sonrası piyasalara gelen güvenle birlikte TL'nin yüzde 110 kadar değerlendiğini, ancak dalgalı kura geçiş sonrası TL'de çok ciddi bir değer kaybı görüldüğünü anlatan Sığın, TL'nin Mart ayı sonunda değerinin 1994 yılındaki yüzde 70'lik değerin yaklaşık yüzde 10 altında olduğunu söyledi. 
     TL döviz kurunun rekabetçi bir noktada programa başlatılmasının hedeflendiğini söyleyen Sığın, kurun rekabetçi olması ile daralma sürecinin çok kısa sürede kendisini toparlanmaya bırakacağını belirtirken, ''Beklentimiz, devalüasyonla birlikte gelecek yıl veya bu yıl sonuna doğru kurun reel olarak TL'nin değeri artacağı yönündedir''dedi. 
     
     



</TEXT>
</DOC>
