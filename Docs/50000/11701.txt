<DOC>
<DOCNO> 11701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/16/son/soneko28.html </URL>
<DATE> 2001/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı "Krizden 20.7 trilyon kazandık, karşılıksız vermeye hazırız" 
</HEADLINE>
<TEXT>

     Türkiye Odalar ve Borsalar Birliği TOBB Başkanı Fuat Miras, Odalar ve Borsalar Birliği'nin krizden 20.7 trilyon lira para kazandığını, Başbakan Ecevit'e, bu parayı vadesi gelmiş borcunu ödeyememe durumunda olan kobi'lerin ihtiyacı için hiçbir hak talep etmeden bilabedel vermeye hazır olduklarını söylediklerini bildirdi. 
     Bugün beraberindeki oda başkanlarıyla birlikte Başbakan Bülent Ecevit ile görüştükten sonra gezetecilere açıklama yapan TOBB Başkanı Miras, Türkiye'nin bir yangın yerine döndüğünü, her taraftan iflas sesleri, fabrika kapanması haberleri geldiğini, işsizliğin hızla arttığını, bunların nasıl önleneceğiyle ilgili düşüncelereni Başbakan'a taktim ettiklerini anlattı. Miras, şunları kaydetti 
     'İstiyorsanız çeki hemen imzalayayım size vereyim. Siz de bankaları çağırın, bu firmaların üretim ve istihdamlarını devam ettirecek şekilde bak odalar birliği böyle bir fon koyuyor, sizde gelin bakalım buraya, bu faizleri bu vadeleri krizden önceki döneme çekin, akdedilen kredi mukavelelerinde faiz neyse onu, vade neyse onu uygulayın diye yaptırımla bankaların önüne çıkın dedik.'' 
     31 Mart'ın gelmekte olduğunu, bunların yapılmaması halinde Türkiye'yi çok daha büyük kaosun bekleyeceğini öne süren Miras, ''o zaman çıkan işsiz oranıyla Türkiye'nin nereye geleceğini sizin takdirinize bırakıyorum'' diye konuştu. 
     Türkiye Odalar ve Borsalar Birliği TOBB Başkanı Fuat Miras, hazırlanmakta olan ulusal programa Odalar Birliği'nin şartlı destek vereceğini belirterek, reel sektörün bu programın gerek yapılışı, gerekse çerçevesinin çizilmesi sırasında düşünce ve taleplerinin yansıtılmaması halinde destek olmayacaklarını bildirdi. 
     Bir soru üzerine Başbakan'ın kendilerini dinleyerek, TOBB'un enflasyonun düşürülmesi programına verdiği destekten ötürü Odalar birliğine teşekkür ettiğini vurgulayan Miras, bunun sadece bir teşekkürden ibaret kalmayacağını belirterek, kendisinin de bunu gayet iyi bildiğini söyledi. 
     Miras, ''ama sayın Başbakan bürokratları tarafından tahmin ediyorum ki, bu programın düzeltilmesi icap eden kesimlerini sayın Başşbakan'a zamanında duyurmayan bürokratlar programın çökmesine sebep teşkil ettiler. Aynı zamanda da bizi enflasyon lobisine kurban ettiler.'' dedi. 



</TEXT>
</DOC>
