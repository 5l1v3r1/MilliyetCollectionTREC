<DOC>
<DOCNO> 30741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/son/sontur17.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
The Economist de Türkiye için yeni kriz uyarısı yaptı.. 
</HEADLINE>
<TEXT>

     İngiltere'de yayınlanan The Economist Dergisi, Türkiye'nin yeni bir mali krizden kaçınabilmesi için ekonomik programını rayına oturtması gerektiğini bildirdi. 
     Derginin bugünkü sayısında yer alan bir yazıda, IMF'nin 1.6 milyar dolarlık ikinci dilim kredisinin verilmesinin, Türkiye'nin taahhütlerini yerine getirmesine kadar ertelendiği hatırlatılırken, Fon'un özellikle Türk Telekom yönetimine siyasi nitelikli atamalar yapılmasına karşı çıktığı öne sürüldü. 
     Dünya Bankası'nın da IMF'in ardından 1.7 milyar dolarlık kamu sektörü ve tarım kredisinin verilmesini ertelediğine işaret eden Dergi, Ekonomiden Sorumlu Devlet Bakanı Kemal Derviş'in programın rayına oturmasını sağlamak için bu hafta Washington'da çeşitli temaslarda bulunduğunu hatırlattı. 
     Washington'da daha önce görev yapan Derviş'in ABD'nin başkentinde nasıl hareket edileceğini, kiminle nasıl konuşulacağını iyi bildiğini de hatırlatan The Economist, Bakan Derviş'e mensubu olduğu Kabine'den verilen desteğin ise azaldığı iddiasında bulundu. 
     Dergi, Ankara'da yaşanan gerginliği ''bıçaklar kınlarından çıkarıldı''diye iddialı bir cümleyle özetledi. 
     Türkiye'deki mali piyasaların ise bütün bu gelişmelere rağmen sakin seyrini takibettiğini belirten dergi, ''öte yandan zaten IMF içindeki kişiler, programın diğer bölümünde Türkiye'nin gelişme kaydettiğini kabul ediyorlar'' dedi. 
     The Economist, yazının son bölümünde de programın başarılı olması ve enflasyonun düşmesine kadar Türkiye halkı için hayatın kolay olmayacağı görüşünü dile getirdi. 
     
     







</TEXT>
</DOC>
