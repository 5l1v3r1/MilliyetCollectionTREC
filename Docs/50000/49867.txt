<DOC>
<DOCNO> 49867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/son/sontur28.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet nezarethanesinde intihar önlemi... 
</HEADLINE>
<TEXT>

     Yasadışı DHKP C örgütü adına ''canlı bomba'' olarak eylemlerde bulunacağı öne sürülen Yunus Güzel'in intihar ettiği bildirilen İstanbul Terörle Mücadele Şube Müdürlüğü'nün nezarethanesinde, bu tür olayların önlenmesi amacıyla bazı önlemler alınacağı belirtildi. 
     Üst düzey emniyet yetkililerinden edinilen bilgiye göre, Terörle Mücadele Şube Müdürlüğü'nün ''oda sistemli'' nezarethanesinde, 23 Ekim 2001 tarihinde Yunus Güzel'in yerden söktüğü ranzanın ayak demirine 
     kendini çarşafla asarak intihar etmesinden sonra bir dizi değişiklik yapılması kararlaştırıldı. Bu kapsamda, nezarethanedeki odaların tavanları yükseltilirken, tek ve çift kişilik odalara yanmayan, yıkılmayan ve intiharlara imkan vermeyecek malzemeler konulacak. Oda kapıları da, içi görülebilecek şekilde parmaklıklı hale getirilecek. Yine ''insan haklarına aykırı olduğu'' gerekçesiyle daha önce kamerayla izlenmeyen odalara, bu kez kamera sistemi yerleştirilerek gözaltına alınan kişilerin durumları izlenecek. Terörle Mücadele Şube Müdürlüğü'nun nezarethanesi, bu değişiklikler tamamlandıktan sonra basın mensuplarına gezdirilecek. Bu arada Güzel'in intiharına ilişkin Fatih Cumhuriyet Başsavcılığı'nca başlatılan adli, İçişleri Bakanlığı'nın görevlendirdiği 2 polis başmüfettişinin de disiplin ve ceza yönünden başlattıkları soruşturmalar sürüyor. 
     






</TEXT>
</DOC>
