<DOC>
<DOCNO> 36279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/09/son/sontur15.html </URL>
<DATE> 2001/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeytinburnu'nda fidye için işadamı kaçıran zorbalar yakalandı 
</HEADLINE>
<TEXT>

     Zeytinburnu'nda, bir işadamını kaçırarak 200 milyar lira fidye isteyen 12 kişi yakalandı. 
     Bir istihbaratı değerlendiren İstanbul Organize Suçlar Şube Müdürlüğü ekipleri, tekstil işiyle uğraşan işadamı Abdullah Akbüyük'ü kaçıran bazı kişilerin, ailesinden 200 milyar lira fidye istediğini belirledi. 
     Bunun üzerine fidyecilerin, işadamını 2 gün boyunca alıkoyduğu belirlenen Zeytinburnu'ndaki bir eve operasyon düzenlendi. 
     Operasyonda Abdullah Akbüyük kurtarılırken, işadamını kaçıran 12 kişi, 2 adet tabanca, 1 adet kelepçe ve 2 adet polis copu ile ele geçirildi. 
     Elebaşılığını Hüseyin Demirtaş ve Metin Yılmaz adlı kişilerin yaptığı belirtilen şebeke üyelerinin, Akbüyük'ü kısa süre önce de kaçırdıkları, işkence yaptıktan sonra istedikleri parayı getirmesi için serbest bıraktıkları tespit edildi. 
     Bu kişiler, yapılan sorgularında ise işadamının kendilerine borcu olduğunu ve bu nedenle 2 kez kaçırdıklarını ileri sürdüler. 
     İlk kaçırma olayının ardından Akbüyük'ü parayı getirmesi için serbest bıraktıklarını anlatan fidyeciler, istedikleri para gelmeyince işadamını bir kez daha kaçırdıklarını söylediler. Olayla ilgili soruşturma sürüyor. 
     







</TEXT>
</DOC>
