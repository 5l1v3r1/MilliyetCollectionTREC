<DOC>
<DOCNO> 40314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/03/son/sontur05.html </URL>
<DATE> 2001/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Okullar açılıyor... İlkokul ve lise öğrencisinin masrafları... 
</HEADLINE>
<TEXT>

     Yeni eğitim döneminde okula başlama harcamaları dar gelirli ailelerin belini bükecek. İlkokula bu yıl başlayacak bir öğrencinin kitap, kırtasiye, giyecek ve diğer masrafları için yaklaşık bir asgari ücret tutarında harcama gerekiyor. 
     Lise öğrencisinin okula başlama harcaması ise asgari ücretin iki katını da geçiyor. 
     Eğitim-Sen'in araştırmasına göre, bu yıl ilkokula kayıt yaptıracak öğrencinin velisi, kitap için 8 milyon 800 bin, kırtasiye için 8 milyon 800 bin, giyecek için 75 milyon 500 bin, çanta, suluk gibi diğer malzemeler için de 25 milyon lira olmak üzere toplam 118 milyon lirayı gözden çıkaracak. 
     İlköğretim ikinci sınıftaki öğrenci için de yaklaşık aynı tutarda harcama gerekiyor. Üçüncü sınıfa başlayacak öğrencinin masrafı 129 milyon 800 bin, dört ve beşinci sınıflara başlayacak öğrencilerin masrafı 159 milyon 900 bin lirayı buluyor. 
     İlköğretim altıncı sınıfa başlayacak öğrencinin toplam masrafı ise 183 milyon 300 bin liraya ulaşıyor. 
     Lise birinci sınıfa başlayacak bir öğrenciye, kitap için 18 milyon 150 bin, kırtasiye için 14 milyon, giyecek için 158 milyon 600 bin, çanta ve diğer ihtiyaçlar için 25 milyon olmak üzere toplam 215 milyon lira harcama yapılacak. 
     Bu yıl lise iki ve üçüncü sınıfa okuyacak öğrenciye ise kitap için 19 milyon 600 bin, kırtasiye için 14 milyon, giyecek için 188 milyon ve diğer harcamalar için 25 milyon lira olmak üzere 246 milyon 600 bin lira harcanacak. 






</TEXT>
</DOC>
