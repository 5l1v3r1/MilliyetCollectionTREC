<DOC>
<DOCNO> 22767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/son/sondun07.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
AİHM, Kıbrıs Rum Kesimi'ni Türkler'e işkence yapmaktan mahkum etti 
</HEADLINE>
<TEXT>

     Avrupa İnsan Hakları Mahkemesi AİHM , Kıbrıslı 9 Türkün açtığı davada Rum Kesimi'ni suçlu bularak, maddi tazminat ödemeye mahkum etti. 
     AİHM, Rum Kesimi'nin İlker Denizci, Aziz Merhoca, Hüseyin Mavideniz, Yılmaz Mavideniz, Doğan Davulcular, Hasan Merthoca, Erbay Kaptanoğlu, Taşer Ali Kısmir, Rebiye Tufansoy'a, her biri için 20 bin Kıbrıs Lirası maddi tazminat ve mahkeme masrafları için hepsine toplam 25 bin Kıbrıs Lirası ödenmesini kararlaştırdı. 
     Mahkeme, Rum Kesimi'nin, Avrupa İnsan Hakları Sözleşmesi'nin kötü muamele ve işkencenin önlenmesi ile ilgili 3'üncü maddesi, özgürlük ve güvenlik hakkı ile ilgili 5'inci maddesi ve serbest dolaşım hakkı ile ilgili 4 no'lu protokolün 2'nci maddesini ihlal ettiği görüşüne vardı. 
     AİHM'ye 1994 yılında başvuran Kıbrıslı Türkler, Rum Kesimi'nde yaşarken polis tarafından gözaltına alındıklarını ve kötü muameleye tabi tutulduklarını belirterek, KKTC'ye zorla sınırdışı edildiklerini bildirmişlerdi. 
     Kıbrıslı Türkler, Rum polisinin kendi rızaları ile KKTC'ye gittiklerine dair zorla belge imzalattığını ve geri dönmeleri halinde öldürülme tehditine uğradıklarını bildirmişlerdi. 
     KKTC'ye sınırdışı edilen Türklerden Rebiye Tufansoy ve oğlu İlker İlker Tufansoy daha sonra Rum Kesimi'ne geri dönmüş, ancak İlker Tufansoy bir müddet sonra faili meçhul cinayete kurban gitmişti. 






</TEXT>
</DOC>
