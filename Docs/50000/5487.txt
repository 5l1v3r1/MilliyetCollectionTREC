<DOC>
<DOCNO> 5487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/04/son/sontur09.html </URL>
<DATE> 2001/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Protesto için milletvekillerine maket bıçak,silah ve boks eldiveni gönderdiler 
</HEADLINE>
<TEXT>

     Kendilerini ''Liberal Hareket'' olarak adlandıran bir grup genç, DYP Şanlıurfa Milletvekili Fevzi Şıhanlıoğlu'nun ölümüyle sonuçlanan TBMM Genel Kurulu'ndaki olayları protesto ederek, milletvekillerine maket silah ve bıçak ile boks eldiveni gönderdi. 
     Sirkeci Büyük Postane önünde toplanan grup adına açıklama yapan Liberal Hareket Başkanı Bilhan Öz, Şıhanlıoğlu'nun ailesine başsağlığı dileyerek, ''Yüce meclisimizde, her ne sebeple olursa olsun bu tür olaylara sebebiyet veren kişi ve kurumları kınıyoruz'' dedi. 
     DYP Milletvekili Şıhanlıoğlu'nun ölümüyle sonuçlanan olayların tekrarlanmamasını isteyen Öz, ''Eğer hala bu tür şiddet eylemlerine devam edeceklerse, bir sonraki kavgalarında kullanmak üzere kendilerine bu maket bıçak ve silah ile boks eldivenini gönderiyoruz''şeklinde konuştu. Grup daha sonra postaneye girerek, beraberlerinde getirdikleri maket bıçak ve silah ile boks eldivenini, milletvekillerine verilmek üzere TBMM'ye gönderdi. 




</TEXT>
</DOC>
