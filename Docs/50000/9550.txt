<DOC>
<DOCNO> 9550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/01/son/soneko19.html </URL>
<DATE> 2001/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Şubat ayında hangi yatırım aracı ne kadar getirdi 
</HEADLINE>
<TEXT>

     Siyasi krize bağlı olarak meydana gelen gelişmeler sonucunda ''dalgalı kur'' uygulamasına geçilmesi, Şubat ayında piyasaların seyri üzerinde en belirleyici etken oldu. 
     Geçen aya damgasını vuran dalgalı kur uygulamasının başlamasıyla özellikle döviz, altın, repo gibi enstrümanlarda önemli artışlar yaşanırken, İMKB'de işlem gören hisse senetlerinde büyük oranlarda kayıplar gerçekleşti. 
     Endeks, Şubat ayında 1,893.47 düşerek 10,685.07 puandan 8,791.60 puana indi. Hisse senetlerinin aylık ortalama değer kaybı yüzde 17.72'ye ulaştı. Altın geçen rekor artışlar gerçekleştirdi. ABD Doları'nın aylık değer artışı yüzde 42.86, Alman Markı'nın ise yüzde 45.60'a ulaştı. İkinci el tahvil ve bono piyasasında Ocak ayı sonunda oluşan oranlardan yola çıkılarak yapılan hesaplamalara göre tahvil ve bononun Şubat ayındaki getirisi yüzde 2.68 ile yüzde 3.63 arasında değişti. 1 aylık mevduat faizi net yüzde 2.62 kazandırdı. Yatırım fonlarına katılma belgeleri aylık ortalama yüzde 14.56 oranında artış kaydederken, aylık reponun net verimi yüzde 3.15'te kaldı. 
     İMKB Ulusal-100 Endeksi geçen ay 1,893.47 puan düşüşle 10,685.07 puandan 8,791.60 puana geriledi. İMKB'de işlem gören hisse senetleri Şubat ayında ortalama yüzde 17.72 oranında değer yitirdi. 
     İMKB Ulusal Mali Endeks 3,483.56 puanlık düşüşle 11,922.63 puana, İMKB Ulusal Sanayi Endeksi 924.73 puanlık düşüşle 6,579.43 puana ve İMKB Ulusal Hizmetler Endeksi 993.46 puanlık düşüşle 6,134.93 puana geriledi. Mali grup hisselerin aylık ortalama değer kaybı yüzde 22.61, sanayi grubundaki hisselerin aylık ortalama değer kaybı yüzde 12.32 ve hizmetler grubundaki hisselerin aylık ortalama değer kaybı da yüzde 13.94 olarak gerçekleşti. 
     Şubat ayında en yüksek oranlı getiriyi yüzde 93.02'lik artışla Yapı Kredi Yatırım Ortaklığı hisseleri sağladı. Yüzde 34.21'lik artışla Kent Gıda hisseleri ikinci, yüzde 21.57'lik artışla Doğusan YENİ hisseleri de üçüncü sırada yer aldı. 
     Mudurnu Tavukçuluk hisseleri yüzde 78.11'lik düşüşle Şubat ayının en fazla değer yitiren hisse senedi oldu. Kerevitaş yüzde 70.17'lik düşüşle ikinci ve Viking Kağıt hisseleri yüzde 65.33'lük düşüşle üçüncü sırada yer aldı. 
     Geçen ay İMKB'deki değişik pazarlarda işlem gören toplam 314 hisse senedinden sadece 19 tanesi değer kazanırken, 293'ü değer yitirdi. 2 hissenin değeri de değişmedi. 
     Dalgalı kur uygulamasına geçilen 22 Şubat'tan itibaren tüm döviz türlerinin Türk Lirası karşılıklarında yüzde 40-50 dolayında artışlar oldu. Uygulamanın henüz oturmaması nedeniyle fiyatların yüksek seyrettiğini belirten uzmanlar, Bayram sonrasında bir durulma beklendiğini kaydediyorlar. 
     İstanbul Serbest piyasada alınıp satılan dövizlerden ABD Doları Şubat ayında Türk Lirası karşısında yüzde 42.86 oranında artış kaydetti. Artışlar Alman Markı'nda yüzde 45.60, İngiliz Sterlini'nde yüzde 45.16, İsviçre Frangı'nda yüzde 45.25 ve Fransız Frangı'nda da yüzde 46.72'ye ulaştı. 
     Şubat sonunda ABD Doları'nın Türk Lirası satış fiyatı 970 bin lira, Alman Markı'nın 470 bin 800 lira, İngiliz Sterlini'nin 1 milyon 448 bin lira, İsviçre Frangı'nın 599 bin 600 lira ve Fransız Frangı'nın da 141 bin 100 lira oldu. 
     Bugün öğle saatlerinde ise ABD Doları 945 bin liradan, Alman Markı 450 bin liradan, İngiliz Sterlini 1 milyon 446 bin liradan, İsviçre Frangı 599 bin liradan ve Fransız Frangı da 140 bin 650 liradan satılıyordu. 
     Şubat ayında 24 ayar külçe altının gram satış fiyatı yüzde 35.89, Cumhuriyet altının satış fiyatı da yüzde 32.47 oranında arttı. 
     Cumhuriyet altınının satış fiyatı ay boyunca 12 milyon 500 bin lira artarak, 51 milyon liraya çıktı. Külçe altının gram satış fiyatı da 2 milyon 60 bin lira yükselerek 7 milyon 800 bin liraya ulaştı. 
     Bugün öğle saatlerinde ise Kapalıçarşı'da külçe altının gram satış fiyatı 7 bin 600 lira, Cumhuriyet altınının satış fiyatı da 50 milyon lira olarak belirlendi. İstanbul Altın Borsası'nda İAB işlem gören külçe altının gram fiyatı da geçen ay boyunca yüzde 40.88 artış göstererek 8 milyon 102 bin lira oldu. İAB'de bugün yapılan ilk seansta ise Türk Lirası bazında işlem gerçekleşmedi. 
     Menkul kıymet yatırım fonlarına katılma belgelerinin Şubat ayındaki ortalama değer artışı yüzde 6.44 olarak gerçekleşti. Geçen ay katılma belgeleri arasındaki en yüksek oranlı artışlar, yüzde 41.63 ile Yaşarbank B Tipi Değişken Fon, yüzde 39.06 ile Tekstil B Tipi Likit Fon ve yüzde 37.67 ile Park Raymond B Tipi Değişken Fon belgelerinde kaydedildi. Geçen ayın en çok değer yitiren katılma belgeleri ise yüzde 17.77'lik düşüşle Halk B Tipi Değişken Fon, yüzde 17.10'lük düşüşlerle de Koçbank İMKB-30 Endeks Fon ve TEB Yatırım A Tipi Hisse Fon belgelerinde gerçekleşti. Yatırım fonlarının fiyat seyrini izleyen A.A Bileşik Fon Endeksi, Şubat ayında 19,190 puan artarak 150,950 puana yükseldi. 
     Hazine geçen ay 2 bono 1 tahvil ihalesi düzenleme kararını değiştirerek 2 bono ihalesi yaptı. Hazine bu iki ihalede yaklaşık 2.5 katrilyon liralık nominal satış gerçekleştirdi. 
     İMKB Tahvil Bono Piyasası'nda Ocak sonunda oluşan oranlardan parasını bir ay boyunca tahvil ve bonoda değerlendirenlerin Şubat ayındaki kazançları yüzde 2.68 ile yüzde 3.63 arasında oldu. Mevduat faizleri Şubat ayında iniş çıkışlı bir seyir izledi. Bir ay vadeli mevduat faizleri bazı bankalarda yüzde 100'lere ulaştı. Yıllık faizler ise yüzde 30-60 aralığında değişiyor. 
     Ocak sonundaki oranlar dikkate alınarak yapılan hesaplamalara göre 1 ay vadeli mevduat faizinin dönem sonu net getirisi yüzde 2.62 olarak gerçekleşti. Ocak sonunda ortalama yüzde 45-50 dolayında seyreden aylık repo oranlarından parasını repoda değerlendiren yatırımcılar Şubat ayında net yüzde 3.15 dolayında kazanç elde ettiler. 




</TEXT>
</DOC>
