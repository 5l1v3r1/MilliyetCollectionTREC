<DOC>
<DOCNO> 22373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/son/sondun13.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Chirac'ı yargı önüne çıkarmak için karar tasarısı hazırlandı 
</HEADLINE>
<TEXT>

     Fransa Meclisi'nde bir grup sol eğilimli milletvekili, Cumhurbaşkanı Jacques Chirac'ın Anayasa Mahkemesi Soruşurma Komisyonu önünde ifade vermesi için karar tasarısı hazırladı. 
     Le Monde gazetesinin yarın yayınlanacak sayısında manşetten vereceği habere göre, Sosyalist Arnaud Montebourg'un girişimiyle imzaya açılan tasarıya, sol partilerden 30 milletvekili imza attı. 
     Fransa'da bir sorgu yargıcı, Nisan ayında, Chirac'ın belediye lojmanlarındaki yolsuzluklarla açılan bir dava için mahkemede tanık olarak çağrılmasını istemiş, ancak Elysee Sarayı bu talebi dokunulmazlık gerekçesiyle reddetmişti. 
     Fransız Anayasası'na göre, cumhurbaşkanı aleyhinde suçlama getirebilmek için Meclis'ten 58 ve Senato'dan 32 üyenin bir karar tasarısına imza atması ve bu tasarının hem Meclis'te hem de Senato'da kabul edilmesi gerekiyor. 
     Fransa Senatosu'nda, sağcı senatörlerin çoğunlukta olması nedeniyle bu tasarının kabul edilme şansı bulunmuyor. Siyasi gözlemciler, cumhurbaşkanlığı seçimlerine 1 yıl kala, sol partilerin Chirac'ı yıpratmak için bu tür girişimde bulunmuş olabileceğini ifade ediyorlar. Fransa'da, bir sorgu yargıcının, Chirac'ı mahkemeye şahit olarak çağırması ve Elysee Sarayı'nın bu daveti reddetmesi geniş yankı uyandırmıştı. 
     İktidardaki sol partiler, Chirac'ın mahkemeye şahit olarak gitmek istememesini eleştirirken, muhalefetteki sağ partiler, cumhurbaşkanının dokunulmazlığını gerekçe göstererek, sorgu yargıcının uygulamasının anayasaya aykırı olduğunu iddia etmişlerdi. Fransız Yargıçlar Sendikası da yaptığı bir açıklamayla sorgu yargıcına tam destek vermişti. Sol partiler, geçmiş yıllarda Chirac'ın Paris'teki sahte seçmen listeleriyle ilgili açılan davada da mahkeme önüne çıkmasını istemiş, ancak bu talep reddedilmişti. 






</TEXT>
</DOC>
