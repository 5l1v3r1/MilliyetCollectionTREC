<DOC>
<DOCNO> 27764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/sontur19.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Arkadaşların bir bölümü sine-i millete dönme eğiliminde" 
</HEADLINE>
<TEXT>

     FP Genel Başkanı Recai Kutan, ''partisinin kapatılması halinde bazı milletvekillerinin sine-i millete döneceklerine'' ilişkin tartışmaları değerlendirirken,''Arkadaşlarımızın bir bölümü, 'bu ülkede demokratik ölçüler içerisinde siyaset yapmak mümkün değildir. Bu şartlar altında biz, artık siyaset yapmak istemiyoruz' eğiliminde'' dedi. Kutan, böyle düşünenlerin, haklı bir reaksiyon içinde olduklarını söyledi. 
     Kutan, parti genel merkezinde, Türkiye Ziraat Odaları Birliği TZOB Genel Başkanı Faruk Yücel'i kabul ederek, bir süre görüştü. Kutan, daha sonra gazetecilerin sorularını yanıtladı. ''FP hakkındaki davadan kapatma kararı çıkması halinde, bazı milletvekillerinin istifa ederek, sine-i millete dönme eğiliminde oldukları'' yönündeki soruyu yanıtlayan Kutan, şöyle konuştu 
     ''Hiçbir arkadaşımız, bir erken, ara seçim olsun gayesiyle niyetiyle böyle bir düşünce içerisinde değil. Ancak arkadaşlarımızın bir bölümü, 'biz, bu kadar aşkla, şevkle tamamen dürüstlük ölçüleri içerisinde siyaset yaparken ve bizim düşüncemiz dışındaki partiler hakkında bu kadar şaibeler ortada dolaşırken, eğer FP kapatılırsa, demektir ki, bu ülkede demokratik ölçüler içerisinde siyaset yapmak mümkün değildir. Bu şartlar altında biz, artık siyaset yapmak istemiyoruz' eğiliminde. 
     'İstifa eder ve ülkeyi bir erken seçime götürürüz...' Hayır, öyle bir niyet kesinlikle yoktur. Ancak pek çok arkadaşımız, bana sorarsanız, haklı bir reaksiyon içindedir. FP'den bir tek kişinin ismi, soyguna, talana karışmadı. Ne yapıldı Bu ihlasla bu ülkeye, bu aziz millete hizmet gayreti içinde olundu. Özellikle ezilmiş, horlanmış, hakkı yenmiş, açlığa itilmiş kesimlerin davacısı, kavgacısı olundu. Ondan sonra partiyi kapatırsanız, bazı kimseler ne diyecek 'Demek ki, Türkiye'de ne yaparsanız yapın siyaset yapmak, demokratik ülkelere yaraşır anlamda bir siyaset yapmak mümkün değildir' gibi bir düşüncenin içine gelebilirler. Evet, bu düşüncede olan arkadaşlarımız var.'' 
     Kutan, ''İstifasını veren milletvekili var mı '' sorusuna, ''O kısmı, bizim iç işimizdir'' karşılığını verdi. 
     Anayasa Mahkemesi Başkanı Mustafa Bumin'in, anayasa değişikliğiyle ilgili çalışmaya ilişkin açıklamalarının hatırlatılması üzerine de Kutan, şöyle konuştu 
     ''Eğer bir anayasa değişikliği olmaz ise gayet tabii ki verilecek karar, mevcut olan yasalara göre olacaktır. Bu, gayet doğal bir şey. Yani, yeni bir şey söyleniyor değil. Anayasa Mahkemesi Başkanı, bunu ifade etmiştir. Ancak, şu anda TBMM bir anayasa değişikliği yapmamış olmasına rağmen, iradesini ortaya koymuştur. Bütün siyasi partiler, zaten Anayasa Komisyonu'ndaki çalışmalarla Anayasa'da 'şu değişikliği mutlaka yapacağız' görüşünü, açık-seçik ifade etmişlerdir. Ancak bu, zamana bağlıdır. Dolayısıyla milli iradeyi temsil eden TBMM'nin eğilimi, bu istikamettedir. Artık Meclis diyor ki, 'Türkiye'de siyasi partiler, eskiden olduğu gibi öyle hemen kapatılmasın.' Dolayısıyla bu nazar-ı itibara alınmalıdır.'' 
     

</TEXT>
</DOC>
