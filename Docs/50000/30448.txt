<DOC>
<DOCNO> 30448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/yazar/bila.html </URL>
<DATE> 2001/07/05/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
O değilse bu gerekçeyle 
</HEADLINE>
<TEXT>

     IMF ve hemen arkasından Dünya Bankası'nın Türkiye'ye verilecek kredi dilimlerine ilişkin toplantıları ertelemelerine ilişkin öne sürdükleri gerekçeler hükümeti tatmin etmiş değil... 
     Hatta Başbakan Ecevit'in, "öne sürdükleri engelleri biz ortadan kaldırdıkça bir başka gerekçe öne sürüyorlar" yaklaşımı içinde olması, IMF'nin son kararına hükümetin "kuşku"yla baktığını gösteriyor. 
     Ecevit'in dün Bakanlar Kurulu'na yaptığı sunuşun ekseni de böyleydi. 
     Başbakan'ın Bakanlar Kurulu'na verdiği mesaj şöyle özetlenebilir 
     Telekom gerekçesini öne sürdüler. 
     O sorun çözüldü. 
     Bu kez Emlakbank, dediler... 
     O da aşıldı. 
     Genel olarak bankalar, dediler. 
     İlgili tüm yasaları çıkardık, düzenlemeler yapıldı. 
     Bu kez de faiz demeye başladılar. 
     IMF'nin bu yaklaşım içinde olması, her gerekçe ortadan kalktıkça bir başkasını gündeme getirmesi, "Türkiye'ye destek" konusunda, "samimiyet ve güven" sorgulamasına neden oluyor. 
     Aylarca Türkiye üzerinde "siyasi destek, samimiyet ve güven" sorgulaması yapan IMF, şimdi aynı "kuşku"ların kendisine yöneltilmesiyle karşı karşıya. 
     Hükümetteki havanın bu olduğu rahatlıkla söylenebilir. 
     Acaba IMF, tatmin edici olmayan gerekçeler öne sürerek ne yapmak istiyor 
     Sorusu, siyasi çevrelerde sık tekrarlanmaya başladı. 
     Bu arada Devlet Bakanı Kemal Derviş'in karşılaştığı her sorunda, büyük - küçük demeden IMF'yi devreye sokması da soru işaretlerine neden oluyor. 
     Acaba, Telekom yönetiminin oluşumunda uzlaşma sağlanmasına karşın, "bana niye direndiniz" gibi bir tepkiyle, yurtdışına giden Derviş adına IMF, "madem öyle işte böyle mi demek istiyor" sorusu da sorulmuyor değil. 
     Derviş, yola çıkınca "sorun" düğmesine basan IMF, acaba, Derviş dönerken, "çözüm" düğmesine mi basacak 
     Böylece, "siyaseten" giderken de gelirken de Derviş mi kazanmış olacak 
     Bu sorular da hükümetin gündeminde... 
     Başbakan Ecevit ve koalisyon liderlerinin aldığı karar, Derviş, dönünceye kadar beklemek... 
     IMF ile sorunu tırmandırmamak... 
     Bekleyip, görmek... 
     Acaba, IMF, "Karayolları 115. Bakım Onarım Şefi'ni beğenmedik, değiştirin, değiştirmezseniz, yardım beklemeyin" mi, diyecek, yoksa, "şu Kıbrıs işini de bir halletsek artık" mı diyecek 
     Bekleyip, göreceğiz... 
     
     







Yeni oluşum 


Yine vatandaş 


O değilse bu gerekçeyle 


Her yıl gerekir mi 


Türkiye'yi dünyaya rezil etmek... 


50 dolarlık haraç... 


Jilet sırtında 


Nazım Belgeseli 


IMF ile krizin asıl nedeni 


Sosyal sorumluluk 


Adaletin bu mu adliye 


Yürürlük maddesi uçaktaki yazı... 


Kasımda seçim olur mu 


IMF'nin başka bir isteği daha mı var 


Gecekondu affı 


IMF’siz de olmaz tek başına IMF ile de 


Akşener vizeyi köstebekle aldı 


</TEXT>
</DOC>
