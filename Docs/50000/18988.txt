<DOC>
<DOCNO> 18988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/son/soneko03.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Standard Poors Turkcell'i 'olumsuz izlemeden' çıkarmadı 
</HEADLINE>
<TEXT>

     Türkiye'nin kredi izleme notunu olumsuzdan istikrarlıya çeviren merkezi New York'ta bulunan Standard Poor's S P kredi reyting kuruluşu, Türk cep telefonu şirketi ''Turkcell'' ve onun ana kuruluşu olan Cellco Finance NV'yi ''olumsuz izleme çerçevesinden'' çıkarmadı. 
     S P, Türkiye'yi olumsuz beklentili izleme programından geçtiğimiz Cuma günü çıkartmıştı. Normal olarak ülkelere yapılan uygulamalar, o ülkenin şirket ve kuruluşlarına da uygulanıyor. Ancak S P bu kez bu uygulamada farklılığa gitti. 
     Turkcell ve ana kuruluşu Cellco Finance NV, 21 Şubat 2001 tarihinde olumsuz beklentili izleme programına kapsamına alınmıştı. 
     Türkiye'nin önde gelen cep telefonu kuruluşlarından biri olan ''Turkcell''in müşteri tabanı ve gelir düzeyinin sürekli bir gelişme gösterdiği bildiriliyor. Şirketin 2001 yılı eylülünde vadesi gelecek olan 550 milyon dolarlık banka kredisinin de yenileneceği belirtiliyor. 
     New York finans kaynaklarının verdiği bilgilere göre Turkcell'in borcu 2001 Mart sonu itibarıyla 2 milyar dolar civarında. Bunun 280 milyon dolarlık bölümünün 2001 yılının 3. çeyreğinde ödenmesi gerekiyor. Kaynaklar, Türkiye'deki ekonomik kriz ve TL'nin değer kaybının, Turkcell'in, kredi veren bankalarla yürüttüğü müzakereleri olumsuz etkileyebileceği ve yeni kredi elde etmesini engelleyebileceğini öne sürüyorlar. 
     Kaynaklar, Turkcell'in kısa vadeli yeni kredi sağlaması halinde ise, olumsuz beklentili izleme çerçevesinden çıkartılabileceğini kaydettiler. 






</TEXT>
</DOC>
