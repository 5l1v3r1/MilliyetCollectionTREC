<DOC>
<DOCNO> 11897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/18/siyaset/siy05.html </URL>
<DATE> 2001/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadeniz gezisinde "Temel"i aratmadılar 
</HEADLINE>
<TEXT>

Rize Valisi Ata Aşık’ı tanımadı 
     HAKAN ŞANLITÜRK Rize 

     Başbakan Yardımcısı Mesut Yılmaz’ın Karadeniz çıkarması temel fıkrasına döndü. 
     Giresun’da önceki gün SSK dispanserinin açılışına katılan Çalışma ve Sosyal Güvenlik Bakanı Yaşar Okuyan, dinleyenler tarafından, "Helal olsun. Karadenizli gibi kanuşay" ifadeleriyle karşılandı. Giresunlular bununla da yetinmeyerek aslen Rize’li olan Okuyan’a Rize’nin fahri hemşehrilik beratını verdiler. Olayı Milliyet’e anlatan Giresun Milletvekili Burhan Kara ile ilgili bir sır da Bakan Okuyan tarafından açığa çıkarıldı. 
     Okuyan, uzun araştırmalar sonucu Kemal Derviş’i Amerika’dan getirenleri bulduğunu ifade etti. Okuyan, geçen yıl ABD’ye giderek yaklaşık 6 ay bu ülkede kalan Burhan Kara ve Eyüp Aşık’ın Derviş’in Türkiye’ye gelmesinin altyapısını hazırladığını açıkladı. Okuyan, "Sonunda Derviş’i Türkiye’ye getirenleri buldum" dedi 
     Gezinin en ilginç olaylarından biri de Rize Valisi Erdal Ata’nın, ABD’de saç ektirip, kilo veren Eyüp Aşık’ı tanımaması oldu. Havaalanında kendisiyle tokalaşan ve yanına oturan Aşık’la soğuk bir ifadeyle konuşan Vali’nin tavrı üzerine Aşık sohbeti noktalayarak ayrıldı. Vali, hemen yanındakine dönerek, "Bunu tanıyorum. Eyüp Aşık’a ne çok benziyor" dedi. Aşık da olayın sorulması üzerine "Valinin beni tanımadığını hissettim. Zaten bu tip olaylarla sık karşılaşıyorum" diye konuştu. 
     
     


 SİYASET 















</TEXT>
</DOC>
