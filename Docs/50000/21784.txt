<DOC>
<DOCNO> 21784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/son/sonspo05.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'de play-off çeyrek final mücadelesi devam ediyor 
</HEADLINE>
<TEXT>

     ABD Profesyonel Basketbol Ligi'nde NBA , play-off çeyrek final mücadelesinde, Doğu Bölümü'nde Philadelphia 76'ers, 5. maçta Kanada temsilcilerinden Toronto Raptors'ı kendi sahasında 121-88 yenerek, seride 3-2 öne geçti. 
     21 bin biletli seyirci önünde yapılan maçın yıldızı olan ev sahibi ekipten Allen Iverson, 29'u ilk yarıda olmak üzere 52 sayı kaydederek,galibiyette yine başrolü oynadı. Maçtan önce NBA Başkanı David Stern'den sezonun ''en değerli oyuncusu'' ödülünü alan Iverson, 52 sayının yanı sıra 7 asist ve 4 top çalma yaptı. 
     Toronto Raptors'a karşı 2. maçta da 50 sayı barajını geçerek 54 sayı kaydeden Iverson böylece, NBA Ligi tarihinde bir play-off eşleşmesinde 2 maçta 50 sayının üzerine çıkan, Michael Jordan'dan sonra 2. oyuncu unvanına ulaştı. 
     Devreyi de 62-40 önde kapayan ev sahibi ekipte Aaron McKie, 19 sayı, 4 ribaunt ve 9 asist, Kongolu pivot Dikembe Mutombo da 14 sayı ve 9 ribauntluk performanslarıyla galibiyet büyük katkı yaptılar. 
     Konuk ekipte ise yıldız oyuncu Vince Carter, 16 sayı ve 5 ribauntla tutuk bir görüntü verirken, Antonio Davis, 14 sayı ve 4 ribaunt, Dell Curry de 12 sayıyla oynadılar. 
     2 takım arasındaki 6. maç, 19 Mayıs Cumartesi günü sabaha karşı yine Philadelphia'a da yapılacak ve 76'ers, bu maçı da kazanması durumunda, seride durumu 4-2 yaparak, play-off yarı finaline adını yazdıracak. Ligde play-off çeyrek final mücadelesine, yarın sabaha karşı Doğu Bölümü'nde Charlotte'da yapılacak Charlotte Hornets-Milwakuee Bucks 3-2 arasındaki 6. maçla devam edilecek. 







</TEXT>
</DOC>
