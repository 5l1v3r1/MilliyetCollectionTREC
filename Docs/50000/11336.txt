<DOC>
<DOCNO> 11336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/son/soneko08.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye'den Turkcell'e haciz 
</HEADLINE>
<TEXT>

     Maliye, Türkiye'nin ilk iki GSM işletmecisinden biri olan Turkcell İletişim Hizmetleri A.Ş.'ye, lisans bedeline ait KDV'yi ödememesi nedeniyle haciz götürdü.Turkcell'den yapılan açıklamada, Boğaziçi Vergi Dairesi tarafından Turkcell'in bazı bankalarda bulunan her türlü hak ve alacaklarına haciz konulduğu bildirildi. 
     Açıklamada, Turkcell'in bu bankalar tarafından haberdar edildiği belirtilerek, haciz işleminin durdurulması için gerekli hukuksal ve yasal işlemlerin Turkcell tarafından yürütüleceği ifade edildi.Turkcell'in 27 Nisan 1998'de Ulaştırma Bakanlığı ile imzaladığı lisans sözleşmesi uyarınca GSM lisans bedeli tutarına ait KDV'yi ödenmemesi üzerine, Boğaziçi Vergi dairesi tarafından ikmalen ağır kusur cezalı KDV tarhiyatı başlatılmış, bu durum 4 Mayıs 2000'de Şirket'e bildirilmişti. 
     Turkcell, maddi duran varlıklarını, KDV, gecikme faizi ve ağır kusur cezası olmak üzere borçlarına karşılık teminat olarak göstermişti.Turkcell, 26 Mayıs 2000'de ise söz konusu uygulamaya karşı iptal davası açmış ve aynı zamanda Merkezi Uzlaşma Komisyonu'na başvurmuştu. 18 Temmuz 2000'de Maliye Bakanlığı yetkilileriyle yapılan toplantıda uzlaşmaya varılamamış, uzlaşmazlık tutanağı tutulmuştu. Şirket, ağır kusur cezalı KDV tarhiyatına karşı açtığı davanın reddedilmesi üzerine temyiz yoluna başvurmuş, 6 Şubat'ta Danıştay 9'uncu Dairesi'nce sadece kusur cezasını aşan ağır kusur cezası kısmı için yürütmenin durdurulması kararı verilmişti.Bu işlemler sonucunda Bogaziçi Vergi Dairesi Başkanlığı, bazı bankalara, Turkcell'in bu bankaların nezdinde bulunan her türlü hak ve alacaklarına haciz konulduğunu bildirdi. 




</TEXT>
</DOC>
