<DOC>
<DOCNO> 3234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/21/son/sondun04.html </URL>
<DATE> 2001/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush başkanlığını 9 ayrı baloda dansederek kutladı 
</HEADLINE>
<TEXT>

     ABD'nin 43'üncü Başkanı George Bush, Washington'da yemin törenini protesto eden kalabalık gruplara rağmen, yeni First Lady eşi Laura ile birlikte kendisi için düzenlenen 9 ayrı baloda dansederek eğlendi. 
     7 Kasım başkanlık seçiminin Florida'ya kilitlenmesi ve seçim sürecinin mahkemede sonuçlanmasının ardından, özellikle başını siyahların çektiği kızgın Demokratlar, Bush'un başkanlığı devraldığı yemin törenini protesto etmeyi kararlaştırmıştı. 
     Yemin töreninin yapıldığı Kongre binasının önünden başlayarak Beyaz Saray'a kadar limuzinle yapılan geleneksel geçit töreninde Bush, destekçilerinin bol bol alkışlamasının yanı sıra pankartlı protestolar arasında yeni görev mekanına ilerledi. 
     Amerikan basınına göre, bu geçit töreni sırasında Bush'un limuzinine göstericiler tarafından portakal ve yumurta atıldı. Göstericiler, ellerindeki pankartlarla Bush'un seçimi çaldığını savunarak, sloganlar attı ve yeni Başkan'ı yuhaladı. 
     Amerikan gizli servisinin güvenlik önlemleri ise kimilerine göre, çok abartılı bulundu. Göstericilerin iki katından fazla güvenlik görevlisi, Washington'ı doldururken, polisle yer yer çatışmaya giren 9 kişi tutuklandı. Protesto gösterilerini düzenleyenlerin iddiasına göre, ABD'nin dört bir yanından 20 bin kişi gösterilerde yer aldı. 
     Beyaz Saray'a yaklaşırken, limuzininden inen ve eşiyle el ele bir süre yürüyen Bush, protestocuların ''seçim hırsızını selamlayın, utan'' benzeri sloganlarını dinlemek zorunda kaldı. Yüksek binaların tepesinde, keskin nişancılar hazır bekletilirken,kalabalığın üzerinde sürekli helikopterler dolaştı. Yeni Başkan George Bush ise, göstericilerden hiç etkilenmeden, gözyaşları içinde karşıladığı yeni görevine başlarken, yemin töreninin ardından gece boyunca düzenlenen 9 baloda eşi Laura ile dans etti. ''Şimdi konuşma yapma değil dans etme zamanı'' diyen Bush, eşiyle yaklaşık birer dakika dans ederek her partiye katıldı. Sade vatandaşların da bilet alarak katılabildiği Bush'un partilerinde 50 bin kişi bulundu. 




</TEXT>
</DOC>
