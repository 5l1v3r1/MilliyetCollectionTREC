<DOC>
<DOCNO> 18071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/dunya/tur.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

Londra’da türbanlı polis dönemi      LONDRA - MİLLİYET 

     Farklı etnik ve dini kökenden gelme vatandaşların teşkilatta çalışabilmelerine imkan tanımak isteyen Londra polisi, müslüman kadınların başı örtülü olarak görev yapmalarına izin verdi. 
     Daha önce Sih dinine mensup Hint erkeklerin başları sarılı olarak teşkilatta görev yapmasına izin çıkaran İngiliz polisi şimdi de müslüman kadınların baş örtüsüyle görev yapabileceğini açıkladı. Yeni düzenlemeye göre, müslüman kadın polisler sadece yüzlerini açıkta bırakan, saçları dahil bütün başını omuzlara kadar örten bir başörtüsü giyecek. Ancak başörtüsünün kenarına, İngiliz polis üniformasının şapkalarında bulunan siyah - beyaz karelerden oluşan damalı desen işlenecek. 
     Londra polis teşkilatının aldığı kararlar çerçevesinde ayrıca müslümanların dini tatillerinde esneklik gösterilecek, büyük karakollarda müslüman polislerin namaz kılmalarını mümkün kılacak mescitler yapılacak, kantinlerde islami kurallara uygun gıda maddeleri satılacak. 
     



 DÜNYA 










</TEXT>
</DOC>
