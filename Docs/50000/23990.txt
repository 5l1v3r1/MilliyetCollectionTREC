<DOC>
<DOCNO> 23990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/siyaset/siy01.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP, Derviş’i siyasi muhatap görmüyor 
</HEADLINE>
<TEXT>

Bahçeli, yakın çevresine Derviş’in katıldığı zirvelerde yer almayacağını söylerken MHP’li Yahnici, "Derviş siyasi muhatabımız değildir" dedi 
     ÖNDER YILMAZ Ankara 

     MHP Genel Başkanı Devlet Bahçeli, Telekom zirvesinde yaşanan "üslup" tartışmasının ardından aldığı "Kemal Derviş ile aynı zirvede yer almama" kararını uyguluyor. 
     Telekom tartışmasının yapıldığı liderler zirvesinde Derviş’e, "Siz IMF’yi mi temsil ediyorsunuz " diye soran Bahçeli, çalışma üslubundan rahatsız olduğu Derviş’in katıldığı zirvelerde yer almayacağını yakın çevresine söyledi. O tarihten bu yana, enerji zirvesi başta olmak üzere Derviş’le Bakanlar Kurulu toplantısı dışında bir araya gelmeyen Bahçeli, önceki gün de, hububat alım fiyatlarına ilişkin yapılan liderler zirvesi sırasında Derviş’in kendisiyle görüşme talebini reddetti. Bahçeli, Derviş’in hububat fiyatları konusundaki direncinin gerekçelerini anlatmak için ilettiği randevu talebini geri çevirdi. 
     Öte yandan MHP Genel Başkan Yardımcısı Şevket Bülent Yahnici, Derviş’in siyasi muhatapları olmadığını belirterek, "Sayın Derviş’in kabine içindeki adı bellidir. Kendisi ekonomiden sorumlu bir bakandır. Başarı hükümetin başarısı olacaktır" dedi. Bu arada MHP’li kurmaylar Bahçeli’ye, Derviş’in hükümetteki tutumundan duydukları rahatsızlıkları ileterek, "Lider gibi davranıyor. Hatta hükümetin 4. ortağı gibi. Bu görüntüye MHP’nin izin vermemesi gerek" dedi. 
     



 SİYASET 















</TEXT>
</DOC>
