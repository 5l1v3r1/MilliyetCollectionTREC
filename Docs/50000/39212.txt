<DOC>
<DOCNO> 39212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/son/sondun11.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
FHKC liderinin öldürülmesi Ortadoğu'yu karıştırdı... 
</HEADLINE>
<TEXT>

     İsrail hükümeti, Filistin Halk Kurtuluş Cephesi FHKC lideri Ebu Ali Mustafa'nın öldürülmesi eylemini savundu. 
     Hükümet sözcüsü Dore Gold, Mustafa'yı, Filistinlilerin İsrail işgaline karşı geçen yıl Eylül ayında başlattıkları İntifada'dan sonra geçen 11 ayda örgütün bir dizi patlayıcı yüklü araçla yaptığı saldırıyı planlamakla suçladı. 
     Gold, ''O, İsrail hedeflerine yönelik terörist saldırıların hazırlanmasında yer aldı. Eğer onun ölümü FHKC'nin İsrail'e karşı planlı saldırılarını önlerse, o zaman birçok İsraillinin hayatı kurtulacak'' dedi. 
     Mustafa'nın birçok patlayıcı yüklü araçla düzenlenen saldırılar dahil olmak üzere terörist eylemlere karıştığını öne süren Gold, Mustafa'nın siyasi görüşleri doğrultusunda çalışmış olabileceğini, ancak aynı zamanda İsrailli sivillere yönelik saldırılara karıştığını savundu. 
     İsrail Ulaştırma Bakanı Efrahim Sneh de, FHKC'yi ''terör örgütüne'' çevirmekle suçladığı Mustafa'nın, son 6 ayda düzenlenen 7 bombalı saldırıya karıştığını iddia etti. 
     Filistinli yetkililer ise, İsrail'in silahlı mücadeleyi terketmesi koşuluyla 1999 yılında Suriye'den Batı Şeria'ya geçmesine izin verdiği Mustafa'nın siyasi bir lider olduğunu, İsrail'e karşı yapılan saldırılarda yer almadığını belirttiler. 
     Filistinli kaynaklara göre, İsrail yönetimi İntifada'nın başlamasından bu yana düzenlediği suikastlerde 60'dan fazla Filistinli eylemciyi öldürdü. 
     Bu arada, Mustafa'nın öldürüldüğü haberini Ürdün'ün başkenti Amman'da alan eşi Hitam, ''Mustafa'nın kanının yerde kalmayacağını söyledi. 
     Tepkiler 
     Ürdün Enformasyon Bakanı Salih Kallab da, İsrail'in yaptığı bu ''çılgın, hain ve ahlaksız eylemin'' daha fazla kanın dökülmesine yol açacağını belirtti. 
     Fransız hükümeti ise, Mustafa'nın öldürülmesini ''vahim eylem'' olarak nitelendirdi. 
     Fransa Dışişleri Bakanlığı sözcüsü, ''Ebu Ali Mustafa'nın öldürülmesi vahim bir olay'' dedi ve AB'nin, İsrail'in Filistinlilere karşı ''suikast'' politikası gütmesini kınadığını anımsattı. Sözcü, ''Her kim tarafından yapılırsa yapılsın, Ortadoğu'da şiddet eylemlerinin sürdürülmesi üzücüdür. Soruna ancak siyasal perspektifle ve diyalog yoluyla çözüm bulunabilir'' dedi. 
     Filistin yönetimi de, İsrail'in ''ABD'nin yeşil ışığı''ndan yararlanarak Mustafa'yı öldürdüğünü iddia etti. Gazze'de yazılı açıklama yayımlayan özerk yönetim, ''İsrail bu cinayeti işlemek için Amerikalıların yanlı tutumundan ve ABD'nin yeşil ışığından yararlandı'' ifadesini kullandı. 
     Açıklamada, İsrail'in bu eyleminin Filistinlilere ''savaş ilanı'' olduğu kaydedildi ve ''bu saldırgan politikanın, bölge barışına büyük zararlar vereceği'' uyarısında bulunuldu. 
     Üç günlük yas 
     Öte yandan, Mustafa'nın öldürülüşü üzerine Filistin'de 3 günlük ulusal yas ilan edilirken, binlerce Filistinli, Batı Şeria ve Gazze'de aynı anda protesto yürüyüşleri düzenliyor. Filistin Özerk Yönetimi, Batı Şeria'nın Nablus kentinde cami hoparlörleriyle üç günlük ulusal yasın başladığını duyurdu. 
     Protesto yürüyüşü düzenleyen Filistinlilerin sayısının Filistin Özerk Yönetimi altındaki Batı Şeria'nın Cenin kentinde 3 bini bulduğu bildiriliyor. 
     İsrail'in Filistinli militanlara yönelik uygulamaya başladığı ''suikast politikası'' sonucu şimdiye kadar öldürülen en üst düzeydeki militan olduğu belirtilen FHKC lideri Mustafa için Batı Şeria'nın Tulkarim ve Beytüllahim kentlerinde de binlerce Filistinli gösteri düzenledi. 
     Gazze'de de ana caddeleri tutan onlarca Filistinli, ''Ebu Ali Mustafa için canımızı ve kanımızı feda edeceğiz'' şeklinde sloganlar attılar. 
     İslami Cihad ve Hamas örgütleri de, yaptıkları açıklamalarda, Ebu Ali Mustafa'nın öldürülmesinin intikamının alınacağını kaydettiler. İsrail helikopterlerinin FHKC karargahına düzenlediği füzeli saldırıda FHKC lideri ölürken, yardımcısı Abdülrahim Maluh hafif yaralandı. 
     
     
     
     
     






</TEXT>
</DOC>
