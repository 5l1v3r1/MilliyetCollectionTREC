<DOC>
<DOCNO> 22447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/son/sontur22.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Savunma Bakanı, hükümete CASA uçaklarıyla ilgili bilgi verdi 
</HEADLINE>
<TEXT>

     Milli Savunma Bakanı Sabahattin Çakmakoğlu'nun, CASA uçağının düşmesiyle ilgili olarak Bakanlar Kurulu'na bilgi sunduğu, konunun bütün yönleriyle incelenmesi ve araştırılması için talimat verildiğini ifade ettiği bildirildi. 
     Devlet Bakanı ve Hükümet Sözcüsü Tunca Toskay, 2 saat 40 dakika süren Bakanlar Kurulu toplantısından sonra, ele alınan konulara ilişkin bilgi verdi. 
     Toskay, toplantıda ilk olarak, Casa uçağı kazalarının ele alındığını ifade ederek, ''Hükümetimiz şehitlere Allah'tan rahmet, yakınlarına da başsağlığı dileklerini iletmektedir. Kaza sebebiyle hükümetin büyük üzüntüsünü ifade ediyorum'' dedi. 
     Türk Silahlı Kuvvetleri'ne ait 2 adet, TAİ'de test aşamasında olan 1 adet CASA uçağının düşmesiyle ilgili olarak Milli Savunma Bakanı Sabahattin Çakmakoğlu'nun Bakanlar Kurulu'na bilgi sunduğunu bildiren Toskay, Çakmakoğlu'nun konunun bütün yönleriyle incelenmesi ve araştırılması için talimat verildiğini ifade ettiğini söyledi. Toskay, Çakmakoğlu'nun araştırma sonucu ile ilgili olarak hükümetin bilgilendirileceğini ve sonuca göre de gerekli bütün işlemlerin yapılacağını söylediğini belirtti. 
     Devlet Bakanı Toskay, Yerel Yönetimler Yasa Tasarısı'nın bir an önce yasalaşması için değerlendirmelerde bulunmak üzere Devlet Bakanı Mehmet Keçeciler, İçişleri Bakanı Sadettin Tantan, Maliye Bakanı Sümer Oral ile Bayındırlık ve İskan Bakanı Koray Aydın'dan oluşan bir komisyon kurulmasının kararlaştırıldığını belirterek, bu komisyonun ivedi olarak bir değerlendirme yaparak konuyu Bakanlar Kurulu'na getireceğini kaydetti. 
     Devlet Bakanı Keçeciler'in kamudaki toplu iş sözleşme görüşmelerinde gelinen son nokta hakkında Bakanlar Kurulu'na bilgi verdiğini de ifade eden Toskay, hükümetin görüşmelerin bir an önce anlaşma ile sonuçlanmasından memnuniyet duyacağını kaydetti. 
     
     






</TEXT>
</DOC>
