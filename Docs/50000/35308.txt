<DOC>
<DOCNO> 35308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/03/son/sonspo13.html </URL>
<DATE> 2001/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'un Brezilyalı oyuncuları iddialı... 
</HEADLINE>
<TEXT>

     Trabzonspor'un Brezilyalı oyuncuları,yeni sezon öncesinde, lig şampiyonluğunda iddialı. 
     Bordo-mavili takımın savunma oyuncusu Marcio Jarro, kısa sürede takıma uyum sağladıklarını belirterek, ''Trabzon'a gezmeye değil, çalışıp şampiyonluk yaşamaya geldik'' dedi. 
     Jarro, takımda arkadaşlığın çok iyi düzeyde olduğunu da kaydederek, ''Çalışmalar çok güzel geçiyor. Savunmada sorun yaşayacağımızı sanmıyorum. Beşiktaş'ı yenerek, hem gücümüzü göstereceğiz, hem de lige iyi başlangıç yapacağız'' diye konuştu. 
     Gençlerbirliği ile yapılan hazırlık maçında attığı gol ve oynadığı futbol ile bordo-mavili takımda beğeni kazanan Rabson Da Silva ise bu sezon şampiyon olma ihtimallerinin yüksek olduğunu söyledi. 
     Da Silva, şu an yüzde 60-70 kapasite ile oynadığını ve sezon başlayana kadar tam olarak hazır hale gelebileceğini de ifade ederek, şöyle dedi ''Trabzonspor, başarılı bir sezon geçirecektir. Belirli bir gol sayısı veremem ama attığım gollerle takıma katkı sağlayacağım. Takım halinde iyi futbol oynuyoruz. Bunu Gençlerbirliği maçında gösterdik. Beşiktaş ile yapacağımız maçtan da galibiyetle ayrılmayı hedefliyoruz.'' 







</TEXT>
</DOC>
