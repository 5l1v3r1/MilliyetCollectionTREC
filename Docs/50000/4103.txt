<DOC>
<DOCNO> 4103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/son/sontur14.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Nuriş tehdit ettiği cezaevleri müdürü'nden özür diledi 
</HEADLINE>
<TEXT>

     ''Karagümrük çetesi'' elebaşı Nuri ve Vedat Ergin'in de aralarında bulunduğu 11 kişinin, 2 kahvehanenin taranması, 1 kişiden tehditle para istenmesi olaylarına ilişkin yargılanmasına devam edildi. 
     İstanbul 1 No'lu DGM'deki duruşmaya tutuklu yargılanan Nuri Ergin, Şükrü Türe, Yavuz Erdoğan ve Hakan Erdemli katıldı. Diğer tutuklu ve tutuksuz sanıklar duruşmaya getirilmedi. 
     Yavuz Erdoğan sorgusunda, Zeytinburnu ve Gültepe'deki 2 kahvehanenin taranması olayına katıldığını itiraf ederek, buna gerekçe olarak Nuri Ergin'e Eskişehir Cezaevi'ndeki ziyareti sırasında kendisine ateş edilmesini ve Karagümrük Spor Kulübü Lokali'ne yönelik silahlı saldırı eylemini gösterdi. Hakan Erdemli de ifadesinde, üzerine atılı suçlamaları reddederek, tek suçunun Ergin kardeşlerden Soner Ergin'in yanında çalışması olduğunu söyledi. 
     Bugüne kadar katıldığı duruşmalarda, savurduğu tehditler ile dikkati çeken Nuri Ergin de söz alarak, Diyarbakır'da önceki gün akşam silahlı saldırı sonucu şehit olan Emniyet Müdürü Gaffar Okkan ile polis memurlarına rahmet, ailelerine de başsağlığı diledi. Ergin, İstanbul Adalet Sarayı'ndaki bir duruşma çıkışı ölümle tehdit ettiği Ceza ve Tevkif Evleri Genel Müdürü Suat Ertosun'dan da özür diledi. Mahkeme heyeti, mevcut delil durumuna göre Hakan Erdemli'nin tahliyesine karar vererek, duruşmayı erteledi. 




</TEXT>
</DOC>
