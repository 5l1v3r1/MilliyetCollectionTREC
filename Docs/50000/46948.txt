<DOC>
<DOCNO> 46948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/son/sondun06.html </URL>
<DATE> 2001/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İsviçre El Cezire televizyonu muhabirini ülkeye sokmadı 
</HEADLINE>
<TEXT>

     Haberlerinde Usame Bin Ladin'in sözlerine yer verdiği için ABD tarafından sürekli eleştirilen Katar televizyonu El Cezire'nin Brüksel muhabirinin, alıkonularak İsviçre'ye girmesine izin verilmediği bildirildi. 
     El Cezire televizyonunun haberinde, Dünya Ticaret Örgütü hakkında bir haber yapmak üzere İsviçre'ye giden, El Cezire Brüksel muhabiri Ahmet Kamil'in Cenevre havaalanında yetkililerce alıkonularak ülkeye girmesine izin verilmediği belirtildi. 
     Haberde, cep telefonundan El Cezire televizyonunu arayan Kamil'in ''Şu anda bir hücredeyim ve elbiselerimle tüm evraklarım alındı. Durum bu'' dediği kaydedildi. 
     Telefonla görüşme yapmak için kendisine 5 dakika süre verildiğini ifade eden Kamil'in niçin alıkonulduğu veya neyle suçlandığı hakkında kendisine yetkililerce açıklamada bulunulmadığını söylediği belirtildi. Kamil'in Belçika pasaportuyla seyahat ettiğinin kaydedildiği haberde, konuyla ilgili daha fazla ayrıntı verilmedi. 
     






</TEXT>
</DOC>
