<DOC>
<DOCNO> 1342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/09/yazar/cankat.html </URL>
<DATE> 2001/01/09/ </DATE>
<TIME>  </TIME>
<AUTHOR> Berrin Cankat  </AUTHOR>
<HEADLINE>
Ecevit’i kollayın 
</HEADLINE>
<TEXT>

     Uzun vadeli veya günlük bir hesabı olan herkes Başbakan Ecevit’in sağlığıyla yakından ilgilenir oldu. Bu konuda spekülasyonların bini bir para. 
     Spekülasyon, dedim "kılgı" lafı etmeyeceğim. Oğlum Aziz, "Öyle laflarla milleti kıl edeceksin", diyor. 
     İş öylesine dallandı budaklandı ki, MİT Müsteşarlığı’nda adı "Bay Mülteci"ye çıkan eski MİT yöneticisi, ABD’den, "Ecevit sonrası ortalık karışacak Özel Kuvvetler çoktandır hazırlık yapıyor" diye ahk m kesmeye başladı. 
     Geçen hafta sonu Ankara Orduevi’nde bir araya gelmiş yüksek rütbeli subayların sohbet konularından biri de buydu. O konuşurken bütün oradakilerin susup kulak kabarttığı bir komutan yüksek sesle diyordu ki 
     Türkiye’nin geleceğini kişilerin geleceğine bağlı sanmak doğru değildir. Hele bunu felaket tellallığı edercesine söylemek çok yanlıştır. Başkomutanımız, Cumhuriyetimizin kurucusu, büyük Atatürk’ü kaybettiğimiz zaman bile ortalık karışmadı. Son günlerde yakışıksız, amaçlı söylentiler çıkarılıyor. Öyle anlaşılıyor ki, birileri karışıklıktan, kargaşadan fayda beklemektedir. 
     Bana aktaran bu sözlerin sahibini yazık ki tanıyamamış sivil giyimli olduğu için rütbesini de çıkaramıyor. Sesine saygıyla kulak verilen komutan devam etmiş 
     Eski Cumhurbaşkanı Özal’ın zehirlendiği de söylendi bu memlekette... Herkes hesabını Sayın Başbakan’ın sağlığına endeksliyorsa, hastalığı sağlığı konusunda onun yediğine içtiğine de dikkat edilmelidir. Güvenliği de dahil hiçbir konuda en küçük bir ihmal gösterilmemelidir 
     Öğrendiğime göre bu sözler orada hayretle değil, dikkatle dinlenmiş. Aynı masayı paylaşan komutanların, konuşan arkadaşlarını onayladıkları da, dinlerken kafa sallamalarından anlaşılıyormuş. 
     
RUSYA’DAN İYİ NE GELDİ Kİ      Yıllardır Rusya’da iş yapan, eski bir dostum "Yazılarını okuyorum, dedi. Rusya’yla ilgili gırgır bir haber seni ilgilendirir mi " 
     Anlat, anlat 
     Rusya’da yeni bir "işkolu" doğmuş. Profesyonel baştan çıkarıcılar. Bunlar, öyle bizim bildiğimiz "genç kızları gazoz içirip kötü yola düşüren" cinsinden değil, konservatuvarın tiyatro bölümünde okuyan genç ve yakışıklı öğrenciler. Kızlar ve erkekler. İşleri, bir kadın veya erkeği, çapkın rolü oynayarak, baştan çıkarmayı denemek. 
     Şüphelendiği eşinin veya sevgilisinin sadakatini test etmek isteyenler, özel bir detektif bürosuna başvurup, bin ila iki bin dolar ödeyerek, bir "profesyonel zampara" tutuyormuş. Bunlara Rusça’da ne isim veriliyor, bilmiyorum , "Parça başı" çalışan bu yakışıklı tiyatro öğrencileri, söz konusu kadına ya da erkeğe kancayı takıp, baştan çıkarmaya çalışıyormuş. Eğer kurban, karşısındaki profesyonel aşığın oyununa gelmez, eşine sadık kalırsa, ne l . Aksi takdirde, kıyamet kopuyormuş tabii. 
     Detektiflik bürosu, müşterisine "sonuç raporu" verirken, kurbanın "tavlama senaryosunun hangi safhasında peki dediğini" de bildiriyormuş. Müşteriler genellikle, genç ve güzel kadınlarla evlenen yeni türedi zenginlermiş. 
     Son zamanlarda bize bu Rusya’dan pek hayırlı şeyler gelmedi. İster misiniz... 
     
Gorbon Işıl’dan olduk      Yılbaşı sabahı Sabah gazetesinde, Ekonomi Servisi’nden Cüneyt Toros imzalı bir haber gördüm "Gorbon farklı ışıldayacak" diyor. 
     Atlatma haber verdiği için gazeteci memnun. Bir yabancı yatırım şirketi adı EMEA Technologies, temsilcisi Kaan Ceren de dostlar başına kızlar, pek yakışıklı bir genç Gorbon Işıl’ın yüzde 51’ini almış, kırk yıllık seramik firmasını ev eşyası pazarlayan büyük mağazalar zincirine dönüştürecekmiş. İşin arkasında Mısır’ın uluslararası yatırım şirketlerinden EFG Hermes ve onun büyük ortağı Ahmed Heykel varmış. 
     Beymen’in eski Genel Müdürü Nur Akgerman’ı da aralarına almışlar, işe girişmişler. İlk mağaza önümüzdeki sonbahar açılacakmış. Gorbon ailesinin, öyle yüzde 49 hissede filan kalamayacağını da ekleyip -yüzde 15 20’lere ineceklerdir- haberin ekonomi faslını kapatalım. 
     - 
     Benim için haberin özeti, Gorbon Işıl firmasının el değiştirmesidir. Aziz Gorbon işin içinde kalacak diyorlarsa da, bakmayın siz... Kendi alanında lider girişimlerden biri olan 37 yıllık Gorbon, benim gözümde kimlik değiştirecek. 
     Doğrusu iki sebeple üzüldüm, hüzünlendim. 
     Floransa’da yedi nesildir sahip değiştirmemiş, zanaat kökenini, ruhunu korumuş seramik firması var. Ne yazık bizde olmuyor. 
     Evet üzüldüm, çünkü bu işin asıl öncüleri anamın babamın arkadaşlarıdır. 
     Çok sevdiğim Prof. Bedii Gorbon amcadan başlayalım tıp dünyasının asil adamıydı, lorduydu. Ağabeyi Prof. Rebii Gorbon o mimardı , daha çok da hamdolsun hayatta olan eşi Fazilet Hanım, Gorbon Işıl firmasını yarattılar, kurdular, emek verip yaşattılar. 
     Çocukluğumdan beri nerede bir Gorbon Işıl mağazası görsem, içeri girip raflardaki eşyaya el sürmek istemişimdir. 
     Türkiye çok hızlı gelişiyor. Öyle gelişmek zorunda. Kavramların, değişen anlayışların bu hıza ayak uydurması gerekiyor. Bir neslin kurduğu düzeni, kendinden sonra gelenlere devretmesi kolay olmuyor. 
     Bir seramik atölyesi, aile işletmesi düzeninde daha huzurludur. Holdingleşmeye heves edince seramik çatlıyor. Daha pek çok şeyin kırılıp dökülmesi gibi... 
     Gorbonlardan Mehmet Fatih ve Aziz beylerden, Zeynep Hanım’dan rica ederim. Bu dediklerim çok saydığım sevgili Fazilet Hanım’ı üzebilir. Benim bu gevezeliklerimi Fazilet Hanım okumasa iyi olur. 
     
     





'Türlü kuşkular' 


Ermeni politikası 


Beyaz alerji 


Beyaz Enerji... 


Ecevit’i kollayın 


Askerle sivil, huzurla istikrar... 


3.Milenyumda rejim 


Öğretmen olmak istiyorlar dı 


Kapanan TV'lere AİHM yolu 


YÖK kilitlendi 


Asker - sivil ve FP'de olanlar 


Görüşmekten ne çıkar 


Hukuk mücadelesine devam... 


Jandarma krizi 


Büyük hesaplaşma 


19 Ocak'ta 5 veda 


Bir defa ile bitmiyor 


Çalışır "gibi" yapıp üretmiyoruz 


</TEXT>
</DOC>
