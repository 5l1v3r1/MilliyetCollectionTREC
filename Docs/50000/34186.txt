<DOC>
<DOCNO> 34186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/dunya/adun.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ETA’dan PKK taktiği 
</HEADLINE>
<TEXT>

Ayrılıkçı Bask terör örgütü ETA ilk kez İspanyol turizmini hedef aldı. Örgütün Malaga Havaalanı’na bıraktığı bomba 5 saatte etkisiz hale getirilirken, turistler perişan oldu. ETA Turizmi vurmaya devam edeceğiz’ dedi 
     DIŞ HABERLER SERVİSİ 

     Türkiye ekonomisinin bel kemiği olan turizmi baltalayarak epeyce can yakan terörizm, vahşi yüzünü şimdi de dünyanın başlıca turizm merkezlerinden İspanya’ya çevirdi. Bask bölgesinin İspanya’dan bağımsızlığı için mücadele eden ayrılıkçı terör örgütü ETA, tıpkı PKK’nın 1990’lı yılların ortalarında yaptığı gibi doğrudan turizm merkezlerini hedef almaya başladı. 
     Önceki gün ülkenin turizm cenneti olarak bilinen Malaga kenti havaalanına bırakılan bir otomobildeki güçlü bomba patlamasına sadece 15 dakika kala etkisiz hale getirilebildi. 
     
     50 kiloluk zaman ayarlı bomba 
     1960’lardan beri mücadele eden ETA ilk kez turistik hedeflere ve dolayısıyla Türkiye gibi İspanya’nın da can damarı olan bir hedefe yönelirken, eylem, ETA üyesi olduğunu söyleyen bir kişinin polise telefon etmesiyle ortaya çıktı. Malaga Havaalanı otoparkına giden bomba imha ekipleri, bir otomobil içine yerleştirilmiş, 50 kilogramlık, zaman ayarlı bir bombayla karşılaştı. 
     Bunun üzerine bölgeye ulaşımın kalbi olan uçak seferlerinin büyük bir bölümü iptal edilirken, çevredeki yollar da trafiğe kapatıldı. Bombanın etkisiz hale getirilmesi tam 5 saat sürünce bölgede trafik felç olduğu gibi, yollarda 10 - 15 kilometreye varan araç kuyrukları oluştu. 
     
     İspanya’ya gitmeyin’ çağrısı 
     ETA olaydan sonra yayınladığı bildiriyle, bundan sonra turistik bölgelerde gerçekleştireceği eylemlerden doğacak istenmeyen sonuçlardan kendisinin sorumlu olmayacağını açıkladı. Nitekim, doğrudan turistlere yönelik bu tehdit hedefini de buldu. İspanya’nın başlıca turist kaynaklarından İngiltere’de Dışişleri Bakanlığı, bu ülkeye gidecek vatandaşlarının "şimdilik az da olsa" risk altında bulunduklarını belirterek dikkatli olmaları konusunda uyardı. 
     



 DÜNYA 











</TEXT>
</DOC>
