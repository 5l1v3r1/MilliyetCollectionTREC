<DOC>
<DOCNO> 38064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/son/sondun11.html </URL>
<DATE> 2001/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaldıkları Chagall tablosuna karşılık "Ortadoğu'da barış" istediler 
</HEADLINE>
<TEXT>

     New York'taki bir müzeden 2 ay önce Fransız ressam Marc Chagall'ın bir tablosunu çalan hırsızlar, tabloya karşılık ''Ortadoğu'da barış'' istediler. 
     New York Times gazetesinin haberine göre, tablonun çalındığı Yahudi Müzesi'ne gönderilen mektupta, Chagall'ın 1914'te yaptığı ''Etude pour un tableau sur Vitebsk'' adlı tablonun, ''sadece İsrail ile Filistinliler arasında barışa varılması halinde'' müzeye geri verileceği ifade edildi. 
     Polis yetkilileri, tabloyu çalan kişi ya da kişilerin mektupta kendilerini ''Uluslararası Sanat ve Barış Komisyonu'' adıyla tanıttıklarını söylediler. 
     Yetkililere göre, mektubu gönderenlerin Filistin yanlısı mı yoksa İsrail yanlısı mı oldukları anlaşılamadı. 
     Chagall'ın Belarus'taki doğum yeri Vitebsk'i tasvir ettiği tablo, 8 Haziran'da çalınmıştı. 






</TEXT>
</DOC>
