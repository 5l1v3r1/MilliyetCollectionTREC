<DOC>
<DOCNO> 13121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/yazar/sazak.html </URL>
<DATE> 2001/03/26/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
MİR'in yerine 
</HEADLINE>
<TEXT>

     Pasifik'in derinliklerinde son bulan "MİR'in misyonu"nu bilim dünyası saygıyla selamladı. Uzay istasyonu deneyimi, uzak gezegenlere planlanan insanlı uçuş projeleri açısından cesaret verici bulunuyor. 
     Teknoloji bu hızla ilerledikçe on yıla kalmaz, MİR'in yerine uzayda yeni istasyonlar kurulur. 
     Türkiye gibi güncel siyasete ve ekonomik krizlere odaklanmış ülkelerde, insanları yarın ne olacağız kaygısından uzaklaştırıp, başka dünyalar kurmaya yöneltmek "ütopya" sayılır. Vazgeçtik uzayda istasyon kurmayı, köhneyen iktidar yapısını MİR gibi yörüngesinden çıkarıp, yeni bir heyecan dalgasıyla "alternatif" oluşturmak bile çok zordur. 
     Manzaraya bakın 
     Derviş Amerika'ya gitti, ülke adeta tatile girdi. 
     Türkiye hiç bu kadar moral çöküntüye uğramamıştı siyaset kurumları arasındaki uyumsuzluğun, güvensizliğin yanı sıra asıl kriz, önderlik sorununda yaşanıyor. 
     Kabinedeki bir bakanın, MHP'li Hüsnü Yusuf Gökalp'in Başbakan hakkında söylediklerine bakın "Anlatıyorum, anlamıyor. Yerinden kıpırdamıyor. Ülkeyi IMF'ye mahkum etmesi yetmedi, şimdi de Derviş belasını başımıza getirdi. Ecevit memleketi berbat etti." 
     Bunları söyleyen Bakan, koalisyonun ANAP kanadını da "hırsızlıkla" suçladıktan sonra yarım ağız bir düzeltme yapıp koltuğunda oturmaya devam edecek, Ecevit ve Bahçeli ise susarak, krizi geçiştirmeye çalışacaklar .. "Derviş belası" Washington'da çöken programa dış destek ararken, Ankara'da çelmeleniyor. 
     Belli ki, "teknokrat" kurtarıcı rolü sevilmedi. 
     ANAP, Kemal Derviş'in ne zaman döneceğini hesaplamaya çalışıyor, MHP ise sürekli mayın döşüyor. Derviş başarılı olacağına hep beraber batalım isteniyor 
     Başbakan'ın, Derviş polemiğini sürdüren ortaklarına ve Telekom, Emlakbank gibi konularda ayak sürüyen bakanlara karşı zayıflığı gözlerden kaçmıyor. Ecevit, birkaç bakanı kabine dışına almazsa, faturayı tümüyle DSP ve kendisi ödeyecek. 
     Pili biten siyasetin kendini toparlaması için Meclis'in de süratle çalışması gerekiyor. 
     Moral önderlik konusunda Çankaya'ya düşen rolü de vurgulamalıyız. Cumhurbaşkanı Sezer, halka inmeli, yurt gezileriyle Türkiye'nin durumunu yakından görmelidir. Köşk'e hapsolmak niye 
     Yönetemeyen demokraside başta iktidar herkesin sorumluluğu var. 
     MİR düştü, bilim dünyası yenisinin peşinde, eloğlunun uzayda yaptığını siyasette başaramıyoruz alternatif düşünce istasyonları inşa edemedikçe "enkaz"dan kurtulamayacağız 
     
     





Bilim... 


Cenazede Meclis sitemi 


Sovyet Liderinin striptiz merakı 


Paskalya yumurtası peşinde 


Meclis derebeyi... Aşireti sağ olsun 


Herkes haklı 


MİR'in yerine 


Dünyanın en güzel mesleği 


Çok değerli on yılımızı çaldılar 


Milletvekilleri "işin ciddiyetini" anlayamadı 


</TEXT>
</DOC>
