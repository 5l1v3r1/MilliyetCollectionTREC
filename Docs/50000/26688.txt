<DOC>
<DOCNO> 26688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/son/sontur11.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da Elmadağ-Mecidiyeköy arasında trafik değişiyor 
</HEADLINE>
<TEXT>

     İstanbul'un gözde güzergahlarından olan Elmadağ ile Mecidiyeköy arasında cadde ve çevre düzenlemesini içeren projenin inşaat çalışması, 16 Haziran Cumartesi günü başlayacak. 
     Büyükşehir Belediyesi Yapı İşleri Müdürü Yunus Balta, yaptığı açıklamada, söz konusu projenin Taksim ile Maslak arasını kapsadığını, ancak ilk aşamada Elmadağ-Mecidiyeköy arasındaki yaklaşık 4.6 kilometre uzunluğundaki yolun düzenleneceğini söyledi. 
     Projeye ilişkin Ulaşım Koordinasyon Merkezi'nden UKOME karar çıktığını ve okulların kapanacak olması nedeniyle de 16 Haziran'da işe başlayacaklarını anlatan Balta, bu çerçevede ilk etapta Divan Oteli ile Askeri Müze arasındaki yolu kısmen trafiğe kapatıp, tercihli yol ile yolun diğer bölümünü geliş-gidiş olarak trafiğe açık tutacaklarını bildirdi. 
     Balta, bu bölüm tamamlanıp trafiğe açıldıktan sonra da, Askeri Müze'den Mecidiyeköy'e kadar olan kısmın aynı şekilde tek taraflı trafiğe kapatılmak suretiyle çalışmaların yürütüleceğini ifade ederek, şöyle dedi 
     ''Bu çalışmalar bittikten sonra da tercihli yol tamamen kaldırılacak. Böylece, bu hat üzerinde metronun bulunması nedeniyle de, cadde yoğun trafikten arındırılmış olacak. Ancak Taksim-Mecidiyeköy arasındaki üç gidiş, üç geliş olan şerit sayısı muhafaza edilecek.'' 
     İnsanların rahat yürüyüş yapabilecekleri bir cadde düzenlemesi gerçekleştireceklerini, tretuvarların yer yer 7-8 metreye kadar genişleyeceğini dile getiren Balta, şunları kaydetti 
     ''Bu caddede, Paris'teki Champs Elysees Caddesi gibi çok rahat yürünecek. Yerler granit, bazalt, andazik gibi tamamen doğal malzemeler kullanılarak kaplanacak. Görünüş ve mimari olarak o kalite yakalanacak. Ancak orada olduğu gibi kaldırım üzerinde kafe ve restoranlar olmayacak. Belli noktalara fıskiyeler ve oturma grupları konulacak, yerden aydınlatma yapılacak, kent mobilyalarıyla da son derece modern bir cadde görünümüne sahip olacak. Orta refüj geniş tutularak küçük fıskiyeler konulacak. Mevcut ağaçlar muhafaza edilecek, olmayan yerlere de yeni ağaçlar dikilecek.'' 
     Güzergah bir daha kazılmayacak 
     Yunus Balta, çalışmalar sırasında telefon, elektrik, doğalgaz ve yağmur suyu kanallarının da elden geçirileceğini belirterek, böylece iş bittikten sonra bu güzergahın bir daha kazılmayacağını söyledi. ''5 trilyon liraya malolacak çalışmalar yıl sonunda tamamlanacak'' diyen Balta, cadde bu kadar güzelleştikten sonra, bölgedeki bina sahiplerinin de yapılarının cephelerini yenileyeceklerine inandığını anlattı. 
     Projenin ikinci aşamasını ise Divan Oteli ile Taksim arasının oluşturduğunu kaydeden Balta, diğer uçta Mecidiyeköy'e yapılacak katlı kavşak projesinden sonra cadde ve çevre düzenlemesinin Maslak'a kadar devam edeceğini sözlerine ekledi. 
     

</TEXT>
</DOC>
