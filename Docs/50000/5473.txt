<DOC>
<DOCNO> 5473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/04/son/sonspo03.html </URL>
<DATE> 2001/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan futbolunda sahte pasaport gölgesi 
</HEADLINE>
<TEXT>

     FC Inter takımının Uruguaylı futbolcusu Alvaro Recoba'nın sahte pasaport kullandığının ortaya çıkmasından sonra İtalyan savcıların ligdeki tüm yabancı oyuncular üzerinde soruşturma başlattığı bildirildi. 
     İtalya Birinci Futbol Ligi'nde Avrupa Birliği'ne dahil olmayan 65 futbolcu bulunurken, ülkedeki 10 savcının, bu 65 futbolcunun pasaportlarıyla ilgili soruşturma başlatmakla görevlendirildiği belirtildi. 
     İtalya'da ilk sahte pasaport iddiası, geçen yıl Nisan ayında SS Lazio'da oynayan Arjantinli Veron'da çıkarken, Veron'un durumu mahkemeye intikal etmiş ve henüz bir karar alınamamıştı. Geçen yıl AB oyuncusu olarak oynayan Veron, bu yıl SS Lazio tarafından AB dışı gösterilerek oynatılırken, AS Roma Teknik Direktörü Fabio Capello, ''Veron bizi aldattı, cezalandırılmak zorunda. Eğer kurallar uygulanırsa Lazio'nun geçen yılki puanları silinmek zorunda ve sanırım bundan Juventus da memnun olur'' dedi. 
     Fransa'da, sahte pasaportlu oyuncu oynattığından dolayı Saint Etienne'in 7, AS Monaco takımınınsa 2 puanının silindiğini hatırlatan Capello, ''Neden İtalya'da kurallar uygulanıp, puanlar silinmiyor '' diye sorarken, SS Lazio Kulübü Başkanı Sergio Cragnotti, ''Capello'nun iddiaları asılsız ve boş'' yorumunda bulundu. 
     Sahte pasaport iddiaları sonrasında İtalya'da hemen hemen her takım karşısındaki takımda bulunan yabancı oyuncuları suçlamaya başlarken, tüm AB üyeleri dışındaki ülkelerden olan futbolcuların isimleri gazetelerde yer aldı. AB futbolcusu olduğu lig başında açıklanan F Inter'li Hakan Şükür, soruşturmaların dışında bırakılırken, ligde Hakan'la birlikte 47 AB futbolcusu bulunuyor. İtalya lig kurallarına göre her takımın 5 AB dışı futbolcu bulundurma hakkı olurken, bunlardan yalnızca 3 tanesi oynatılabiliyor. Bu arada Udine Savcılığı'nın Udinese'de oynayan Brezilyalı Alberto ve Walter'ın pasaportlarını araştırırken, sahte pasaport kullandığı ortaya çıkan Recoba, yarın Uruguay'a giderek yeni pasaport işlemlerine başlayacak. Recoba, gelecek hafta Reggina karşısında oynamayı umduğunu söyledi. FC Inter'in ise, durumu belli olmadan Recoba'yı oynatmaktan çekinirken, Futbol Federasyonu'na başvurarak, Recoba'nın takımda AB futbolcusu olarak görünmesini, AB dışı olarak değiştirdi. 




</TEXT>
</DOC>
