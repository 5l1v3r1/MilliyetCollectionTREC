<DOC>
<DOCNO> 36220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/09/son/sondun08.html </URL>
<DATE> 2001/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
IRA silahsızlanma niyetinde olduğunu doğruladı 
</HEADLINE>
<TEXT>

     İrlanda Cumhuriyet Ordusu IRA , Kuzey İrlanda barış sürecini kurtarmak amacıyla ''tamamen ve denetlenebilecek şekilde'' silahsızlanmak niyetinde olduğunu doğruladı ancak ne zaman silahsızlanacağını açıklamadı. 
     Haftalık dergi An Phoblacht'da yayımlanan IRA açıklamasında, örgütün temsilcilerinin, Kuzey İrlanda'daki grupların silahsızlandırılmasını denetlemekle görevli uluslararası komisyonun yetkilisi Kanadalı General John de Chastelain ile geçen Mart ayından beri 8 kez görüştükleri belirtildi. 
     Açıklamada, Chastelain ile yapılan görüşmelerin ardından, ''IRA yönetiminin, uluslararası silahsızlanma komisyonu ile örgütün silahlarının tamamen ve denetlenebilecek şekilde imha edilmesine hazırlanılması konusunda anlaşmaya vardığı'' belirtildi. IRA ile komisyon arasındaki görüşmelerin süreceği kaydedilen açıklamaya göre örgüt, Kuzey İrlanda'daki durumu takip edecek. Açıklamada örgütün silahsızlanacağı tarih hakkında bilgi verilmedi. General Chastelain, 3 gün önceki açıklamasında, IRA'nın, elindeki silahları ''tamamen ve denetlenebilecek şekilde'' devre dışı bırakmak için öneride bulunduğunu açıklamıştı. 
     İngiltere ve İrlanda hükümetleri, Kuzey İrlanda barış sürecini kurtarmak amacını taşıyan tasarıyı geçen hafta başında basına açıklamıştı. Tasarıda, IRA'nın silahsızlandırılması takvime bağlanmamış, ancak paramiliter güçlerin silahsızlandırılmasının ''vazgeçilmez'' olduğu vurgulanmıştı. 
     







</TEXT>
</DOC>
