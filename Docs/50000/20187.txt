<DOC>
<DOCNO> 20187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/son/sonspo04.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın anlaştığı Tunuslu Baya sağlık kontrolünden geçti 
</HEADLINE>
<TEXT>

     Beşiktaş'ın prensip anlaşmasına vardığı ve dün İstanbul'a getirdiği Tunuslu futbolcu Zoubaier Baya, bu abah sağlık kontrolünden geçti. 
     Almanya'nın SC Freiburg takımında forma giyen 30 yaşındaki Baya, Bakırköy'deki Caroussel Acıbadem Hastanesi'nde tepeden tırnağa kontrol edildi. 
     Kulüp Doktoru Yalçın Yavuzer, Tunuslu futbolcuya yaptıkları sağlık kontrolünde aldıkları ilk izlenimlerin iyi olduğunu ifade ederek, ''Futbol oynamasına engel teşkil edecek herhangi bir sorunu yok. Röntgen filmleri çektirdik. Durumu gayet iyi, bu nedenle MR çektirmeye gerek duymadık'' diye konuştu. 
     Baya daha sonra kulüp doktorları ile birlikte kaldığı Ceylan İntercontinental Oteli'ne gelerek, kulüp başkanı Serdar Bilgili, asbaşkan Yıldırım Demirören ve yönetici İbrahim Altınsay ile kahvaltı yapıp, transfer konularını görüştü. 
     Bu arada başkan Bilgili ve yöneticiler, Baya'dan önce de teknik direktör Christoph Daum ile yaklaşık 1 saat süren bir görüşme yaptılar. 
     Ayrıca, Tunuslu futbolcunun öğleden sonra yönetim kurulu toplantısı öncesi Akaretler'deki kulüp binasında ön mukavele imzalayacağı öğrenildi. 






</TEXT>
</DOC>
