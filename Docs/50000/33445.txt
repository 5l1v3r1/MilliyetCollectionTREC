<DOC>
<DOCNO> 33445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/23/son/sondun03.html </URL>
<DATE> 2001/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Endonezya'da Meclis, OHAL ilan eden Devlet Başkanı'nın azlini istiyor 
</HEADLINE>
<TEXT>

     Endonezya Meclisi, Devlet Başkanı Abdurrahman Vahid'in azil sürecini başlattı. 
     Meclisin, Abdurrahman Vahid'i, halen süren oturumda alınacak kararla ilerleyen saatlerde görevinden alması ve ülke kontrolünü, devlet başkanı yardımcılığı görevini yürüten Megavati Sukarnoputri'ye vermesi bekleniyor. 
     Antara Haber Ajansı, Cakarta Emniyet Müdürü'nün, olağanüstü hal ilan eden Vahid'in görevinden alınacağı meclis oturumunun gerçekleşebilmesi için özel güçlerini mecliste görevlendirdiğini bildirdi. 
     Oturuma, ülkenin geleceği yakın bir zamanda ellerine bırakılacak Sukarnoputri de katılıyor. 
     Halk Danışma Meclisi Başkanı Amien Rais, yaptığı açıklamada, Sukarnoputri'nin, TSİ 08.00'e dek devlet başkanı ilan edilebileceğini söyledi. 
     Rais, Vahid'in, olağanüstü hal ilan ederek ve meclis çalışmalarının önüne geçmek isteyerek anayasayı ciddi bir biçimde ihlal ettiğini bildirdi. 
     Meclis oturumunda ele alınan olağanüstü hal kararı, yapılan oylama sonucunda oy çokluğuyla reddedildi. 
     Meclisin asker ve polis kanadını oluşturan 38 üyesinin de çoğunluğa uyduğu oylama sonucunda devlet başkanının isteği, 695 sandalyeli mecliste 599 red oyuyla kabul edilmedi. 
     
     İki parti istedi 
     Meclisin en çok sandalyeye sahip 2 partisi, devlet başkanı Abdurrahman Vahid'in görevden alınmasını istedi. 
     Vahid'in görevden azlinin ele alınacağı oturumda parti temsilcileri tarafından yapılan konuşmalarda, Sukarnoputri'nin genel başkanlığını yaptığı Endonezya Demokratik Mücadele Partisi PDI-P ile Golkar Partisi, Vahid'in görevinden biran önce alınması isteklerini ilettiler. 
     Devlet başkanı yardımcısı Megavati Sukarnoputri'nin görevi devralması gerektiği belirtildi. 
     PDI-P ile Golkar partisi, 695 sandalyeli parlamentoda 367 üyeye sahip bulunuyor. 
     
     Vahid, geri adım atmayacak 
     Devlet başkanı Abdurrahman Vahid'in, görevinden azledilmesi yolundaki meclis çalışmalarının sürmesine karşın görevini bırakmayacağı bildirildi. 
     Devlet başkanlığı sözcüsü Yahya Stakif, gazetecilere yaptığı açıklamada, meclisin, görevinden alınmasına karar vermesi durumunda bile Vahid'in pozisyonunu terketmeyeceğini söyledi. 
     Stakif meclisin, görevine son verilmesi yönünde bir karar alması halinde Vahid'in devlet başkanlığı görevini terkedip etmeyeceğinin sorulması üzerine, ''Kalacak. Devlet başkanı, olaylara 'kutsal savaş' gözüyle bakıyor'' dedi. 
     Stakif, Vahid'in nasıl bir yol izleyeceğinin sorulması üzerine ise, gerekli açıklamanın daha sonra yapılacağını söyledi. 
     Öte yandan Vahid ile meclis arasında yaşanan krizin ileri boyutlara ulaşması üzerine devlet başkanlığı konutu çevresinde mevzilenen tanklar bölgeyi terketti. 
     Görgü tanıkları, tanklarla birlikte asker taşıyan araçların da bölgeyi terkettiğini söylerken, askeri araçların hareket ettiği yön hakkında kesin bir bilgi edinilemedi. 
     Polis kaynaklarına dayanarak bilgi veren yerel bir gazeteci, tanklarla birlikte asker taşıyan araçların, Cakarta'nın güneyindeki askeri üsse döndüğünü söyledi. 
     
     ABD rahatsız 
     ABD Dışişleri Bakanı Colin Powell, Endonezya'da yaşanan siyasal gerginlikten büyük bir rahatsızlık ve endişe duyduklarını bildirdi. 
     Powell, gerginliğin ucundaki tarafları, barış yoluyla uzlaşmacı bir çözüm bulmaya çağırarak, ''ABD, Endonezya Devlet Başknı Vahid'in, olağanüstü hal ilan ederek, demokrasi yoluyla oluşturulmuş milli meclisi feshetme girişiminden derin bir endişe duymaktadır'' dedi. 
     ABD Dışişleri Bakanı, tüm taraflara, duyarlı davranması çağrısında bulundu. 







</TEXT>
</DOC>
