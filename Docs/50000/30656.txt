<DOC>
<DOCNO> 30656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/son/sondun08.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
89 yaşındaki kadın tekneyle Atlantik Okyanus'u geçti 
</HEADLINE>
<TEXT>

     İngiliz vatandaşı 89 yaşındaki Helen Tew, Atlantik Okyanusu'nu küçük bir tekneyle gidiş-dönüş olmak üzere iki kez aşıp, 8 bin millik seyahati başarıyla tamamlayarak yeni bir rekorun sahibi oldu. 
     Şu andan hayatta olmayan gemi mühendisi eşi John Tew tarafından 60 yıl önce yapılan 26 feet uzunluğundaki Mary Helen adlı teknesiyle geçen Ağustos ayında İngiltere'den ayrılan bayan Tew, 11 ay sonra ülkesine dönüşte, Hampshire'daki Needs Ore marinasında 86 yaşındaki kızkardeşi, çocukları ve 11 torunu tarafından karşılandı. 
     Helen Tew, daha önce 1934 yılında aynı yolculuğu çok kısa sürede gerçekleştiren ve böylece rekorlar kitabına giren babası Douglas Graham'ın kendisine bu yolculuğu birlikte yapma sözü verdiğini, ancak son anda Atlantik macerasına tek başına çıktığını belirtirken, ''bunu hiçbir zaman unutmadım. Günün birinde bu yolculuğu gerçekleştirmeye ahdettim ve başardım'' diye konuştu. 
     Yolculuğunun gidiş ayağında 60 yaşındaki oğlu Donald'ın kendisine yardım ettiğini, dönüşte ise Bermuda'dan kendisine katılan 46 yaşındaki en küçük oğluyla birlikte olduğunu belirten Helen Tew, yaşlı bir kadın olmasının başarısının inandırıcılığını azaltamayacağını da kaydederken, ''ben bir denizcinin kızı, bir başka denizcinin karısıyım. Bütün çocuklarım denizci, yani denizcilik bizim kanımızda var'' dedi. 
     Helen Tew, denizciliği ölene kadar bırakmayacağını da belirtti. 






</TEXT>
</DOC>
