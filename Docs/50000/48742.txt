<DOC>
<DOCNO> 48742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/son/sondun05.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de postacılar kızgın ''Senatörlerden daha mı değersiziz'' 
</HEADLINE>
<TEXT>

     ABD'de Beyaz Saray ve kongre binasında çalışanları şarbonlu mektuplardan korumak için sıkı güvenlik önlemleri alınmasına karşın, bu mektupları işlemden geçiren postacılara, ''çalışmayı sürdürün'' denilmesi ve arkasından 2 postacının ölmesi üzerine postacılar adeta ateş püskürüyor. 
     Senatör Tom Daschle'a içinde şarbon bulunan bir mektup gönderilmesinin ardından Temsilciler Meclisi 5 gün süreyle kapatılmış, Temsilciler Meclisi ve Senato binasında çalışmalar durdurulmuştu. 
     Daschle'e gönderilen mektup nedeniyle kongrede 34 kişinin şarbona yakalandığı belirtilmişti. 
     Senato ve Temsilciler Meclisi binalarında özel ekipler tarafından şarbon taraması yapılırken, hemen hemen tüm çalışanlar şarbon testinden geçirilmiş ve önlem olarak pek çok kişiye şarbona karşı etkili antibiyotik olan Cipro verilmiş, ancak kongreye giden mektupların dağıtımını yapan postane çalışanlarına, ''Daschle'a gelen mektup sıkı sıkı kapalı. Siz risk altında değilsiniz'' denilerek, test bile gerçekleştirilmemişti. 
     Posta hizmetlerinin kesintisiz sürdürüleeceğinin belirtilmesinden sonra geçen Cuma günü Washington'daki merkez postanesi Brentwood'da çalışan bir posta görevlisinin nezle benzeri yakınmalarla hastaneye başvurması ve bu kişinin şarbon olduğunun anlaşılması, bu kişiyle birlikte Pazar günü kilisede bayılarak getirilen bir başka postacının ölmesi postacılar ve ABD'liler arasında sıkıntı yaratmıştı. 
     ABD televizyonlarında ve yazılı basında görüşüne yer verilen postacılar, ''Bizim yaşamımız, senatörlerin yaşamından daha az mı değerli '' görüşünü vurguluyorlar. 
     
     'Yanlış yaptık' 

     ABD Sağlık Hizmetleri Müdürü Dr.David Satcher, ABC Televizyonu'na yaptığı açıklamada, ''Yanlış yaptık'' diyerek, hatayı kabul etti. 
     Satcher, Daschle'ın mektubu ortaya çıkar çıkmaz tüm posta görevlilerine antibiyotik verilmesi gerektiğini söyledi. 
     Mektupları işlemden geçiren makinanın hızlı çalışmasıyla oluşan hava akımı ve havalandırma sisteminin, mektup içindeki şarbonun havaya dağılmasına neden olduğu ve bu şarbonu solunum yoluyla alan postacıların da bu yüzden öldüğü sanılıyor. 
     ABD Posta Genel Müdürü John Potter ise, NBC Televizyonu'na açıklamasında halen, ''Kimseye mektupların şarbon taşımadığına veya başka mektuplara da bulaşmadığına ilişkin garanti veremem'' dedi. 
     Washington Sağlık Şefi Dr.Ivan Walks da dün, ''Bence çok açık. 
     Ortada birden fazla şarbonlu mektup var'' diye konuşmuştu. 
     Ancak eleştirilerin ardından posta hizmetleri, yüksek teknoloji, bakteri öldürücü elektronik makinalar, eldiven ve tanesi 300 dolar olan maskelerle gerçekleştirilecek. Bazı postanelerin güvenlik amacıyla kapatılması da söz konusu. 
     
     Beyaz Saray haberli mi 

     Bu arada, The Washington Post Gazetesi'nin, Beyaz Saray kaynaklarına dayanarak, Beyaz Saray personeline, 11 Eylül terörist saldırılarının olduğu gece henüz şarbon vakaları ortaya çıkmadan, şarbona karşı dayanıklı antibiyotik olan Cipro'yu dağıttığına ilişkin haberi de tartışma yarattı. 
     Aralarında, ABD Başkan Yardımcısı Dick Cheney'nin de bulunduğu pek çok yetkiliye Cipro dağıtılırken, ilacı kimlerin kullandığı ise bilinmiyor. 
     Henüz şarbonun izi yokken Beyaz Saray'ın aldığı bu önlem ise, ''Beyaz Saray, şarbon tehlikesinin önceden farkında mıydı '' sorusunu gündeme getiriyor. Bu durumda, halkın tehlikeye karşı uyarılmaması ise bağışlanmaz bir davranış olarak görülüyor. 
     






</TEXT>
</DOC>
