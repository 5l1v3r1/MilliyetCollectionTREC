<DOC>
<DOCNO> 6266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/son/sondun03.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hindistan'da artçı sarsıntıda 40 kişi yaralandı 
</HEADLINE>
<TEXT>

     Hindistan'ın Gucarat eyaletini vuran şiddetli depremin ardından meydana gelen artçı sarsıntılarda, ilk belirlemelere göre 40 kişinin yaralandığı bildirildi. 
     Hindistan gazetesi Ekspres, en şiddetlisi Richter ölçeğine göre 5.3 büyüklüğünde olan depremlerin büyük paniğe yol açtığını ve depremde ilk belirlemelere göre 40 kişinin yaralandığını yazdı. Gazete, yüksek binalardan atlayan ya da merdivenlerden düşen 25'den fazla yaralının hastaneye kaldırıldığını bildirdi. Hindistan Meteoroloji Dairesi'nden bir yetkili, dün meydana gelen 5.3 büyüklüğündeki artçı depremin, 26 Ocak'taki büyük depremden sonra görülen artçı sarsıntılar içinde en şiddetlisi olduğunu kaydetti. Amerikan Jeolojik İnceleme Merkezi'nin Richter ölçeğine göre 7.9 büyüklüğünde olduğunu açıkladığı 26 Ocak'taki depremde, Gucarat eyaletinin başkenti Ahmedabad'da çok sayıda ev yıkılmış, yaklaşık 30 bin kişi yaşamını yitirmişti. 




</TEXT>
</DOC>
