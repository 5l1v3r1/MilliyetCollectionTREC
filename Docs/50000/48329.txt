<DOC>
<DOCNO> 48329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/spor/yurundul.html </URL>
<DATE> 2001/10/23/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Terim’in zamanlaması 
</HEADLINE>
<TEXT>

     Günümüz futbolunda uygulanan sistemlerin eldeki kadro yapısıyla çok yakın ilişkisi var. Bilhassa köklü değişimler zaman ister. Fatih Terim geçen sezon başı Fiorentina’da acı bir tecrübe yaşadı. Kafasındaki oyun modeline takımı yabancı iken, telafisi olmayan UEFA Kupası maçında değişikliğe gitmedi ve Fiorentina, sıradan Avusturya temsilcisine elendi. Bu yüzden de Cecchi Gori ile çok erken arası açıldı, sıkıntılı bir döneme girdi. 
     Milan’ın yetenekli oyunculardan kurulu bir kadrosu var. Ancak Terim’in modeline tam uygun değil. Öncelikle hücum pres sınırlı. Ayrıca çok kritik görev yeri ön liberoda sorun var. Bu yerin ustası Albertini sakatlık sonrası istikrardan ve formundan oldukça uzak. Fatih Terim ayağa hızlı pas trafiğini takıma monte etmekte çabuk mesafe aldı. Ancak diğer eksikler yüzünden, bilhassa riskli anlayışta savunma güvencesi sağlanamıyor. 
     İtalyan medyasının Terim’e bakış açısı ortada. Kelle isteniyor. Milan iki senedir hem ligde, hem Avrupa Kupaları’nda kötü futbol ve kötü neticelerle tam bir hayal kırıklığı yaşadığı halde Zaccheroni’ye destek ve sabır vardı. Ama Fatih Terim’e aman da, zaman da verilmiyor. İşte bu yüzden Inter derbisi hayati önem taşıyordu. Terim de düşündü, taşındı ve sistemi değiştirdi. Üçlü defans uygulamasına geçti. Larsen, Maldini, Costacurta, özellikleriyle üçlü defans blokunda başarılı olacak isimler. Milan, ikinci yarıdaki mükemmel futboluyla dört gol atarak zoru başardı. Sistem değişikliğinin faydası skor dezavantajı ile geçen 43 dakikalık bölümdü. Hector Cuper, bütün hücum planlarını, rakibinin çizgi defansına göre yapmıştı. Seedorf ile Di Biagio uzun, yüksek ve yerden toplarla forvetlerini buluşturmak gayreti içindeydiler. Eğer Milan yenikken risk alarak öne çıkıp çizgi defans uygulasaydı, muhtemelen ikinci golü yerdi ve iş biterdi. Ama yeni uygulamada skor dezavantajıyla oynadığı sürede rakibine pozisyon vermedi. Bu da galibiyetin anahtarı oldu. 
     Fatih Terim’in Inter karşısında sistem değiştirmedeki zamanlaması tam isabet oldu. Tabii ki zaman içinde, belki de önümüzdeki hafta yine eski düzene geçecek. Ama önemli olan hiçbir şeyde körü körüne ısrar etmemektir. Hele hayati önem taşıyan sınavlarda... 
     



 SPOR 

























</TEXT>
</DOC>
