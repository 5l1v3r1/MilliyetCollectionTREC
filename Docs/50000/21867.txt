<DOC>
<DOCNO> 21867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/siyaset/siy02.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcının ağzına kilit 
</HEADLINE>
<TEXT>

ANAP lideri Yılmaz, dava açılıncaya kadar savcıların açıklama yapmasını engelleyen ve konuşmalarını Yargıtay Cumhuriyet Başsavcısı’nın iznine bağlayan yasa değişikliği istiyor 
     SERPİL ÇEVİKCAN Ankara 

     Beyaz Enerji Operasyonu’ndaki gelişmeler nedeniyle siyaset ve yargıda büyük tartışmalara neden olan, Çıkar Amaçlı Suç Örgütleriyle Mücadele Yasası’nın en kritik hükümlerinde yapılacak "devrim" niteliğindeki değişiklikler için start verildi. Yargıtay Cumhuriyet Başsavcısı Sabih Kanadoğlu’nun hükümet düzeyindeki girişiminin ardından, ANAP Genel Başkanı Mesut Yılmaz, değişikliğe ilişkin taslağı liderler zirvesinde ortaklarına sunacak. Yasanın 11. maddesine, 3. fıkradan sonra gelmek üzere sekiz fıkra eklenmesi hakkındaki kanun taslağında, öngörülen değişiklikler şöyle 
     Hazırlık soruşturmasının gizliliği, tam bir titizlikle sağlanır. Yargıtay Cumhuriyet Başsavcısı’nın izni olmadıkça, soruşturmayla görevli başsavcılar ya da savcılar, kamu davası açılıncaya kadar herhangi bir açıklama yapamazlar. 
     Soruşturmayla görevli DGM cumhuriyet başsavcıları ve savcıları, görevlerini zabıtaya polis ve jandarma devredemeyecekler. 
     DGM başsavcılıkları, kendilerini ilgilendiren bir suçun işlendiğini haber alır almaz, derhal Yargıtay Başsavcısı’na bildirirler. 
     DGM başsavcılıklarıyla, il ve ilçe cumhuriyet başsavcıları, Yartgıtay Başsavcısı’nın talimatlarına uygun hareket etmekle yükümlüdürler. 
     Yargıtay Başsavcısı, tüm kamu kurum ve kuruluşlarından bilgi ve belge istemeye ve tüm zabıtaya emir vermeye yetkilidir. 
     Kara paranın aklanmasının önlenmesi kanunu ile TCK’nın organize suçları düzenleyen 313. maddesi kapsamına giren suçların soruşturulmasında da bu hükümler uygulanır. 
     
Yılmaz destek bekliyor      ANAP lideri Yılmaz, liderler zirvesinde Devlet Bahçeli’nin onay verdiği, Bülent Ecevit’in de "incelemesini sürdürdüğü" değişikliğin gerekçelerini liderlere anlatacak. Yılmaz, liderlere ardarda yapılan operasyonlarla ilgili yaşanan tartışmaların odağındaki yasanın, hükümete zarar verdiğini belirterek, bu çerçevede İçişleri ve Adalet Bakanları ile DGM savcısı Talat Şalk’a ilişkin eleştirilerini anlatacak. 
     



 SİYASET 


















</TEXT>
</DOC>
