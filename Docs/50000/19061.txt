<DOC>
<DOCNO> 19061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/ekonomi/eko05a.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Prime esas kazanç yüzde 40 arttı 
</HEADLINE>
<TEXT>

SSK primine esas kazanç yüzde 40 artırılarak, brüt 140 milyon liralık asgari ücretin üzerine çıktı. Tavan yüzde 75 artışla 1 milyar 50 milyon lira oldu 
     ANKARA ANKA 

     SSK’ya ödenen primlerde esas alınan kazancın alt sınırı 1 Nisan’dan itibaren yüzde 40 artırılarak 210 milyon liraya, tavanı da yüzde 75’lik artışla 1 milyar 50 milyona yükseltildi. Bu konudaki Bakanlar Kurulu kararı, Resmi Gazete’de yayımlandı. 
     Buna göre SSK prim kesintisine esas kazancın alt sınırı günlük 5 milyon liradan 7 milyon liraya yükseltilirken, tavan tabanın dört katından beş katına çıkarıldı. Prime esas kazan tutarı üzerinden her ay SSK’ya işçi payı olarak yüzde 14, işveren payı olarak da yüzde 19.5 prim kesintisi yapılıyor. 
     
     İşverene ek yük 
     210 milyonun altında ücret alan çalışanların SSK primi işçi ve işveren payları 210 milyon lira üzerinden hesaplanacak, oluşan fark da işveren tarafından karşılanacak. Aylık brüt ücretleri 600 milyonun üzerindeki çalışanlarla bunları çalıştıran işverenlerin prim yükü artıyor. Daha önce ücretlerin 600 milyonu aşan kısmından prim kesintisi yapılmıyordu. Yeni artışla 1 milyar 50 milyona kadar ücretlerden kesinti yapılacak. 
     İşsizlik Sigortası Fonu kesintisinde de tavandan prim ödeyen bir çalışanın işçi payı 21 milyona, işverenin ödeyeceği tutar da 31.5 milyon liraya çıkıyor. 
     



 EKONOMİ 























</TEXT>
</DOC>
