<DOC>
<DOCNO> 24216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/spor/spo02.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Efsane kaptanlar 
</HEADLINE>
<TEXT>

F.Bahçe tarihinin unutulmaz şampiyon kaptanları, spor basınının lideri Milliyet’in randevusunda buluştular. Eski günleri yine yaşayan ustalar, son kaptan Ogün’le zaferin coşkusunu paylaştılar 
     FUAT ERCAN 

     ONLAR Fenerbahçe’nin tarihindeki kilometre taşları. Her biri milyonlarının yüreğine şampiyonluk ateşini taşıyan gemilerin kaptanları. 14 şampiyonluğun töreninde kupaya ilk dokunanlar, havaya ilk kez kaldırıp tarih yazanlar. Onlar şampiyon kaptanlar. Fenerbahçe tarihindeki en mutlu sezonlara plaket çakanlar. Ve bu kez bir aradalar. Fenerbahçe’nin son zaferini, Fenerbahçe’nin gedik vermeyen kalesi Şükrü Saracoğlu Stadı’nda kutluyorlar. 
     YIL 1959... Son düdük çaldığında Kupa Naci Erdem’in ellerinde. Yıl 2001. Sanki geride kalan 13 şampiyonluk hiç yaşanmamış gibi milyonlarca Fenerbahçeli Ogün’ün havaya kaldırdığı kupaya bakıp ağlıyor. Ve bugün Naci Erdem sağlık nedenleriyle Şükrü Saracoğlu’na gelemese de torunu yaşındaki Ogün’e sevgilerini yolluyor. Kadıköy’de nesil farkları, yaş farkları bir anda siliniyor ve kaptanlardan kurulu bir kolej takımına dönüşüyor randevu. 
     1984-85 sezonunun kaptanı Cem Pamiroğlu, Antalya’dan geliyor. Ardından da Şeref Has. 1963 - 65 sezonlarının unutulmaz kaptanı, Osman Arpacıoğlu’nu kucaklıyor. Cemil ve Alpaslan, Ogün’ü tekrar tekrar kutluyor. İmparator Oğuz, şampiyonlukta, beş yıl önce kaldırdığı kupa kadar heyecanlı olduğunu söylüyor. Ve Ziya Şengül, unutulmaz kaptan, 20 yıl önceki şampiyonluk anılarına dalıyor. Durmadan tekrarladıkları cümle "Teşekkürler Fenerbahçe." 
     
ONUR TABLOSU 1959 Naci Erdem 1960 - 61 Lefter 1963 - 64 Şeref Has 1964 - 65 Şeref Has 1967 - 68 Can Bartu 1969 - 70 Nedim Doğan 1973 - 74 Ziya Şengül 1974 - 75 Ziya Şengül 1977 - 78 Cemil Turan 1982 - 83 Alpaslan Eratlı 1984 - 85 Cem Pamiroğlu 1988 - 89 Toni Schumacher 1995 - 96 Oğuz Çetin 2000 - 2001 Ogün Temizkanoğlu      
     
Önce iç transfer      FENERBAHÇE yönetimi, alacağı oyuncular için bonservis bedellerinin açıklanmasını beklerken, önce iç transferi çözecek. Sözleşmesi biten Rüştü, Ogün, Abdullah, Yusuf ile masaya oturup, kısa sürede sözleşme yenilemeyi hedefleyen yöneticiler, Yıldıray için de görüşmeleri sürdürüyorlar. Bu arada Fenerbahçeli taraftarlar önümüzdeki sezon tribünde 12 numaralı formayı giymek için yedek kaleci Oğuz’dan numarasını değiştirmesini istediler. 
     



 SPOR 




























</TEXT>
</DOC>
