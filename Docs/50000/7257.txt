<DOC>
<DOCNO> 7257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/son/sontur14.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziya Aktaş kendisini savundu "Devlete 18 trilyon kazandırdım" 
</HEADLINE>
<TEXT>

     Enerji ve Tabi Kaynaklar Bakanlığı sırasında AKTAŞ firması ile TEAŞ arasındaki mahsuplaşmada devleti zarara uğratmakla suçlanan Bakanlar arasında yeralan DSP İstanbul Milletvekili Ziya Aktaş, 9 yıldır yapılamayan işlemi yerine getirerek Devlet'e 18 trilyon lira kazandırdığını söyledi. 
     Aktaş, iddialarla ilgili TBMM'de bir basın toplantısı düzenleyerek, 1989 yılında yapılan sözleşmenin ardından mahsuplaşma konusunda yaşanan gelişmeleri anlattı. Aktaş, 1990 yılından başlayarak 9 yıl boyunca, sözleşme hükümlerine aykırı olarak AKTAŞ firmasının TEAŞ'a aktarması gereken parayı aktarmadığını, her yıl yapılması gereken bu mahsuplaşmanın yerine getirilmemesi nedeniyle devletin zarara uğratıldığını, 1999 yılında 4 aylık bakanlığı sırasında bunun yapılabilmesi için "olur" vererek, 18 trilyon liranın TEAŞ'a aktarılmasını sağladığını anlattı. Aktaş, "Yıllarca şirketin kasasında bekleyen bu milletin hakkı olan trilyonların Devlet'in kasasına girmesini istedim" dedi. 
     Buna rağmen, 1997 yılında başlatılan teftiş sürecinden kendisini suçlayan bir sonuç çıkmasını eleştiren Aktaş, "Bu müfettişler ne gibi bir zorlama, gayret ve amaçla bu sonuca vardılar bilmiyorum" dedi. Aktaş, devletin çıkarı ve halkın yararına çalıştığını, mahsuplaşma olurunu da bu çerçevede verdiğini belirterek, Bakanlığı devraldığı ve devrettiği Cumhur Ersümer'i üstü kapalı olarak eleştirdi. 
     9 yıldır mahsuplaşmanın yapılmamasının bürokratların olduğu kadar bu dönemde görev yapan bakanların da sorumluluğu olduğunu vurgulayan Aktaş, Ersümer'e ilişkin son gensoruda "çekimser" oy kullanmasının gerekçesini açıklarken, "Bir bakan olarak benim de içime sindiremediğim uygulamalar olabilir. Ama koalisyon ortaklığına aykırı bir oy kullanmam doğru olmazdı" dedi. Aktaş, "İçine sindiremediği" olaylara ilişkin soruya ise, "Bir bakan olarak benden önceki bakanlardan farklı yorumladığım durumlar olabilir" karşılığını verdi. 




</TEXT>
</DOC>
