<DOC>
<DOCNO> 15895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/son/sondun10.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney Afrika 43 kişinin öldüğü futbol faciasının yasını tutuyor 
</HEADLINE>
<TEXT>

     Güney Afrika'nın Johannesburg kentinde, futbol maçını izlemek üzere stadyuma girmek isteyenler arasında çıkan ve çok sayıda insanın ölümüyle sonuçlanan izdiham ülkeyi şaşkına çevirdi. 
     Hastane kaynakları, son bilançoya göre çıkan izdihamda ölenlerin sayısının 43, tedavi altında olanların sayısını da 89 olarak açıkladılar. Bunlardan 9'unun durumunun ciddi olduğu belirtildi. 65 bin kişilik stad tamamen doluyken binlerce biletsiz taraftarın stada girmek istemesiyle çıkan izdihamda, toplam 155 kişinin yaralandığı bildirildi. 
     Ülkenin önde gelen iki takımının maçını izlemek üzere Ellis Park Stadyumu'na girmeye çalışan kalabalık arasında çıkan paniğin nedenini bulmak için, futbol yetkililerinin bugün biraraya geleceği belirtildi. Birinci Futbol Ligi Başkanı Robin Petersen, faciayla ilgili kapsamlı bir araştırma yapılacağını kaydederek, ''Bu facianın bir daha asla olmayacağından emin olmamız gerekiyor. Bir güvenlik planı var ve bunun uygulanıp uygulanmadığını veya yeterli olup olmadığını görmek zorundayız'' dedi. 
     Güney Afrika'nın yüksek tirajlı gazetesi ''Sowetan'', tam sayfa verdiği facia haberiyle ilgili olarak futbol sahasında yere yatırılmış cesetlerin fotoğraflarını yayınladı ve ''Kara Paskalya'' başlığını kullandı. 
     Yine kurbanların fotoğrafını yayımlayan ''Star'' gazetesi ise büyük puntolarla ''Neden '' başlığını kullandı. Bu arada facia sonrasında, aralarında çocukların da bulunduğu yaralıları kurtarmak için doktorların yoğun çaba harcadıkları belirtildi. 




</TEXT>
</DOC>
