<DOC>
<DOCNO> 4272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/28/guncel/gun03.html </URL>
<DATE> 2001/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Askeri kanada baskın 
</HEADLINE>
<TEXT>

300 eve ani baskın düzenlendi. Hizbullah'ın askeri kanat üyesi dört kişi gözaltına alındı 
     TOLGA ŞARDAN Ankara 

     Diyarbakır polisi, Emniyet Müdürü Gaffar Okkan ve beş koruma polisinin şehit edilmesinin ardından başlattığı operasyonlarda dört Hizbullahçı'yı gözaltına aldı. Gözaltına alınan tetikçilerin, Okkan'ın açıkladığı 26 kişilik listenin dışında olduğu bildirildi. 
     Bombalı ve silahlı saldırının ardından Diyarbakır Emniyet Müdürlüğü İstihbarat Şubesi'yle Terörle Mücadele Şubesi ekipleri, kanlı eylemin gerçekleştirildiği Şehitlik ve Bağlar semtlerinde yaklaşık 300 eve şok baskınlar yaptı. Dün sabaha karşı yapılan baskınlar sonucunda yasadışı Hizbullah örgütünün askeri kanadında görev yapan dört militan yakalandı. 
     Gözaltına alınan Hizbullahçılar hemen sorguya alındı. Doğrudan suikastle ilgili sorgulanan Hizbullahçıların kimlikleri sır gibi saklanırken, sözkonusu kişilerin Okkan'ın açıkladığı tetikçi listesinin dışındaki isimlerden oluştuğu ifade edildi. 
     Bu arada soruşturmayla ilgili çalışmalar yapmak çüzere Diyarbakır'a giden Emniyet Genel Müdür Yardımcısı Ramazan Er, yakalanan Hizbullahçıların sorgusuna girdi. Er'in daha önce Diyarbakır Emniyet Müdürlüğü yaptığı ve bu amaçla özellikle görevlendirildiği öğrenildi. Polis, yakalanan Hizbullahçıların sorgulamasında elde edilen ipuçlarını değerlendirmeye başladı. 
     
Bombalar Rus yapısıANKARA Milliyet 
     Diyarbakır Emniyet Müdürü Gaffar Okkan ve 5 korumasının şehit edilmesi sırasında kullanılan el bombalarının Rus yapısı olduğu anlaşıldı. 
     Milliyet muhabirinin aldığı bilgiye göre, olay yerinde toplanan patlayıcı artıkları üzerindeki çalışmalar tamamlandı. Okkan ve 5 polisin şehit edilmesinde kullanılan biri patlamış üçü sağlam dört el bombasının savunma tipi bomba olduğu anlaşıldı. Terör örgütlerinin yoğun olarak kullandığı ve daha önce Hizbullah'ın cephaneliklerinde ele geçirilen patlayıcılarla aynı tip olan bombanın Rus yapımı olduğu saptandı. 
     
Teröristler ordu gibiDİYARBAKIR DHA 
     Diyarbakır Valisi Cemil Serhadlı, Emniyet Müdürü Gaffar Okkan ve beş polisin şehit edildiği sırada bölgede elektriklerin kesilmediğini, saldırıda teröristlerin 15 Kalaşnikof tüfek ve iki Makarof tabanca kullandıklarını açıkladı. Serhadlı, olay yerinde 469 Kalaşnikof, 10 Makarof ve 48 9 milimetrelik boş kovan ele geçirildiğini söyledi. Balistik inceleme sonucu, Kalaşnikof kovanlarının 16 ayrı silahtan, 10 boş kovanın Makarof tabancadan, 48'inin de güvenlik güçlerinin kullandığı dört ayrı tabancadan çıktığının saptandığını belirtti 
     
Diyarbakır'da yeni Gaffar’lar      Diyarbakır'da saldırı sonucu 5 polis memuruyle birlikte şehit edilen Emniyet Müdürü Ali Gaffar Okkan'ın adı, yeni doğan çocuklara veriliyor. Diyarbakır'ın Şehitlik Semti Sezai Karakoç Bulvarı'nda teröristlerce düzenlenen saldırıda 5 polis memuruyla birlikte şehit edilen Okkan'ın adı, Diyarbakırlılarca yaşatılmaya çalışılıyor. Diyarbakır'daki Kadın Doğum Hastalıkları Hastanesi ile diğer hastanelerinin doğum servislerinde son 3 günde dünyaya gelen 16 bebeğe "Ali Gaffar" adı verildi. 
     
www.gaffarokan.com İnternette yaşayacakGÜLAY FIRAT İstanbul 
     Diyarbakır'da hain saldırıda yaşamını yitiren Emniyet Müdürü Gaffar Okkan için tutulan yas sanal ortama taşındı. Okkan'ın sevenleri "www.gaffarokkan.com" adresinde açtıkları sitede onun için ağıt yakıyor, yas tutuyor. 
     İnternetteki adreste siyah fon üzerinde ilk önce "Diyarbakır Seni Unutmayacak" ifadesi bulunuyor. Okkan'ın fotoğrafları ile Diyarbakır'daki hümanist ve cesur çalışmaları, peşpeşe anlatılıyor. 
     Büyük kaybın yasını tutan Okkan'ın Diyarbakırlı sevenleri siyah fon üzerine tekrar tekrar "baba" ifadeleriyle Okkan'ın kendileri için ne anlam taşıdığını gösteriyor. "Gaffar Baba" başlığıyla Okkan için "Diyarbakır halkının sevgisini kazanan ender kişilerdendi" deniyor. 
     
Örgüt camideMUSTAFA BAKACAK İstanbul 
     Diyarbakır'daki saldırıyı gerçekleştiren 15 kişilik ölüm timinin, kanlı eylem öncesinde pusu için yararlandığı camiler, Hizbullah'ın İlim Grubu'nca örgütsel yapılanmada temel taş olarak kullanıldı. 
     İlim Grubu, 1989'dan itibaren İran benzeri cami kökenli örgütlenmeye geçti. Güneydoğu Bölgesi'nde gönüllü imamlık uygulamasından yararlanan örgüt, imamı olmayan camilere kendi adamlarını yerleştirdi, diğer camilerdeki imamları pasifize etti ve tüm camileri kontrol altına aldı. 
     


 GÜNCEL 




















</TEXT>
</DOC>
