<DOC>
<DOCNO> 13673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/son/sontur14.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Özer Çiller'den Bakan Gökalp'e 25 milyarlık tazminat davası 
</HEADLINE>
<TEXT>

     DYP Genel Başkanı Tansu Çiller'in eşi Özer Çiller, kendisini ziyarete gelen bir heyete yaptığı açıklamada kişilik haklarına hakaret ettiği iddiasıyla, Tarım ve Köyişleri Bakanı Hüsnü Yusuf Gökalp aleyhine 25 milyar liralık manevi tazminat davası açtı. 
     Çiller'in avukatları Ömer Asım Livanelioğlu ve Selçuk Aşçı tarafından Ankara 29. Asliye Hukuk Mahkemesi'nde açılan davanın dilekçesinde, Gökalp'in kendisini ziyarete gelen bir heyete hitaben yaptığı konuşmada, Özer Çiller hakkında ''hakaret ve sövgü'' niteliğinde ifadeler kullandığı kaydedildi. 
     Dilekçede, Gökalp'in konuşmasının 22 Mart 2001 tarihli Hürriyet Gazetesi'nde, ''... Refaeddin Şahin, DYP iktidarı döneminde bakandı. 
     Kendisi çok dürüst bir arkadaşımız. Özer Çiller'in hayvancılıkla ilgili bir rant işi vardı. Refaeddin'e yaptıramadı. Hemen onu alıp yerine Esat Kıratlıoğlu'nu getirdi... Özer Çiller, böylece işin kaymağını yedi...'' şeklinde yer aldığı belirtildi. 
     Gökalp'in sözlerinin, Anayasa ve yasalarda teminat altına alınan kişilik hak ve değerlerine ağır biçimde saldırı olduğu savunulan dilekçede, şöyle denildi 
     ''Davalının, müvekkilimi hayvancılık sektörünün rantını, kaymağını yemekle, bunu gerçekleştirebilmek için bakanı değiştirmekle ve hırsızlıkla suçlayan sözleri, hukuken hakaret ve sövgü niteliğinde olup kişilik hak ve değerlerine yönelmiş ağır bir saldırı niteliğindedir.'' Dava dilekçesinin sonunda, Tarım ve Köyişleri Bakanı Gökalp'ten olay tarihinden itibaren işleyecek yasal faiziyle 25 milyar lira manevi tazminat talep edildi. 




</TEXT>
</DOC>
