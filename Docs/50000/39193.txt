<DOC>
<DOCNO> 39193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/yazar/congar.html </URL>
<DATE> 2001/08/27/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Dostunu, düşmanını tanıyacaksın 
</HEADLINE>
<TEXT>

     Amerikalılar, özellikle de siyasi nüfuz sahibi olanlar, "Türk dostu" ve "Türk düşmanı" olarak net bir çizgiyle ikiye ayrılırlar. Aslında bu ayrımı, Türkiye dahil dünyanın bütün memleketlerinde yapmak mümkündür, ama malum, bu sütunun konusu ABD. 
     ABD "yakın müttefikimiz" ve siyasi - iktisadi - askeri alanda dünyaya en fazla söz geçiren ülke sayılabileceğinden, buradaki dostumuzu, düşmanımızı iyi tanımak ve tanıtmak ayrı bir önem arzeder. 
     
     Bize dokunmayanı severiz 
     Ayrımı yapmak aslında zor değildir. Zira biz, yüce gönüllü bir millet olduğumuzdan, herkese öncelikle "dost" gözüyle bakmak isteriz. Örneğin, Türkiye’yi görmüş, Türk lokantasında görülmüş, Türk yetkililerle tanışmış ve kavga etmemiş, Türkiye’yi ilgilendiren herhangi bir konuda bugüne kadar ağzını açmamış birisini "Türk dostu" saymaya hazırızdır. 
     "Efendim, falanca kişi filanca göreve atanıyor. Türk dostu’ diyebilir miyiz " 
     "Tabii, dostumuzdur. Fi tarihinde Türkiye’ye gitmiş, orada Türk muhataplarıyla güzel bir görüşme yapmış. Dostumuz olmadığını düşündürecek bir tavır göstermemiş." 
     Diyelim ki, bir Türk diplomatı ile bir Türk gazetecisi arasında geçen böyle bir diyalog, sözkonusu yeni ABD yetkilisinin "Türk dostu" olarak halkımıza lanse edilmesine yetebilir. Zaten genelde dost canlısı olan halkımız, dışarıdaki dost - düşman ayrımına duyarlı bazı kuruluşlarımızın öncülüğünde harekete geçer "Türk dostu" falancaya tebrik mesajları yazılır, bunlar Internet üzerinden imzaya açılır. "Türk dostu" falanca görür kü, "Türkler’e kötülük etmeyeni, Türkler bağırlarına basarlar." 
     "Türk düşmanı" olmanın ise, bazı çok somut göstergeleri vardır. Aslında "Türk düşmanlığının" genetik bir bozukluk olduğu, "Türk düşmanlarının" bazı ortak fiziksel özellikler taşıdıkları yönünde teoriler de ortaya atılmış, ama henüz kesin olarak kanıtlanmamıştır. 
     
     Soyağacı gerçeği söyler 
     ABD’deki "Türk düşmanlarını," öncelikle fikir ve ifadeleri ele verir. İlgilenmeyi seçtikleri konular ve çalıştıkları yerler, haklarında somut kanıtlar sunar. Ama geleneğimiz, öncelikle soyağacına bakarak sınıflamaya gitme yönündedir. ABD gibi karışık bir göçmenler toplumunda bu tekniğin tartışmasız üstünlüğü vardır. Kişinin etnik ve dinsel kökeni, düşmanımız mı, dostumuz mu olduğunu hemen ortaya koyar. 
     Biz zaten, toplum olarak etnik ve dinsel kökenlere, bunların kimliğin ayrılmaz bir parçası sayılmasına ve açıkça ortaya konulmasına çok önem veririz. Bunun için de, nüfuzlu ABD’lileri kamuoyumuza hep eksiksiz kimlikleriyle tanıtırız. "Musevi büyükelçi Arap asıllı profesör eşi Irak kökenli Kürt olan sözcü" gibi tanımlar, ABD’lilerle ilgili haberlerin köşe taşlarıdır. 
     "Türk düşmanı" kişileri tanımaya gelince, işe adlarından başlarız. Soyadları "s", "es", "is", "sis", "sos", "akis", "pulos" gibi harflerle bitenler, en baştan "potansiyel düşman" sepetine atılmalıdır. Zira ABD’de, Rum kökenli olup da, siyasi nüfuza kavuşmuş bir kişinin "Türk dostu" olmasını beklemek abestir Rumlar’ın soyadları da, genelde bu saydığım şekilde biter. 
     Kısaca "SSH" olarak bilinen "soyadın son harfleri" testi, tabii ki, "ian" diye biten bütün soyadları için de geçerlidir. Bu, bildiğimiz "yan" ekidir, ABD’de "ian" olarak değişmiştir ve kişinin "Ermeni" kökenini ele vererek, "Türk düşmanı" sepetini boylamasını sağlar. 
     Soyadı bas bas bağırmayan, ama esmerliğinden şüphelendiğimiz kişilerin ön adlarına dikkat ederiz. Örneğin, "Olympia" isimli bir senatör, ağzıyla kuş tutsa "Türk dostu" olamaz Panayotis, Kevork, Alexis gibi adlara karşı da çok temkinli olunmalıdır. 
     
     Eşlere ve işlere dikkat... 
     Düşmanlarımızı soyağacından tanıma çabasında, "Ermeni, Rum" gibi şaşmaz kategorilere, son yıllarda "Kürt" ve "Müslüman" kategorilerini de eklememiz gerekmiştir. Zira Irak’tan getirilip buraya yerleştirilen Kürtler’in "Türk düşmanı" bir lobinin temelini attığını, çoğu Arap kökenli birtakım Müslüman kadınların Washington’da, "Türk düşmanlığı" yaptığını gözleriyle görenler mevcuttur. 
     Ancak soy - sop araştırmamızdan sonuç alamıyorsak, kişinin eşine, dostuna da mutlaka bakmalıyız. Örneğin, Temsilciler Meclisi’nin Musevi bir üyesinin, ikinci evliliğini bir Kıbrıslı Rum ile yaptığının ortaya çıkarılması, geçmişte bizi önemli hatalardan korumuştur. Aynı şekilde, tatillerini Yunanistan’da geçirenlere dikkat edilmesi gerekir, ya Rum lobisinin ağına düşmüşlerdir, ya da yakındır. 
     Uzmanlık ve ilgi alanlarına gelince... Hiçbir gerçek "Türk dostu", Kürt sorunu, Türkiye’deki laiklik anlayışı ve insan hakları konularını, kendisine uzmanlık alanı olarak seçmez. Bu konularda kitap yazan, konferans veren kişiler, ne derlerse desinler, potansiyel "Türk düşmanı" sayılmalıdırlar. O kadar konu dururken, bizim özel meselelerimizi kaşımalarının bir nedeni vardır elbette. 
     Yine gerçek bir "Türk dostu," Kıbrıs konusuna fazla ilgi göstermez. ABD’nin nüfuzlu kişileri arasında, bugüne kadar Türkiye’nin Kıbrıs politikasını haklı bulana rastlanmamıştır. Ama "dost - düşman" ayrımı, bu konuya gösterilen ilgi ile su yüzüne çıkar. ABD’de nice "Türk uzmanı" vardır ki, Kıbrıs konusunda yazıp çizmemeyi tercih ederek, dostluklarını bize kanıtlamışlardır. 
     
     CIA bunları besler, büyütür 
     İnsan hakları kuruluşlarında çalışanlar arasında "dost" aramayın. Onlar Türkiye’de kırılan kolun yen içinde bırakılmamasına azimli düşmanlarımızdır boyuna hakkımızda rapor tutarlar. Türkiye ile ilgili kitap yazan eski diplomatlara, akademisyenlere, büyük Amerikan gazetelerinin Türkiye’yi konu alan başyazılarından sorumlu kadrolarına da kuşkuyla bakılmalıdır. Çünkü bu raporlar, kitaplar, makaleler boşuna yazılmaz. Değirmenin suyunun nereden geldiğine bakılmalıdır. 
     Dikkatli bakarsanız, "Türk düşmanı" yayınların arkasında, Amerikan devletinin parmağını görebilirsiniz. Şaşırmayın. ABD aslında dostumuzdur, bölünüp parçalanmamızı istemez, ancak Merkezi İstihbarat Teşkilatı CIA , Amerikan devleti içinde başına buyruk hareket etmesiyle ünlüdür ve emin olun ki, Türkiye konusunda, ABD’de yapılmış her eleştirinin ucu CIA’ye uzanır. 
     Aynı şekilde, büyük Amerikan gazetelerinin Türkiye’ye gönderdikleri muhabirlerde aranan ilk özellik de, "Türk dostu" olmamalarıdır. Çünkü bu gazeteler, Türkiye ile ilgili "iyi" haber yazarlarsa tirajlarının düşmesinden korkarlar. Türkiye’deki Amerikalı muhabirlere rahat vermemenin, onları taciz ve tehdit etmenin ustalıklı yolları, "Türk dostu" Türkler tarafından boşuna geliştirilmemiştir. 
     
     







Garih'e saygı 


Varyag'ın geçişi 


Dostunu, düşmanını tanıyacaksın 


Garih’in ardından 


Dolar ve Ağrı’da onur 


Bir acemi birliği, bir de üniversite’ 


Bir cinayetin anatomisi 


ÜVEY EVLAT OLDUK... 


Tayyip olmazsa Gül 


Size gittik Sizden geliyoruz 


Ben çok iyiyim, siz nasılsınız 


Gelirimizden çok değil az harcıyoruz 


</TEXT>
</DOC>
