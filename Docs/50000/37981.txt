<DOC>
<DOCNO> 37981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/ekonomi/eko01.html </URL>
<DATE> 2001/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Vadeli tek başına dövizi durduramaz 
</HEADLINE>
<TEXT>

SPK Başkanı Doğan Cansızlar, vadeli işlemler piyasasının tek başına kurdaki dalgalanmayı durduramayacağını ama sakinleşmesine yardım edebileceğini söyledi 
     ZÜLFİKAR DOĞAN Ankara 

     Sermaye Piyasası Kurulu SPK Başkanı Doğan Cansızlar, sonbahardan itibaren, ekonomik programın olumlu sonuçlarının da etkisiyle, sermaye piyasalarında canlanma beklediklerini söyledi. Halka açılmalardaki durgunluğun bu dönemde açılmasını umduklarını belirten Cansızlar, "Mevcut durumda, özellikle reel sektörün, sanayinin içine düştüğü darboğazda tabii olarak, şirketler de halka açılma planlarını erteliyorlar. Şu an itibariyle bu yönde çok ciddi bir başvuru olduğunu söyleyemeyiz. Ancak önümüzdeki aylarda, ekonomideki, iç pazardaki talebin canlanması, üretim artışı ve büyümenin yeniden harekete geçmesiyle birlikte halka açılmalarda da bir hızlanma olabileceği beklentisindeyiz" dedi. 
     
     Emtia piyasası da yolda 
     Geçtiğimiz hafta İMKB bünyesinde faaliyete geçen dövizde vadeli işlem piyasasının, bir anda döviz kurlarının dalgalanmasında büyük etkiler yapmasını beklemenin doğru olmayacağını söyleyen SPK Başkanı Cansızlar, şöyle konuştu 
     "Bu piyasa için 23 bankaya işlem izni verdik. Vadeli işlemler piyasasının dalgalanmayı önleyecek tek çare olmadığıni biliyoruz. Ancak bir destek, bir lojistik destek unsurudur. Dalgalanmayı engelleyecek değil, bunun aşırı boyutlara varmasına bir ölçüde de olsa mani olabilecek, yardımcı bir mekanizma olarak görülebilir. Bu piyasa derinleştikçe, işlem hacmi arttıkça da, bu yardımcı mekanizma etkisi artacaktır. 
     Tabii vadeli işlem piyasaları tüm sermaye piyasalarında oldukça önemli mekanizmalar. Uzun süredir üzerinde çalıştığımız Vadeli Emtia Piyasaları, vadeli ürün borsaları, özellikle tarım alanında, bu alandaki reformun uygulanmasında, ürün piyasalarının da istikrara kavuşmasında önemli bir mekanizmadır." 
     
     Program destekleniyor 
     Cansızlar sözlerine şöyle devam etti "Dövizdeki vadeli işlem piyasalarının bir sonraki adımı, vadeli emtia piyasaları olacaktır ki, bunun için en temel şart enflasyonun öngörülebilir olmasıdır. Şu an itibariyle, böyle bir öngörünün olabilmesi için, biraz daha zaman gerek." 
     ABD Hazine Bakan Yardımcısı Steven Radelet’in SPK’ya yaptığı ziyaret sırasında, tüm diğer ekonomik birimlerde olduğu gibi, programdaki gelişmelerin değerlendirildiğini söyleyen, Cansızlar "Bize de bu çerçevede bir ziyarette bulundu. 
     Ağırlıkla bir nezaket ziyareti olduğunu söyleyebilirim. Hazine başta olmak üzere tüm birimlerle ve bizle de görüştüler. Programı ve yapısal reformları başarılı bulduklarını, desteklediklerini söyledi. 
     
     Hazine Kombassan’ı bize de sordu 
     Sermaye Kurulu Başkanı Doğan Cansızlar, İhlas Holding ve Kombassan’ın teşvik belgesi almak için yaptıkları başvurular çerçevesinde, Hazine’nin MİT’ten bilgi istemesine paralel olarak, SPK’dan da bilgi istendiğini belirterek "Bu zaten rutin bir işlemdir. Hazine teşvik birimi, özellikle bu tip durumlarda, çok ortaklı, halka açık şirketlerin teşvik başvurularında, ya da diğer işlemlerinde bizden de bilgi ister. Biz de elimizdeki bilgileri, aldığımız kararları iletiriz. Zaten her hafta kararlarımızı bir bülten ile kamuoyuna, yatırımcılara da duyuruyoruz. Dolayısıyla, bu kararları, varsa yürüttüğümüz soruşturmaları, bu şirketlerle ilgili yine varsı yaptığımız incelemeleri, bunların sonuçlarını iletiriz. Bu doğrultuda istenilen bilgileri, dosyaları, açılan soruşturma ve incelemelerle ilgili kararları da kendilerine ilettik" dedi. 
     



 EKONOMİ 















</TEXT>
</DOC>
