<DOC>
<DOCNO> 48226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/son/sonspo08.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa kupalarında Türk-Alman takımlarının maçları... 
</HEADLINE>
<TEXT>

     Fenerbahçe'nin, Bayer 04 Leverkusen ile yarın yapacağı Avrupa Şampiyonlar Ligi maçı ile birlikte Türk ve Alman takımları 40. kez karşı karşıya gelecek. 
     Şimdiye kadar iki ülke takımları arasında oynanan 39 Avrupa kupası maçından 24'ünü Alman, 6'sını ise Türk takımları kazanırken, 9 maç da berabere sonuçlandı. 
     Bu maçlarda Türk takımlarının 34 golüne, Alman takımları 83 golle cevap verdi. 
     
     16 eşleşmede 2 tur... 
     Türk ve Alman takımları şimdiye kadar 2 Şampiyon Kulüpler Kupası, 4 Kupa Galipleri Kupası, 8 UEFA Kupası, 2 de İntertoto Kupası olmak 
     üzere 16 kez birbirleriyle eşleşti. 
     Bu eşleşmelerde, Türk takımları sadece 2 kez turu geçerken, Alman takımları 14 eşleşmeden galip ayrılan taraf oldu. 
     1992-93 sezonunda Türkiye'yi UEFA Kupası'nda temsil eden 
     Galatasaray, 2. turda Almanya'nın Eintracht Frankfurt takımını 0-0 ve 1-0'lık skorlarla kupanın dışına itti. Alman ekiplerini eleyen tek 
     Türk takımı olan sarı-kırmızılılar 1999-2000 sezonunda da Borussia Dortmund'u UEFA Kupası çeyrek finalinde 2-0 ve 0-0'lık sonuçlarla eledi. 
     Bu arada, Avrupa Şampiyonlar Ligi'nde 1997-98 sezonunda Beşiktaş, Bayern Münih, Galatasaray ise Borussia Dortmund ile aynı gruba düşmüş, ancak bu takımlar karşısında başarılı olamamışlardı. 1999-2000 sezonunda ise Galatasaray, Hertha BSC Berlin ile aynı grupta yer almış, ilk maçta İstanbul'da berabere kaldığı rakibini deplasmanda yenerek büyük bir başarıya imza atmıştı. 
     
     Galibiyetler 
     Türk takımlarının, Almanlar karşısında 39 maçta elde ettiği 6 galibiyeti Göztepe, Galatasaray 3 , Trabzonspor ve Antalyaspor aldı. 
     İzmir'in Göztepe ekibi, 1965-66 sezonunda UEFA Kupası 1. turunda 1860 Münih takımını 2-1, Galatasaray ise 1992-93'de yine UEFA 
     Kupası'nda Eintracht Frankfurt ekibini 1-0'lık skorlarla yenerken, 1997-98 sezonunda Trabzonspor, VFL Bochum takımını Trabzon'da 2-1 
     mağlup etti. 
     Ayrıca Galatasaray, 1999-2001 sezonunda Hertha BSC Berlin ekibini, Almanya'da 4-1 yenerek, deplasmanda galip gelen ilk ve tek Türk takımı olma ünvanını da aldı. Sarı-kırmızılılar, UEFA Kupası'nı kazandıkları sezonda da BV Borussia Dortmund'u 2-0 yendi. Almanlar karşısında Türk ekiplerinin son galibiyetini ise Antalyaspor elde etti. 
     Kırmızı-beyazlılar geçen sezon UEFA Kupası ön eleme turunda Werder Bremen'i Antalya'da 2-0 yendi. 
     
     Göztepe hezimete uğradı... 
     Alman takımlarına karşı en farklı yenilgiyi ise 1965-66 sezonunda UEFA Kupası 1. turunda 1860 Münih ile eşleşen Göztepe aldı. 
     Türk takımlarının 6 galibiyetinden birini de aynı takıma karşı ilk maçta elde eden İzmir'in sarı-kırmızılı ekibi, rövanş maçında tam 9-1 yenilerek hezimete uğradı. 
     
     Doğu Almanlarla 5 eşleşme 
     Bu arada, Doğu ile Batı Almanya'nın birleşmesinden önce, Türk takımları 5 kez de Doğu Alman ekipleriyle eşleşti. 
     Bu eşleşmelerde de sadece Galatasaray takımı, 1964-65 sezonunda Kupa Galipleri Kupası 1. turunda Magdeburg karşısında 3 maç sonunda bozulmayan eşitlik sonucu kura ile ve 1991-92'de de yine aynı kupada Stahl Eisenhüttenstad karşısında 2-1 ve 3-0 galip gelerek turu geçti. 
     Diğer 3 eşleşmede ise gülen taraf Doğu Almanlar oldu. 
     Yapılan 11 maçın 3'ünü Türk takımları, 4'ünü Doğu Almanlar kazanırken, 4 maç ise berabere bitti. Türk takımlarının attığı 13 gole karşın Doğu Almanlar 16 gol kaydetti. 
     






</TEXT>
</DOC>
