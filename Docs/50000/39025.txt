<DOC>
<DOCNO> 39025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/26/spor/aspo.html </URL>
<DATE> 2001/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Merhaba Kartal 
</HEADLINE>
<TEXT>

Beşiktaş, ligde ilk galibiyetini aldı, Diyarbakırspor karşısında farkı yakaladı. İbrahim, Sertan ve İlhan’ın iki golüyle üç puanı buldu, taraftarını coşturdu 
     KARTAL YİĞİT 

     Lige ummadığı şekilde başlayan Beşiktaş, dün hem siftah yaptı, hem de üzerindeki kara bulutları dağıttı. Siyah - Beyazlılar, dört gol atmalarına rağmen yine de oyun olarak taraftarını yeterince mutlu edemedi. Maça golle başlayan Kartal, ilk yarıda fark beklentilerini boşa çıkardı. Diyarbakır’a zaman zaman pozisyon vermesine rağmen, Daum’un dörtlü defansa geçmesiyle savunma diğer maçlara oranla daha başarılı görüntü çizdi. 
     Alman hoca, ikinci yarıda ağır kalan ve ofsayttan dahi çıkmakta güçlük çeken Stavrum’un yerine kontraatak oyuncusu Sertan’ı sahaya sürdü. Sertan da farklı skorun baş mimarlarından biri oldu. 90 dakika disiplinden kopmayan Beşiktaş’ta özellikle kaleci Fevzi, Erman ve Tayfur’un mücadeleci oyunu göze battı. 
     4. dakikada Erman, yaptığı güzel ortayla sol kanatta İbrahim’i topla buluşturdu. Bu futbolcu, ofsayt gerekçesiyle duraklayan Diyarbakır savunmasının hatasını iyi değerlendirdi ve topa gelişine sert vurdu 1 - 0 
     57. dakikada Erman’ın hatalı pasını yakalayan Engin soldan ortaladı. Murat Alaçayır’ın kafasında top yan ağlara takıldı. 
     67. dakikada Sertan, Erman’dan aldığı topla Diyarbakır savunmasını yerine yerleşmeden yakaladı. Açılan kaleci Cenk’in yanından topu ağlara gönderdi 2 - 0 
     89. dakikada Bayram’ın taç atışında İlhan Mansız boşta kaldı. Kaleci Cenk’in üzerinden topu aşırıp, fileleri havalandırdı 3 - 0 
     Bu golün hemen ardından uzatma dakikalarında yine İlhan sahneye çıktı. Perdeyi kapatan golü ağlara gönderdi 4 - 0. 
     
     Aydın iyiydi 
     Ufak tefek hatalara karşın oyun genelinde iyiydi. Oyunu yakından takip etti. Kartlarını yerinde kullandı. Beşiktaş’ın attığı ilk golde yardımcı hakemin devam kararı doğruydu. Ancak ikinci devrede Beşiktaş’ın gollük atağını hatalı ofsaytla kesti. 
     
Ahmet yedeğe çekildi      BEŞİKTAŞ Teknik Direktörü Christoph Daum, hafta içinde grip olan ve halsiz düşen Ahmet Yıldırım’ı Diyarbakır karşılaşmasında yedek soyundurdu. Ligin ilk iki maçında 90’ar dakika görev yapan bu futbolcu ile Tayfur’a forma verme konusunda kararsız kalan Alman hoca, tercihini milli futbolcudan yana kullandı. Daum ayrıca sakatlığı geçen Ümit’i de 18 kişilik kadroya aldı. 
     
Diyarbakır’dan teklif yok      DİYARBAKIRSPOR Başkanı Mücahit Can, Beşiktaş camiasında tartışma konusu olan kaleci Fevzi ve Ali Eren olayına açıklık getirdi. İki oyuncunun transferi için herhangi bir girişimde bulunmadıklarını belirten Can, "Böyle bir görüşme söz konusu değil. Eğer Fevzi ile ilgili düşüncemiz olsa, bunu ilk etapta yönetime götürürüz. Beşiktaş’la iyi ilişkilerimizin bozulmasını istemeyiz" diye konuştu. 
     
     
NOTLAR      Tribüne sığmadılar 
     İNÖNÜ Stadı’nda oynanan karşılaşmaya Diyarbakırspor’lu taraftarlar büyük ilgi gösterdiler. Seyirciler, eski açık tribünde ayrılan yere sığmazken, çok sayıda taraftarın dışarda kalmasını üzerine uzun süre, "Yönetim taraftara sahip çık" diye bağırdılar. Taraftarların ayrıca maç öncesinde Beşiktaş lehine tezahürat yapmaları Siyah - Beyazlı tribünlerce uzun süre alkışlandı. 
     
     Belgin’e saygı 
     SİYAH - Beyazlı futbolcular, geçen hafta içinde vefat eden Şevket Belgin ve eski futbolculardan Nusret Ülük için maçtan önce bir dakikalık saygı duruşunda bulundu. Karşılaşmaya da oyuncular siyah bant takarak çıktılar. 
     
     Cem istifa etti 
     İLETİŞİM Komitesi Başkanı Hayri Cem dün istifasını verdi. Yönetim kurulu üyeliğinden de istifa eden Cem, yazılı açıklamasında, istifasıyla ilgili ayrıntılı açıklamayı daha sonra yapacağını bildirdi. 
     
     Eski dostlar 
     DAUM’UN olumsuz raporu üzerine Siyah - Beyazlı kulüple yolları ayrılan ve Diyarbakır’a transfer olan Rahim, Fazlı, Murat Alaçayır maç öncesinde eski takım arkadaşlarıyla hasret giderdiler. Üç futbolcu, arkadaşlarına yeni sezonda başarı dileklerinde bulundular. 
     
     Güneş de maçta 
     MİLLİ Takımlar Teknik Direktörü Şenol Güneş de karşılaşmayı izledi. Güneş, Dünya Kupası elemelerindeki maçlar öncesi Siyah - Beyazlı ekibin milli futbolcularının form durumlarını görme imkanı buldu. 
     
     Şampiyon 12’ 
     İSTİKLAL Marşı’nın okunması sırasında kapalı tribüne çekilen iki dev Siyah - Beyazlı forma büyük alkış topladı. Formanın arkasında taraftarı temsilen "Şampiyon 12" yazısı bulunuyordu. 
     
     



 SPOR 



























</TEXT>
</DOC>
