<DOC>
<DOCNO> 30861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/07/son/soneko02.html </URL>
<DATE> 2001/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Cumhurbaşkanı'nın vetosu programı etkilemez" 
</HEADLINE>
<TEXT>

     Ekonomiden Sorumlu Devlet Bakanı Kemal Derviş, Cumhurbaşkanı Ahmet Necdet Sezer'in Tütün Yasası'nı veto etmesiyle ilgili olarak, ''Tütün Yasası'yla ilgili bir aksama ya da taahhüdün yerine getirilmemesi diye bir şey yok'' dedi. 
     Devlet Bakanı Derviş, Washington'da ABD Ticaret Temsilcisi Robert Zoellick ile görüşmesinden önce gazetecilerin sorularını yanıtladı. 
     Derviş, Tütün Yasası ile ilgili sorulara karşılık, ''Tütün Yasası'nın TBMM'den geçmesi, niyet mektubunun bir parçasıydı, o kadar. Onun ötesinde bir şey yok. Programın etkilenmesi söz konusu değil. Meclis'ten geçmesiydi koşul. Onu da yerine getirdi Türkiye'' diye konuştu. 
     ABD'deki temaslarını Pazar günü tamamlayarak Ankara'ya dönmeyi planladığını söyleyen Derviş ayrıca, bir sağlık kontrolünden geçtiğini de ifade etti. Bakan Derviş, bu kontrolün her yıl yaptırdığı olağan sağlık kontrolü olduğunu belirtti. 
     Bir gazetecinin sorusu üzerine Derviş, Başbakan Bülent Ecevit ile her gün görüştüğünü ve temaslarıyla ilgili bilgi verdiğini de ifade etti. 






</TEXT>
</DOC>
