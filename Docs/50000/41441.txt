<DOC>
<DOCNO> 41441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/10/son/sonspo21.html </URL>
<DATE> 2001/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolda İtalyan takımlarına şansımız tutmuyor 
</HEADLINE>
<TEXT>

     Galatasaray'ın, Avrupa Şampiyonlar Ligi'nde yarın SS Lazio ile yapacağı maçla birlikte, Türk ve İtalyan takımları, Avrupa kupalarında 43 kez karşılaşmış olacak. 
     Türk takımları, 30'u eleme, 12'si de Avrupa Şampiyonlar Ligi grup maçı olmak üzere toplam 42 maçtan sadece 6'sını kazanırken, 8 beraberlik, 28 de yenilgi aldı. Türk ekipleri attıkları toplam 36 gole karşın, İtalyanlar'dan toplam 92 gol yediler. 
     Türk takımlarına İtalyanlar'a karşı şimdiye kadarki 6 galibiyetini Trabzonspor, Galatasaray 4 ve Fenerbahçe kazandırdı. 
     Bordo-mavililer, 1983-84 sezonunda UEFA Kupası birinci turunda eşleştikleri FC İnter takımını Trabzon'da 1-0 yendi. 
     Galatasaray ise 1992-93 sezonunda UEFA Kupası üçüncü turundaki rakibi AS Roma'yı İstanbul'da 3-2, AC Milan'ı iki sezon önce Avrupa Şampiyonlar Ligi'nde 3-2, geçen sezon 2-0, UEFA Kupası'nda da Bologna'yı 2-1 yendi. 
     Fenerbahçe de tek galibiyetini, 1998-99 sezonunda UEFA Kupası 1. turunda AC Parma'ya karşı İstanbul'da 1-0'lık skorla elde etti. 
     İtalyan takımlarına karşı en farklı skorlu yenilgiyi ise 1962-63 sezonunda UEFA Kupası birinci turunda AS Roma ile eşleşen Altay aldı. 
     Siyah-beyazlılar, İzmir'de 3-2 kaybettikleri AS Roma'ya, İtalya'da da 10-1 yenilerek, hezimete uğradılar. 
     
     Lazio'nun yenilgisi yok... 
     Daha önce Türk takımları ile bir kez eşleşen SS Lazio, oynadığı 2 maçta da galip gelerek turu geçmişti. 
     UEFA Kupası'nda 1994-95 sezonunda Trabzonspor ile eşleşen SS Lazio iki maçı da 2-1 kazanarak, bir üst tura çıkmıştı. 






</TEXT>
</DOC>
