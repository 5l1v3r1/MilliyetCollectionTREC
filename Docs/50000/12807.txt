<DOC>
<DOCNO> 12807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/24/siyaset/siy01.html </URL>
<DATE> 2001/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce besmele sonra Şerefe’ 
</HEADLINE>
<TEXT>

Tunuslu konuklar deli danadan korktu, kuzu etini temkinli yedi 
     SERPİL ÇEVİKCAN 

     Cumhurbaşkanı Ahmet Necdet Sezer’in Tunus Cumhurbaşkanı Zeynel Abidin Bin Ali onuruna Çankaya Köşkü’nde verdiği akşam yemeği renkli görüntülere ve ilginç sohbetlere sahne oldu. 
     Başbakan Bülent Ecevit ve eşi Rahşan Ecevit’in de katıldığı yemek, Sezer’in konuk Cumhurbaşkanı onuruna yaptığı konuşmayla başladı. Ardından söz alan Bin Ali "Bismillahirrahmanirrahim" diyerek başladığı uzun konuşmasının sonunda, "ve selamu aleykum ve rahmetullahi ve berakatuhu" diyerek, Sezer ve "zarif eşi" şerefine konukları kadeh kaldırmaya davet etti.Sezer, mönüdeki Altınköpük marka şampanyayı yudumlarken, Bin Ali kadehine doldurulan "suyu" içmeyi tercih etti. 
     Tunuslu bazı konuklar, beğendi ve sebzeyle birlikte sunulan "kuzu sırtının" dana eti olabileceği tedirginliğiyle "deli dana" hastalığını anımsattılar. Ancak konuklar, masada dana değil kuzu eti olduğu, Türkiye’de deli dana hastalığı bulunmadığı söylenince rahatladılar. 
     Yemeğin menüsünde, deniz ürünleri ograten, mevsim salatası, zeytinyağlı kuşkonmaz, dondurmalı kazandibi, meyve, kahve, çikolatayla Kavaklıdere’nin beyaz ve kırmızı şarapları yer aldı. 
     
Demirel dönemi anılar      Yemeğe katılan konuklar arasında, Süleyman Demirel’in Cumhurbaşkanlığı döneminde Tunus’a gerçekleştirdiği ziyarete ilişkin anılar da gündeme geldi. Bu anılardan en ilgincini, Tunuslu bir diplomat şöyle aktardı 
     "Sayın Demirel ile Tunus’a gelen resmi heyet, kalacağı yere yerleşmek üzere gitti. Konaklayacakları yerde kendilerini karşılayan görevlilerden biri, Türk diplomatlara, Hoşgeldiniz, dönüş rezervasyonunu yaptırdınız mı’ diye sordu. Şoke olan diplomatlar, Bu da ne demek oluyor’ diye sordu. Görevli dönüş rezervasyonunda ısrar edince, diplomatlar iyice sinirlendi. Bunun üzerine görevli, Tunus’taki Osmanlı egemenliğini ima ederek, dilinin altındaki baklayı çıkardı Son geldiğinizde 500 yıl gitmemiştiniz de, onun için sağlama alıyoruz ’" 
     


 SİYASET 

















</TEXT>
</DOC>
