<DOC>
<DOCNO> 27736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/sonspo11.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe, Phiri'nin Afrika'dan dönmesini bekliyor 
</HEADLINE>
<TEXT>

     Göztepe'de iç ve dış transfer çalışmaları aralıksız sürerken teknik direktör Rıza Çalımbay, ''Hafta sonuna kadar alacağımız futbolcular netleşir'' dedi. 
     Talip oldukları futbolcuların ücretlerinin artmasından dert yanan Çalımbay, bugün görüşmeyi düşündükleri İstanbul Büyükşehir Belediyesporlu Cumhur, Göksel ve Cem'in bonservis bedellerinin yüksek olması yüzünden vazgeçtiklerini söyledi. Futbolcular ile prensipte anlaştıklarını ancak kulüpleri ile görüşmelerin devam ettiğini belirten Çalımbay, daha önce prensip anlaşmasına vardıkları Phiri'nin Afrika'dan dönmesini beklediklerini açıkladı. 
     Çalımbay, çalışmalar ile ilgili şunları söyledi 
     ''Özellikle yabancı futbolcu konusunda çok dikkatliyiz. Bu konuda birçok futbolcu ile görüşmelerimiz devam ediyor. Antrenör Zafer Öğer Macaristan'da bazı kalecileri izliyor. Ancak bu aşamada isim açıklamak istemiyoruz. Sanırım hafta sonuna kadar transferlerimiz büyük ölçüde netleşir'' 






</TEXT>
</DOC>
