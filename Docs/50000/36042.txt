<DOC>
<DOCNO> 36042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/son/sondun16.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Çamaşır makinesinde 20 dakika sıcak suyla yıkanan kedi sağ kurtarıldı 
</HEADLINE>
<TEXT>

     Danimarka'da, farkedilmeden çamaşır makinesinin içine giren yavru kedi, 20 dakika sıcak suyla yıkandıktan sonra kurtarıldı. 
     Bir yerel gazetede çıkan habere göre, 3 aylık yavru Slyvester, sahibi farketmeden çamaşır makinesinin içine girdi. Kedinin sahibi Bianca Marten, suyun sıcaklığını 70 dereceye ayarladıktan sonra makineyi çalıştırdı ve gitti. Kedisinin bağırışlarını 20 dakika sonra fark eden Bianca, kendisini çamaşır makinesinden kurtardı. Bianca, kedinin makinenin içinde oksijensiz kaldığını ve dönmekten sarhoş olduğunu söyledi. Slyvester'ın tedavi gördüğü veteriner kliniğinde iyileştiği belirtilen haberde, yavrunun, eve döndüğünde ilk işinin yine çamaşır makinesinin içine girmek olduğu kaydedildi. 







</TEXT>
</DOC>
