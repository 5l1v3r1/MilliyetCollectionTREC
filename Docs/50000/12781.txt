<DOC>
<DOCNO> 12781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/24/ekonomi/eko01.html </URL>
<DATE> 2001/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayide ağır hasar 
</HEADLINE>
<TEXT>

Sanayiciler 2000’de finansman ve ödeme darboğazına girdi. Üretim ve istihdam düştü. İş dünyası bu yıldan da umutlu değil 
     EKONOMİ SERVİSİ 

     Sanayici 2000 yılının özellikle ikinci yarısını kasımda yaşanan krizin de etkisiyle, ödemeleri erteleme, üretimde daralma ve en önemlisi isdihdamı azaltarak atlatmaya çalıştı. İmalat sanayinde işyerlerinin yüzde 69.6’sının 2000’in ikinci yarısında finansman darboğazı içinde oldukları belirlendi. İşletmeler, 2000’de yüzde 5.1 düzeyinde işçi çıkarma yoluna gittiler. Sanayiciler 2001 yılından ise daha da umutsuzlar. 
     İstanbul Sanayi Odası’nın İSO Türk özel sektör imalat sanayinin 2000 yılı ikinci yarısı ekonomik durum tesbit çalışmasının sonuçları açıklandı. 
     
     Kara bulut çöktü’ 
     "Gelişmeler oldukça düşündürücüdür" denilen araştırmada, anketin kuruluşların yıl sonundaki parasal krizin büyük etkisi ile finansman konusunda çok büyük ve çeşitli sorunlar ile karşı karşıya geldiklerini gösterdiği vurgulandı. 
     Elde edilen bulguların imalat sanayi işletmelerinin üzerindeki karabulutun büyüdüğünü gösterdiği ifade edilen raporda, sonuçların ikinci dönemin özellikle son iki ayı için daha kötü olduğunun unutulmaması gerektiği vurgulandı. 
     İSO Yönetim Kurulu Başkanı Hüsamettin Kavi 2000 durum tesbit çalışmasının en önemli bulgularından birinin, işletmelerin 2001 yılında 2000 yılına göre bir iyileşme beklentilerinin bulunmaması olduğunu belirtti. Kavi, 2001 yılına çok kritik koşullarda giren Türkiye ekonomisinde reel sektörün yaşam alanlarının iyice daraldığını kaydetti. 
     
     Üretim kilitlendi 
     Kavi, şu görüşleri dile getirdi "Ekonomi yönetiminin açıkladığı kararların aksine getirilen dalgalı kur politikası üretimi kilitlemiştir. Bu durum, programa inanan ve destekleyen tüm kesimleri karanlık çıkmaz bir sokağa iterken, ekonomi yönetimi de dramatik bir yenilgi yaşamaktadır." 
     
İstihdam yüzde 5.1 azaldı      En büyük hasar giyim sanayiinde 
     1999'da yüzde 65.8 olan finansman darboğazı içindeki işyerlerinin oranı 2000 yılının ilk yarısında yüzde 47.6'ya, 2000'in ikinci yarısında yüzde 69.6'ya yükseldi. 
     Küçük işletmelerde finansal darboğaz içindekilerin oranı ilk altı ayda yüzde 55.2, ikinci yarıda yüzde 72.4 oldu. 
     Finansal darboğazdaki orta ölçekli işletmelerin oranı yılın ilk yarısında yüzde 53.8'ken, ikinci yarıda 76.6'ya çıktı. 
     Finansman sıkıntısı yaşayan büyük işletmelerin oranı ise yılın ilk yarısında yüzde 29.4'ken, ikinci yarıda yüzde 63.7'ye ulaştı. Finansman sıkıntısı çeken büyük işyerleri içinde yüzde 92.9 ile giyim sanayii, yüzde 79.3'le de tekstil ilk sıralarda yer aldı. 
     
     Karşılıksız çek patlaması 
     İşletmelerin yüzde 16.5'i kullandıkları kredileri kasım - aralık döneminde istemedikleri halde kapatmak zorunda kaldı. 
     İşletmelerin yüzde 68'i, bu dönemlere ilişkin faiz oranları konusunda mutabakat sağlayamadı. 
     Kasım - aralık döneminde kullandıkları kredilerin faiz oranlarının değiştiğini belirten işletmelerin oranı yüzde 52 oldu. 
     Karşılıksız çek ve senetle karşılaştıklarını bildiren işletmelerin oranı yılın ilk yarısında yüzde 50.6 iken, ikinci dönemde 56.7'ye çıktı. 
     Karşılıksız çek ve protestolu senetlerin satışlara oranı yüzde 8.8 ile son üç yılın en yüksek seviyesine ulaştı. 
     
     Ödemeler ertelendi, işçi çıkartıldı 
     2000 yılının son iki ayında yaşanan kriz karşısında işletmelerin yüzde 40.8'i ödemelerini erteledi. 
     Büyük ölçekli işletmelerde bu oran yüzde 48 düzeyine çıkarken, ortalarda yüzde 47.5, küçüklerde yüzde 32.7 oldu. 
     Küçük işletmelerin yüzde 26.6'sı, orta ve büyük işletmelerin yüzde 19.9'u, tüm işletmelerin ortalama yüzde 23'ü işten çıkarmaya gitti. 
     Vadeli satışları durdurma oranı yüzde 19.6, üretime ara verme oranı yüzde 17.9, ticari kredileri kapatma oranı yüzde 15.9 oldu. 
     Toplam işyerlerinin yüzde 31.3'ü üretimlerinin azaldığını, istihdamda yüzde 30.8, iç satışlarda yüzde 35.9 ve yeni siparişlerde yüzde 32.6 oranında düşüş yaşandığını bildirdi. 
     
     


 EKONOMİ 
















</TEXT>
</DOC>
