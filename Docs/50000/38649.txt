<DOC>
<DOCNO> 38649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/23/son/sonspo16.html </URL>
<DATE> 2001/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'dan Victoria Mendez'e yeni sözleşme önerisi 
</HEADLINE>
<TEXT>

     Galatasaray Kulübü'nün, bu sezon Fransa'nın O.Marsilya takımından transfer edilen Victoria Gustavo Mendez'e uzun süreli sözleşme önereceği bildirildi. 
     Sarı-kırmızılıların, PFC Levski Sofya ile yaptıkları Avrupa Şampiyonlar Ligi ön eleme karşılaşmasında, UEFA'ya verilen listede adı bulunmadığı için oynayamayan Victoria'ya yeni bir sözleşme önererek, bu oyuncudan uzun süreli yararlanmayı düşündükleri kaydedildi. Galatasaray Kulübü Futbol Şubesi Üyesi Abdurrahim Albayrak, Victoria Gustavo Mendez'den oldukça memnun olduklarını ifade ederek, 
     ''Bu oyuncuyu kesinlikle göndermeyi düşünmüyoruz. Aksine, kendisine uzun süreli sözleşme teklif edeceğiz. Mendez'den daha uzun yıllar yararlanmayı düşünüyoruz'' diye konuştu. Genç oyuncunun sarı-kırmızılı takımda şimdiye dek ortaya koyduğu futbolla kendisini gösterdiğini kaydeden Albayrak, bu oyuncunun gelecekte daha da iyi olacağını bildirdi. 






</TEXT>
</DOC>
