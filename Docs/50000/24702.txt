<DOC>
<DOCNO> 24702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/son/sonspo16.html </URL>
<DATE> 2001/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da transfer çalışmaları sürüyor 
</HEADLINE>
<TEXT>

     Galatasaray'da, transfer çalışmaları sürerken, sarı-kırmızılıların Sergen ve Bursasporlu Ender'den sonra, Samsunsporlu Ali Akdeniz, İstanbulsporlu Murat Erdoğan ve Adanasporlu Altan'ı gündemlerine aldığı öğrenildi. 
     Kulüp ikinci başkanı Mehmet Cansun'un Bursasporlu Ender ile yaptığı görüşmede anlaşma sağladığı belirtilirken, yöneticinin Bursaspor Kulübü ile yapacağı görüşmenin ardından bu transferin imza aşamasına geleceği kaydedildi. 
     Bonservisi Siirt Jet-Pa Spor'da olan Sergen Yalçın'ın Galatasaray'a transferinin, Futbol Federasyonu Hukuk Kurulu'nun belirleyeceği bonservis ücretinden sonra belli olacağı belirtildi. Galatasaray'ın bu transferlerden sonra Samsunsporlu Ali Akdeniz, İstanbulsporlu Murat Erdoğan ve Adanasporlu Altan ile görüşeceği de vurgulandı. Bu arada Ümit Milli Takım'ın Azerbaycan ile yaptığı maçta 2 güzel gol atan FC Bayern Münih'ten Berkant'ın da Galatasaray'a transferinin hemen hemen gerçekleştiği, bu konudaki transfer çalışmalarını ise asbaşkan ve basın sözcüsü Ali Dürüst'ün yaptığı ifade edildi. 







</TEXT>
</DOC>
