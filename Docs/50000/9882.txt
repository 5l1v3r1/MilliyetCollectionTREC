<DOC>
<DOCNO> 9882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/03/son/sontur09.html </URL>
<DATE> 2001/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hüsamettin Özkan'dan "usulsüz kredi" söylentilerine yazılı açıklama 
</HEADLINE>
<TEXT>

     Devlet Bakanı ve Başbakan Yardımcısı Hüsamettin Özkan, Bakanlığının daha önce ilgili kuruluşu olan Halk Bankası'na gerçek esnaf ve sanayiciye bankacılık ilkelerine göre kredi açılması şeklindeki genel talimatı dışında, bugüne kadar herhangi bir şahsa, firmaya veya gruba kredi kullandırılması veya kullandırılmaması için tarafından herhangi bir talimat verilmediğini bildirdi. 
     Özkan, son günlerde bazı gazetelerde, bakanlığın daha önce ilgili kuruluşu olan Halk Bankası yetkilileri hakkında soruşturma izni verilmediğine dair haber ve yorumların yer alması nedeniyle bir yazılı açıklama yaptı. 
     Hüsamettin Özkan, açıklamasında, Banka'nın yönetimine ve atamalarına müdahale edilmediğini, tam anlamıyla özerk bir şekilde çalışması için gerekli ortam ve imkanların sağlandığını ifade etti. 
     Özkan, şöyle devam etti 
     ''İlgili Bakan olarak herhangi bir talimat vermediğim, Banka'nın yetkili kurulları tarafından benden önceki dönemde gerçekleştirilmiş ve hiçbir imzamın olmadığı kredi işlemleri ile şahsım arasında bağlantı kurulmaya çalışılması da asılsız, haksız, eleştiri sınırlarını aşan, şahsımı yıpratmaya yönelik kasıtlı davranışlar olarak değerlendirilmektedir.'' 




</TEXT>
</DOC>
