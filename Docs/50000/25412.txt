<DOC>
<DOCNO> 25412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/son/sontur01.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Cinnet geçiren öğretmen 3'ü polis 6 kişiyi yaraladıktan sonra yakalandı 
</HEADLINE>
<TEXT>

     Antalya'da cinnet getiren emekli öğretmen, emniyet güçlerinin düzenlediği operasyonla yakalandı. 
     Evinde bulunan arkadaşıyla çiçek yerleştirme yüzünden tartışan ve daha sonra cinnet getiren emekli öğretmen Cemal Zeren'in yakalanması için, Özel Harekat Şube Müdürlüğü'ne bağlı ekip saat 05.20'de operasyona başladı. Operasyonda eve çok sayıda göz yaşartıcı bomba atıldı. Göz yaşartıcı bombadan etkilenen Zeren, penceredeki pancurların üzerine çıktı. Pancurların kırılması üzerine Zeren, yaklaşık 5 metre yükseklikten düştü. 
     Zeren'e olay yerinde bekleyen ambulanstaki sağlık görevlileri ilk müdahaleyi yaptılar ve ambulansla Tıp Fakültesi Hastanesi'ne götürdüler. Zeren'in göğsünde yara olduğu ve sağlık durumunun ciddiyetini koruduğu öğrenildi. 
     Böylece, yaklaşık 12 saat süren olay, polisin düzenlediği operasyonla sonuçlanmış oldu. 
     Cinnet getiren Zeren'in rast gele açtığı ateş sonucu, Antalya Emniyet Müdür Yardımcısı Hilmi Özel, Özel Harekat Şube Müdürü Yüksel Hızıraslan, Başkomiser Muharrem Demirtaşoğlu, polis memuru Kadir Yılmaztürk ve DHA Muhabiri İbrahim Okumamış ile 3 vatandaş yaralanmıştı. 
     Yaralıların sağlık durumlarının iyi olduğu, bazılarının tedavilerinin devam ettiği bildirildi. 
     







</TEXT>
</DOC>
