<DOC>
<DOCNO> 5843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/sanat/san01.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlinale başlıyor 
</HEADLINE>
<TEXT>

Ferzan Özpetek, "Hamam" ve "Harem Suare"nin başarısının ardından, yeni filmi "Cahil Periler" ile Berlin’de şans arayacak 
     Kültür Servisi 

     Uluslararası Berlin Film Festivali, bu akşam düzenlenecek törenle başlıyor. Bu yıl 51. kez düzenlenen Uluslararası Berlin Film Festivali’nde Ferzan Özpetek, "Cahil Periler" ile İtalya adına yarışacak. 7 - 18 Şubat tarihleri arasında Potsdamer Platz’da düzenlenen Festival’in yarışma bölümüne bu yıl, 24 uzun ve 11 kısa metrajlı film katılacak. 16 filmin ilk kez gösterileceği Festival’de Panorama, Forum, Retrospektif, Ustalara Saygı, Kısa Film, Yeni Alman Sineması ve Çocuk Filmleri Festivali bölümleri yer alacak. Merakla beklenen filmlerden "Hannibal" ve "Quills" ile "Stanley Kubrick - A Life In Pictures" ve Emir Kusturica’nın yönettiği "Super Stories" adlı belgesellerin dünya prömiyerleri de Berlinale’de gerçekleştirilecek. Fritz Lang’a ayrılan Retrospektif bölümü kapsamında "Metropolis", yenilenmiş haliyle ilk kez izleyiciyle buluşacak. Kirk Douglas’a ise Yaşam Boyu Başarı Ödülü verilecek. Festival, Kubrick’in başyapıtı "2001 Bir Uzay Macerası"nın yenilenmiş halinin gösterimiyle sona erecek. 
     

</TEXT>
</DOC>
