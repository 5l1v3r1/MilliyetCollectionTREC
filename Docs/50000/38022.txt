<DOC>
<DOCNO> 38022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/spor/spo15.html </URL>
<DATE> 2001/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Türkiye şampiyon      TÜRKİYE’YE engelli gençleri eğitmek için gelen, ancak, 17 Ağustos depreminde can veren Alman spor adamı Dr.Trawinski adına düzenlenen uluslararası tekerlekli sandalye basketbol turnuvasında, Türkiye karması şampiyon oldu. Ay - Yıldızlı ekibimiz son gün Bosna Hersek karmasını üstün bir oyundan sonra 79-52’lik skorla geçti. 
     
Milan çok hata yaptı      JUVENTUS’UN, Milan’ı normal süresi 1 - 1 biten maçta penaltılarla 4 - 3 yenerek, Berlusconi Kupası’nı üst üste 4. kez kazanmasını İtalyan basını "Tarih tekerrür etti" diye yorumladı. Tuttosport, üç penaltı kurtaran kaleci Buffon’u manşete çıkarırken "Buffon, Milan’ı hipnotize etti. Rakibine oranla daha bir takım ruhuyla mücadele eden Juventus iyi oynadı. Milan özellikle defansta çok hata yaptı" diye yazdı. 
     LA Gazzetta Sportiva, "Milan’da Rui Costa, Maldini ve Moreno iyi, ama Inzaghi, Gattuso ve Contra yetersiz. Terim birkaç düzeltmeyle başarılı bir takım yapabilir" ifadesini kullandı. Corriere dello Sport, Milan’ın pek tat vermediğini yazıp, Terim’e 10 üzerinden 6, Lippi’ye de 6.5 verdi. Çizme basını ayrıca hücumda etkili oyunculara sahip Milan önünde gol yemeden sahadan ayrılmanın zor olacağını vurguladı. 
     
Emre’den pas      INTER’in Brezilyalı yıldızı Ronaldo, dün takımının Nijerya şampiyonu Enyimba ile oynadığı maçta bir gole imza attı. Ronaldo, G.Afrikalı yardıma muhtaç çocuklar yararına oynanan karşılaşmada 23. dakikada Emre’nin pasında fileleri havalandırdı. Inter’in 7 - 0 kazandığı maçın diğer gollerini Vieri 4 , Adriano ve Ventola kaydetti. Okan da forma giydi, Hakan Şükür yer almadı. 
     
Havuzda final günü      11. Dünya Genç Erkekler Sutopu Şampiyonası’nda Hırvatistan ve Yunanistan finale yükseldi. Arjantin’i 7-5 yenen Türkiye ise Kanada ile 13’üncülük maçı yapacak. Final maçı bugün 18.30’da, Ay - Yıldızlı ekibin sınavı 13.30’da oynanacak. 
     
Filede elendik      14. Dünya Bayanlar Voleybol Şampiyonası Eleme Grubu’ndaki üçüncü ve son maçında Türkiye, Hollanda’ya 3-2 yenilerek elendi. Karşılaşmanın setleri 25-16, 28-30, 21-25, 25-20 ve 15-12 sonuçlandı. 
     



 SPOR 

























</TEXT>
</DOC>
