<DOC>
<DOCNO> 36961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/guncel/gun06.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bölük Komutanı görevden alındı 
</HEADLINE>
<TEXT>

Akkise'de askere 'ateş' emrini veren Jandarma Kıdemli Üstçavuş Ali Çalışkan, merkeze kaydırıldı 
     MEHMET BÜYÜKARI Konya DHA 

     Konya'nın Ahırlı ilçesine bağlı Akkise beldesinde geçen cuma günü bir kişinin öldüğü, beş vatandaşla 25 askerin yaralandığı olayda, jandarmalara "ateş" emrini veren Ahırlı Jandarma Bölük Komutanı Kıdemli Üstçavuş Ali Çalışkan, görevinden alındı. Yaşamını yitiren Hasan Gültekin'i kimin vurduğunun belirlenmesi için jandarmaların elindeki Kalaşnikof silahların tümü balistik incelemeden geçiriliyor. 
     
     Bir haftalık rapor aldı 
     İçişleri Bakanlığı'nca görevlendirilen müfettişlerle Ahırlı Cumhuriyet Savcısı Serhat Çetinkaya soruşturmayı sürdürürken, olaylar sırasında atılan sandalye ve taşların başına isabet etmesi sonucu yaralandığını söyleyerek adli tabipten yedi günlük rapor alan Çalışkan, dün görevinden merkeze alındı. Boşalan Bölük Komutanlığı'na Kıdemli Yüzbaşı Ahmet Çelik atandı. 
     



 GÜNCEL 





















</TEXT>
</DOC>
