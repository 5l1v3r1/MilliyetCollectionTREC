<DOC>
<DOCNO> 37130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/son/sontur23.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "Partide asla bir lider diktatöryası oluşmayacaktır' 
</HEADLINE>
<TEXT>

     Adalet ve Kalkınma Partisi AK-P Kurucu üyesi Recep Tayyip Erdoğan, artık hiçbir şeyin eskisi gibi olmayacağını söyledi. Erdoğan, ''AK Parti bir ilkler ve ilkeler partisi olmaya adaydır'' dedi. 
     Erdoğan, Bilkent Otel'de düzenlenen toplantıda, partinin temel ilkeleri hakkında bilgi verdi. İnsanların yaşamındaki, ''Hayat arkadaşlarıyla tanışma, evlenme, çocuk sahibi olma'' gibi önemli dönüm noktaları üzerinde duran Erdoğan, bugünün de hayatının gurur ve mutluluk veren sayfalarından olduğunu söyledi. Erdoğan, bu sayfanın Türkiye Cumhuriyeti'nin yepyeni ve güçlü bir umut kazandığı bir gün olduğunu kaydetti. 
     Bugün zorlu bir yola çıktıklarını anlatan Tayyip Erdoğan, bu yola çıkmayı kendilerinin istediğini belirterek, yeni partide lider oligar şisinin olmayacağını ifade etti. Bugünün, tarihe kolektif aklın temsil edildiği bir anlayışın yerleştiği bir gün olarak geçeceğini savunan Erdoğan, Türkiye'ye hizmete sevdalı insanların canla başla çalışacağını ''Türkiye'de artık hiçbir şeyin eskisi gibi olmayacağını'' söyledi. 
     Yurt gezilerinde halkın kendilerine ''Ne bekliyorsunuz'' diye sorduğunu, kendilerinin de ''Ama bizi içine sindiremeyenler, taşralı diyenler var'' dediklerini anlatan Erdoğan, ''Başlattığımız yürüyüşü engellemeye çalışanlar var. Onlara ne diyeceksiniz diye sordum. Onlarda bana ne dediler biliyor musunuz 'Türkiye biziz' dediler'' diye konuştu. 
     Erdoğan, halkın kendisine ifade ettiklerini, münasip bir dille kamuoyuna açıklamasını talep ettiklerini anlatan Erdoğan, AK partinin kurulmasıyla bir çığlığın Ankara'nın ortasına düştüğünü kaydetti. 
     Türk siyasi parti hayatında çok az bir partiye nasip bir teveccühün gösterildiğini kaydeden Erdoğan, kimseyi mahcup etmeyeceklerini ve bu teveccühü yönetime taşımak için çalışacaklarını söyledi. Partilerinin kişi ve kişilikleri hedef alan polemiklerin karşısında olacağını ifade eden Erdoğan, Voltaire'in, ''Sizin görüşlerinize katılmıyorum, ancak bu görüşlerimizi rahatça ifade etmeniz için canımı feda etmeye hazırım'' sözünü anımsattı. 
     Erdoğan, partilerinin ilkler ve ilkeler partisi olmaya aday olduğunu belirterek, ''Partide asla bir lider diktatöryası oluşmayacaktır'' dedi. 
     Lider dahil milletvekili, belediye başkanı, il, ilçe başkanının görev sürelerinin parti tüzüğünün belirlediği sınırlara göre tespit edileceğini kaydeden Tayyip Erdoğan, ABD Başkanı Bill Clinton ve İngiltere Başbakanı Tony Blair'in bir sonraki seçimde aday olmadığını, kendi getirdikleri anlayışla bu prensibin Türkiye'de de yerleşeceğini ifade etti. 
     Erdoğan, parti üst yönetimi dahil etkin olan herkesin mal bildirimi kapsamını genişlettiklerini dile getirerek, kendilerine yöneltilen ''Sizin nereniz yeni'' eleştirilerini hatırlattı. Bu eleştirileri yapanların parti program ve tüzüklerini gördükçe üzüleceklerini iddia eden Erdoğan, partide hiçbir göreve seçimsiz gelinemeyeceğini belirtti. Ülkeyi hiç kimsenin ''Muz Cumhuriyetine'' dönüştürmeye hakkının olmadığını kaydeden Erdoğan, ülkenin patinaj yaptığını, yalnızca ülke içi konularda değil global konularda da rasyonel davranacaklarını bildirdi. Erdoğan, AB üyeliğine evet dediklerini dile getirerek, medyada bazı çevrelerin kendisine ve ekip arkadaşlarına bazı sorular yönelttiğini anımsattı. Bu kesimlerin partilerin ilke ve felsefelerini uzun uzun anlatmaya davet ettiğini anımsatan Erdoğan, eski bir tartışmaya çekilmek istendiklerini öne sürdü. 
     Hiç kimsenin yönlendirmesiyle hareket etmeyeceklerini, her şeyin bir zamanı olduğunu anlatan Erdoğan, ''Tayyip Erdoğan ve arkadaşları dilsiz değildir. Kamuoyuna söyleyecekleri çok şey vardır. Her siyasi kurum kendi değerlerini kendisi belirler'' dedi. Erdoğan, sözlerini ''Uzun soluklu bir yola çıkıyoruz. AK-P'nin her ferdi toprak kokacak, bilgi kokacak. Anadolu, Trakya kokacak. Hayırlı olsun diyerek'' tamamladı. 
     
     "En yüksek watt hangisi ise ona ihtiyacımız var" 
     Adalet ve Kalkınma Partisi Kurucu Üyesi Recep Tayyip Erdoğan, parti ambleminde bulunan ampule ilişkin soru üzerine, ''Türkiye'nin aydınlanması için en yüksek watt hangisi ise ona ihtiyacımız var'' dedi. 
     Erdoğan, çıkışta gazetecilerin parti ambleminde bulunan ampul ve çevresindeki 7 ışık hüzmesi ile ilgili sorularını yanıtladı. 
     Erdoğan, bir gazetecinin ''Bu ampul kaç watt '' şeklindeki sorusu üzerine, ''bugünün, espriden öte biraz ciddi olunması gereken bir gün olduğunu'' söyledi. Erdoğan, ''İnanıyorum ki, Türkiye'nin aydınlanması için en yüksek watt hangisi ise ona ihtiyacımız var'' dedi. Ak Parti'nin bu ampulle aydınlığa açık, karanlığa kapalı olduğunu kaydeden Erdoğan, ampulün etrafındaki 7 okun Türkiye'deki 7 bölgeyi ifade ettiğini söyledi. Erdoğan, ''7 bölgeyi de bu noktada aydınlatacak bir hüzmeler silsilesine sahip sürekli aydınlık diyoruz. Siyasi yorumunu, ayrıca daha sonra takdim edeceğiz'' şeklinde konutu. Kayseri Bağımsız Milletvekili Abdullah Gül de partilerine karşı büyük beklentileri olduğunu ifade ederek, diğer partilerin telaşa düştüğünü öne sürdü. Gül, parti amblemiyle ilgili bir soruyu yanıtlarken, ''Ampulün gücünü bizim performansımız belirleyecek'' dedi. 
     
     
     Kurucular kurulu 
     Öte yandan Tayyip Erdoğan'ın da aralarında yer aldığı, 13'ünün kadın olduğu toplam 74 üyeden oluşan Kurucular Kurulu üyeleri teker teker özgeçmişleri okunarak tanıtıldı. 
     Kurucular Kurulu şu isimlerden oluşuyor 
     ''Ahmet Aktaş, Alaaddin Büyükkaya, Ali Babacan, Ali İhsan Arslan, Ali Aydın Dumanoğlu, Ali Yüksel Kavuşdu, Ayşe Böhürler, Ayşenur Kurtoğlu, Binali Yıldırım, Burhan Kuzu, Bülent Gedikli, Cemal Kamacı, Erdal Öner, Erol Oral, Fatih Recep Saraçoğlu, Fatma Ünsal, Güldal Akşit, Gürsoy Erol, Habibe Güler, Halil Caner Doğaneli, Halil Ürün, Halil İpek, Hasan Cüneyt Zapsu, Hasan Murat Mercan, Hayati Yazıcı, Hüseyin Tuğcu, Mete Doğruer, İbrahim Çağlar, İbrahim Özal, İdris Şahin, İlhan Albayrak, İsmail Safi, İsmail Tatlıoğlu, İsmet Uçman, 
     Lokman Ayva, Mehmet Ali Bulut, Mehmet Deniz Olgun, Mehmet Gazioğlu, Hilmi Güler, Mehmet Nail Berzek, Mehmet Özdilek, Mehmet Tekelioğlu, Mehmet Yaşar Öztürk, Belma Satır, Muammer Kakı, Mevlüt Çavuşoğlu, Muharrem Karslı, Muharrem Tozçöken, Murat Yalçıntaş, Mustafa Öztürk, Mustafa Ünal, Nazif Gürdoğan, Nazım Ekrem, Nimet Çubuklu, Nur Doğan Topaloğlu, Nuray Oral, Nurettin Canikli, Osman Nuri Filiz, Raşit Küçük, Reha Dönemeç, Remziye Öztoprak, Sami Güçlü, Sema Karabıyık, Sema Ramazanoğlu, Serap Yahşi Yaşar, Süleyman Gündüz, Şaban Dişli, Tamer Özyiğitoğlu, Tayyar Altıkulaç, Yasemin Şimşek, Yaşar Yakış, Yusuf Özertürk, Ziyaettin Yağcı, Recep Tayyip Erdoğan.'' 







</TEXT>
</DOC>
