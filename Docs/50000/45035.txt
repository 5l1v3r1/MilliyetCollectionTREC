<DOC>
<DOCNO> 45035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/son/sondun03.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Demir Lady Thatcher, İngiltere'deki müslüman liderlere çattı 
</HEADLINE>
<TEXT>

     İngiltere eski Başbakanı Barones Margaret Thatcher, İngiltere'deki Müslüman dini liderlerin, ABD'deki kanlı terörist saldırılara yeterince tepki göstermediklerini ileri sürdü. 
     Thatcher, The Times gazetesinin dün geç saatlerde çıkan baskısında yayınlanan açıklamada, İngiltere'deki Müslüman dini liderlerin ABD'deki saldırılara yeterince tepki göstermediklerini iddia ederek, ''İkiz kuleleri yıkan kişiler Müslümandı ve Müslümanların ayağa kalkarak bunun İslamın yolu olmadığını söylemeleri şarttı'' ifadelerini kullandı. Thatcher, şöyle dedi 
     ''Kaçırılan uçaklarda aralarında çocukların da bulunduğu yolculara ölecekleri söylenmişti. Müslüman din adamlarının bunun utanç verici olduğunu dile getirmeleri zorunludur. Müslüman din adamlarından yeterince kınama geldiğini duymadım.'' 
     
     Thatcher'a yanıt.. 

     Thatcher'ın Müslümanlara yönelttiği eleştiriler üzerine açıklamada bulunan, İngiltere'deki ''Müslüman Parlamentosu'' adlı Müslüman grubun lideri Gıyasettin Sıddıki, Thatcher'ın yorumlarından üzüntü ve şaşkınlık duyduklarını belirtti. Sıddıki, ''Terörizm konusunda hepimiz aynı taraftayız. Hepimiz bu saldırıları gerçekleştiren kişilerin kimliklerinin belirlenmesini, yargılanmasını ve hakettikleri ceza neyse çarptırılmasını istiyoruz'' dedi. 
     Bütün Müslüman örgütlerin olaydan duydukları dehşet ve şoku dile getirdiklerini kaydeden Sıddıki, ''Bir kere bunu dile getirdik. Niçin bunu tekrar tekrar ifade etmemiz gereksin'' diye konuştu. 
     Siyasi gözlemciler, yaklaşık 1 milyon 500 bin Müslümanın yaşadığı İngiltere'de, Müslüman grupların düzenledikleri pek çok basın toplantısında ve yayınladıkları basın bildirilerinde söz konusu saldırıları defalarca kınadıklarını vurguluyorlar. 
     Gözlemciler, İngiltere Başbakanı Tony Blair'in saldırılardan sonra yaptığı açıklamalarda, ''ABD'de olanlar, İslamcı veya Müslüman teröristlerin değil, teröristlerin işidir, bu kadar açık ve basit'' şeklinde ifadeler kullandığını anımsatıyorlar. 
     Öte yandan İngiltere Müslüman Konseyi'nden yapılan açıklamalarda, ABD'deki kanlı terörist saldırıların ardından, İngiltere'deki Müslüman topluma yönelik taciz olaylarında artış görüldüğü ve bu nedenle polisin camilerde aldığı güvenlik önlemlerini artırmak zorunda kaldığı ifade ediliyor. 
     






</TEXT>
</DOC>
