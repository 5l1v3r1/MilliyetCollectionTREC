<DOC>
<DOCNO> 24129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/son/sonspo24.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe kaptanı Ogün "Transferin yıldızı da biz olacağız" 
</HEADLINE>
<TEXT>

     Fenerbahçe Futbol Takımı kaptanı Ogün Temizkanoğlu, kulüp başkanı Aziz Yıldırım ve yönetiminin gelecek sezon için işi ağırdan almayacağını söyledi. 
     Ogün, kendisine ait ''www.oguntemizkanoğlu.com'' adresli internet sitesinde yaptığı açıklamada, başkan Aziz Yıldırım ve yönetim kurulunun gelecek sezon için hata yapmayacağına inandığını belirterek,''Şampiyonlukta başkanımızın rolü tartışılmaz. Her konuda bize destek vererek bu şampiyonluğu sağladı. Aynı zamanda kulübe inanılmayacak tesisler kazandırdı. Son yıllarda yaşanan başarısızlıklara rağmen kulübün imajını düzeltti. Şimdi her yönüyle örnek bir kulübüz. Bu kadar başarıya imza atmış başkan Yıldırım ve yönetiminin gelecek sezon için de iyi işler yapacağına inanıyorum'' diye konuştu. 
     Ogün, her sezon olduğu gibi bu yıl da transferin yıldızının Fenerbahçe Kulübü olacağını iddia etti. 
     Transfer çalışmalarının şampiyon olmuş bir takım olarak yapılacağını vurgulayan Ogün, ''Bu kez şampiyon olmuş bir takım olarak oturmuş bir kadromuz var. Bu nedenle büyük transferlere ihtiyacımız yok. Teknik direktörümüz Mustafa Denizli'nin isteği doğrultusunda başkanımız Yıldırım da gerekli takviyeleri yapacaktır'' diye konuştu. 
     İç transferde de sıkıntı yaşanmayacağını vurgulayan kaptan Ogün, şöyle konuştu 
     ''Sözleşmesi biten diğer arkadaşlarım da kulüple yeniden anlaşacaklardır. Fenerbahçe olarak hedefleri bitmemiş bir takımız. Herkes de kulüpten hakkı olanı alacak. Baliç dışında kimse takımdan ayrılmak istemiyor. Bildiğim kadarıyla yalnızca Baliç, ayrılmak istediği yönünde açıklamalar yaptı ve gidebileceğini söyledi. Diğer arkadaşların ise kolay kolay takımdan ayrılacaklarını düşünmüyorum. Bana göre iç transfer hemen tamamlanacaktır.'' 
     
     






</TEXT>
</DOC>
