<DOC>
<DOCNO> 34446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/29/son/sontur05.html </URL>
<DATE> 2001/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakarya Üniversitesi "iffet" arıyor 
</HEADLINE>
<TEXT>

     Sağlık Bakanlığı'nın hazırladığı "Sağlık Meslek Liselerinde Ödül ve Disiplin Yönetmeliği" ile "bekaret" tartışma konusu olurken, Sakarya Üniversitesi de "Yurtlar Yönetmeliği" hazırlayarak "yurdun içinde ya da dışında iffete aykırı harekette" bulunmayı yurttan kesin çıkarma cezası kapsamına aldı. 
     Sakarya Üniversitesi'nin hazırladığı "Sakarya Üniversitesi Yurtlar Yönetmeliği" Resmi Gazete'de yayımlanarak yürürlüğe girdi. Buna göre, yurt içinde ya da dışında iffete aykırı harekette bulunan üniversite öğrencileri yurttan kesin çıkarma cezası alacak. Yurtta hırsızlık yapan, diğer öğrencileri tehdit eden, bunlar hakkında küçük düşürücü demeçte bulunan, yurdun bina ve tesislerinin bir bölümünü veya tümünü işgal eden, bu bina ve tesislerin bir kısmını veya tümünü dernek, kulüp veya benzeri çalışmalar için kullanan, yurt içinde alkollü içkiler ya da keyif verici maddeler bulunduran, açık şekilde sarhoşluk nedeniyle yurt içinde huzur bozucu davranışlarda bulunan öğrenciler yurttan kesin çıkarma cezası alacak. 
     Yönetmelikle, yurt içinde çirkin söz söyleyen öğrencinin yurttan geçici çıkarma cezası alması öngörülürken, yasaklanmış yayınları yurda sokmak, yurdun giriş ve çıkış saatlerine uymamak, yurt öğrencisi olmayanları yurda girişini sağlamak, yurt yönetiminin telefonları ile izinsiz konuşmak yurttan geçici çıkarma cezası kapsamına alındı. 
     Yurt içinde birşey satan ya da bağış toplayan, yurdun herhangi biryerine açık seçik resimler çizen ve asan, yurtta bulunması gerekli zamanlarda izinsiz olarak yurttan ayrılan, başkasına ait eşyayı izinsiz kullanan öğrencilere de kınama cezası verilecek. 
     Yönetmelikte yurt eşya ve malzemelerinin yerini değiştirmek bile suç kapsamına alındı, bunu yapan öğrenci uyarma cezası alacak. Yurt içinde gelişi güzel davranışları alışkanlık haline getiren, yatakhane dışında pijama, gecelik ve yurt içinde yasaklanmış giysilerle dolaşan, yatakhanelerde kullanılan masa, sandalye, etejyer, dolap ve bunun gibi yurt eşyasının temizliğine özen göstermeyen öğrenciye uyarma cezası verilecek. 
     Yönetmeliğe göre, aidat nedeniyle iki defa yurt ile ilişkisi kesilen öğrenciler bir daha üniversite yurtlarına alınmayacak. 







</TEXT>
</DOC>
