<DOC>
<DOCNO> 1516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/10/son/sondun16.html </URL>
<DATE> 2001/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
New York belediyesi 50 milyon dolar ceza ödeyecek 
</HEADLINE>
<TEXT>

     New York Belediyesi, polis ve diğer görevlilerin yaptıkları yasadışı üst aramaları için şikayetçi olanlara 50 milyon dolar ceza ödemeyi kabul etti. 
     Ufak suçlar işledikleri gerekçesiyle tutuklanan yaklaşık 50 bin New Yorklu, üstlerinin yasadışı şekilde arandığını öne sürerek, belediye ve polis müdürlüğü aleyhinde toplu dava açmışlardı. 
     Polis yetkilileri, söz konusu tutuklama ve aramaların, suçla mücadele programı çerçevesinde yapıldığını ifade ettiler. Bu işlemlerin 1996 ve 1997 yıllarında Manhattan ve Queens bölgelerinde yapıldığı öğrenildi. New York'ta bazı polislerin özellikle kadın sürücüleri durdurarak trafik kontrolü yaptıkları ve ehliyetin süresinin dolması gibi küçük ihlaller halinde dahi, kontrol gerekçesiyle kadınları soyunmaya zorladıkları iddiaları gazetelere yansımıştı. Şikayetcilere, kişi başına 250-22 bin 500 dolar arasında değişen tazminat verileceği bildirildi. 




</TEXT>
</DOC>
