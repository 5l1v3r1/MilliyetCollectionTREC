<DOC>
<DOCNO> 41191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/guncel/gun01a.html </URL>
<DATE> 2001/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigaraya sanal yasak 
</HEADLINE>
<TEXT>

Vatandaş yasağı, yetkililer de yasayı umursamıyor. Kapalı yerlerde sigara tüketimi tam gaz sürmesine rağmen, koskoca bir yıl boyunca tek kişiye bile ceza kesilmedi 
     İstanbul'da, bu yıl kapalı alanlarda sigara içme yasağına uymayanlara hiç ceza kesilmediği bildirildi. İstanbul Defterdarı Kadir Boy, 189 milyon 830 bin lira olan kapalı yerlerde sigara içme cezasıyla ilgili olarak bu yıl vergi dairelerine hiçbir tutanak gönderilmediğini, dolayısıyla cezanın hiçbir yerde uygulanmadığını söyledi. 
     4207 sayılı "Tütün ve Tütün Mamullerinin Zararlarının Önlenmesine Dair Kanun" ile kapalı mek nlarda tütün ve tütün mamullerinin içilmesinin yasaklandığını hatırlatan Boy, aynı yasanın 4. maddesince, uyarıların yapılmasından ilgili yerlerin yetkili ve amiri durumundaki kişilerin sorumlu olduğunu vurguladı. 
     Sigara içmenin yasaklandığı yerlerde buna uymayanlar hakkında uyarıda bulunulması, uyulmayan hallerde tutanak düzenlenmesi gerektiğini kaydeden Boy, tutanağın o yerin mülki amirliğine gönderilerek şik yette bulunulduğunu, mülki amirin de, söz konusu kişiye, hükmedilen idari para cezasını ilgili vergi dairesine yatırması gerektiğini belirten tebligat gönderdiğini söyledi. 
     Boy, para cezasının takip ve tahsil işlemlerinin vergi dairelerince yapıldığını ifade ederek, "Bu yıl için cezaya dair vergi dairelerine iletilmiş hiçbir tutanak yok. Yani ceza, 2001 başından bugüne kadar hiç uygulanmadı" dedi. 
     
Kriz artırdı      Para cezasının başka insanların temiz hava soluma hakkına saygı göstermek için öngörüldüğünü vurgulayan Sigarayla Savaşanlar Vakfı Başkanı Ubeyd Korbey ise, "Ceza miktarının yüksekliği nedeniyle amirler tutanak tutmakta zorlanıyor ve ceza kesmek istemiyor" diye konuştu. Reklamların yasaklanması sonucu geçen yıl Türkiye'de ilk kez sigara tüketiminin azaldığına dikkat çeken Korbey, "Ancak bu yılki ekonomik krizin ardından, kişi başına tüketilen sigara miktarı yüzde 12 arttı. 1994 krizinde de tüketim yüzde 14 artmıştı" dedi. 
     
     



 GÜNCEL 

























</TEXT>
</DOC>
