<DOC>
<DOCNO> 47423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/ekonomi/eko04.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’den destek paketi hazırlığı 
</HEADLINE>
<TEXT>

ABD’nin Türkiye için hazırlayacağı destek paketinde 5 milyar dolarlık askeri kredinin silinmesi ve tekstil kotalarının genişletilmesi yer alacak 
     ABD, teröre karşı uluslararası mücadelede yanında yer alan Türkiye’ye destek için bir ekonomik kolaylık paketi hazırlığı yapıyor. Başkan George W. Bush yönetimine yakın kaynaklardan edinilen bilgilere göre, bu amaçla ağırlıklı olarak ABD Dışişleri, Savunma, Hazine ve Ticaret bakanlıkları bünyelerinde teknik düzeyde çalışmalar başlatıldı. 
     Üzerinde çalışılan ekonomik kolaylıklar paketinin unsurları arasında, Türkiye’nin 5 milyar doları bulan askeri satış kredisi FMS borçlarının silinmesi ve Türkiye’nin tekstil kotalarının en azından iyileştirilmesi konularının bulunduğu öğrenildi. Teknik düzeydeki çalışmaların gelecek haftalarda Amerikan yönetiminin üst kademesi tarafından şekillendirileceği kaydedildi. ABD’nin ayrıca, Türkiye’nin gelecek yıl dış finansman ihtiyacı için yeni bir ek IMF paketine destek vermesi bekleniyor. 
     
     Kota beklentisi 
     Destek paketinin IMF yardımına ek olarak hazırlandığı, kapsamında ise 5 milyar dolarlık savunma kredi borcunun silinmesiyle, tekstil kotalarında ilerleme sağlanmasına yönelik düzenlemeler bulunduğu kaydediliyor. 
     Washington’daki gözlemciler, ekonomik kolaylıklar paketinin, Amerikan yönetiminin fikri olduğunu, ancak bu yönde bir karar alınması halinde, Kongre’nin onayının gerekeceğini vurguladılar. Bu çerçevede Kongre’deki yerli tekstil lobisinin Türkiye’ye kolaylık sağlanmasına ikna edilmesi kolay görülmüyor. 
     
Türk heyeti, kotalar için ABD’ye gidecek      Dış Ticaret Müsteşarlığı DTM , ABD ile yapılan ticarette en büyük sıkıntı durumunda bulunan hazır giyim ve tekstil kotaları konusunda, doğrudan ABD Başkanı Bush’a bağlı olan ABD Ticaret Temsilciliği’ne başvuruda bulundu. Başvuruya yanıt geldiğinde DTM’den bir heyet, kota görüşmelerinde bulunmak üzere bu ülkeye gidecek. Türkiye, özellikle pamuklu pantolon, tişört, ev tekstili, bornoz, havlu gibi hassas kategorilerde kotaları haziran ayından itibaren doldurmuştu. Avrupa Komisyonu’nun ticaretten sorumlu üyesi Pascal Lamy de Türk tarafının yaşadığı sorunun farkında olduklarını ve konuyu Amerikalı meslektaşları ile görüşmelerinde gündeme getirdiğini belirtti. 
     



 EKONOMİ 

















</TEXT>
</DOC>
