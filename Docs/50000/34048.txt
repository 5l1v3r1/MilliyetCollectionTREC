<DOC>
<DOCNO> 34048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/27/guncel/gun08a.html </URL>
<DATE> 2001/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılın öğretmeni besici’ çıktı 
</HEADLINE>
<TEXT>

Uyanık besici, ölen amca oğlunun tayin emriyle Van'da öğretmenliğe başladı. Ankara'da yılın öğretmeni seçildi, Milli Eğitim Müdür Yardımcısı bile oldu... 
     ANKARA Milliyet 

     Ölen amcaoğlunun kimliğini kullanarak yıllarca felsefe öğretmenliği yapan uyanık besici, 4 yıl 8 ay hapse mahkum oldu. 
     1982'de Van Atatürk Lisesi felsefe grubu öğretmenliğine atanan Hüseyin Hanoğlu, kısa süre sonra öldü. Ancak Hanoğlu'nun amcaoğlu Hüseyin Haydar Hanoğlu, bu atama emriyle göreve başladı. Besicilik yapan ortaokul mezunu Hanoğlu, Van'dan sonra Ankara Anıttepe Lisesi'nde görev yaptı. "Yılın öğretmeni" de seçilen Hanoğlu, Ankara Milli Eğitim Müdür Yardımcılığı'na kadar terfi etti. Besicinin foyası, bir gün ziyaretine gelen "Hüseyin Hanoğlu"nun fakülte arkadaşı bir öğretmen tarafından ortaya çıkarıldı. 
     Görevinden alınan Haydar Hüseyin Hanoğlu ve olayı gizleyen ölen amcasının oğlunun eşi Hatice Hanoğlu, Ankara 9. Ağır Ceza Mahkemesi'nde yapılan yargılama sonucunda 4 yıl 8'er ay hapis cezasına çarptırıldı. Tutuklanan Haydar Hüseyin Hanoğlu ve yengesi Hatice Hanoğlu, Ankara Ulucanlar Cezaevi'ne konuldu. 
     



 GÜNCEL 















</TEXT>
</DOC>
