<DOC>
<DOCNO> 7160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/spor/ygskol.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Uğurlu hakem 
</HEADLINE>
<TEXT>

     Doğan Koloğlu 

     26. dakikada K.Hakan sakatlanıp oyundan çıktı. Galatasaray’ın sahadaki futbol kimliği de yok oldu. Deportivo’nun saha dağılışı bütün oyuncuların top bölgesinde kalabalıklaşıp pres yaparak Galatasaray’ı boğan diriliğine dayanıyordu. Sadece K.Hakan, Hasan ve Emre bireysel becerileri ve kolektif dağıtıcılıkları ile rakibi paramparça etti. Galatasaray bu kimlikle yüceliyordu. Nitekim 26. dakikaya kadar beş kez Jardel’e uzun top atılmış, hiçbirini alamamış, bir kez de yetişir mi diye heyecanlandıran pozisyona koşmuş, ama topa ulaşamamıştı. İlginçtir ayrıca Jardel ilk ofsayta, koşmadan düştü. İkinci yarıda takımı rahatlatacak ikinci gol fırsatında da ofsayttaydı. Hakan çıkınca yerine Ergün girdi. Ama sol kanat hamleleri ve takımın yaratıcı gücü durdu. O dakikadan itibaren Galatasaray ilk yarı ne pozisyon buldu, ne de defansta mantıklı bir direnç yaptı. Oyun rakibin bitirici yerdeki beceriksizliği ve şut acemiliği ile sürdü. Galatasaray bu kadar koşan rakibe karşı Hagi ve Jardel ile dokuz kişi oynadı. Niye diye insan kendi kendine soruyor. Lucescu, ikinci yarıda da önce takıma fizik güç takviyesi gerektiğini göremedi. Galatasaray’ın şansı İspanyolların bu kadar soğuğa alışık olmamaları veya ilk yarı yağan yağmurdaki kaygan sahaya uyum sağlayamamalarıydı. Galatasaray açıkca iki yarı da da "Çanakkale geçilmezi" oynadı. Hagi ise hep alıştığımız topla rakip arasına vucüdunu sokarak yaptığı çalımların hepsini rakibe kaptırdı. Üstelik pas ve oyun kurma yüzdesi de çok düşüktü. 
     Önce Hakan, ardından Ümit ve Suat sakatlandı. Hep Galatasaray’ın ileri geri koşan adamları oyundan düştü. Bunun sebebi defansın ileri hiç çıkamaması, ileride de Jardel’in depar ile kontratak yapamadığı gibi ayrıca topu da oyalayamamasıydı. Galatasaray’da hep orta alandaki koşan blok bu oyun düzeni içinde makasa düştü, sakatlandı. Galatasaray zaman zaman o kadar çaresiz oynadı ki, ilk yarıda kaptıkları topların 17’sini sadece uzun top olarak kendi alanlarından uzaklaştırdılar. Bu topları da rakibe kaptırdılar. İkinci yarıda Deportivo da Galatasaray gibi üç günde bir maç yaptığı ve ilk yarı inanılmaz bir enerji harcadığı için yoruldu. Üstelik aptalca pozisyonları kaçırdıkları için moralleri de çöktü. Okan’ın oyuna girmesi Galatasaray’ı rahatlattı. Deportivo’nun bütün değiştirmeleri oyuna katkı getirmedi. Bir kelime ile iki takım da futbol oynamadı. Onlar beceriksizliklerinin biz de antrenörümüzün yanlışlarını yaşadık. Hakem şahane maç yönetti. Galatasaray’a uğur getirdiğine bu kez yürekten inandık. 


 SPOR 





























</TEXT>
</DOC>
