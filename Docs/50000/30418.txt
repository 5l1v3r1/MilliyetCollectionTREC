<DOC>
<DOCNO> 30418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/spor/spo03.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim-Bom hava attı 3 - 1 
</HEADLINE>
<TEXT>

İlk hazırlık karşılaşmasında Grasshopper’ı üç golle yendi, yeni transferler Perez ve Ümit Karan olumlu futbollarıyla dikkat çekti 
     GALATASARAY ilk hazırlık maçında İsviçre’nin güçlü ekibi Grashopper’ı üç golle geçti. Sarı - Kırmızılı takımın bir haftalık hazırlık dönemine rağmen oldukça başarılı bir oyun sergilediği gözlenirken yeni transferler Perez ve Ümit Karan olumlu futbollarıyla dikkat çekti. Cim - Bom’un gollerini biri penaltıdan olmak üzere Ümit Davala 2 ve Ümit Karan attı. Rakip takımın tek sayısı ise Luca’dan geldi. Perez, devre arasında formasını almak isteyen taraftarlarla tartıştı. Maç sonrası taraftarların elle tacizine uğrayan Lucescu ise oldukça sıkıntılı anlar yaşadı. Bu arada Kolombiyalı Victoria dün kampa katıldı. 
     
     Maçın karnesi 
     HAKEMLER Urs Maier, Francesco Buragina, Klaus Rogalla 
     GALATASARAY Kerem Mehmet Dk.55 , Perez Emrah Dk.46 , Emre , Vedat , Hakan Faruk Dk.46 , Ümit Davala Berkant Dk.46 , Bülent Akın Ufuk Dk.63 , Ergün Sedat Dk.81 , Hasan , Ümit Karan Eyüp Dk.76 , Arif Sabri Dk.70 
     GRASSHOPPER Peter , Roland , Alekssandro , Boris Bernt Dk.46 , Kim , Benjamin , Bouba Mhai Dk.46 , Christoph Richart Dk.46 ,Manuel Önder Dk.46 ,Mladen Pascal Dk.46 ,Luca 
     SARI KARTLAR Perez Galatasaray , Bouba Grasshopper 
     GOLLER Ümit Davala Dk.19 pen ve 45 , Ümit Karan Dk.50 , Luca Dk.22 
     
ÜNDER G.Saray’a borcum var      Gitmemiş gibiyim’ 
     BİR yıl aradan sonra Cim - Bom’a dönen Antrenör Bülent Ünder, "Ben aslında hiç kopmadım. Gönlüm hep Galatasaray’la birlikteydi" dedi. Samsunspor’un başındayken Sarı - Kırmızılı takımın 5 puan kaybetmesine yol açan Ünder, "Galatasaray’a şampiyonluk borcum var. Lucescu ile mutlu sona ulaşmak için uğraşacağız. Bu çocukları çok özlemişim. Sanki hiç gitmemiş gibiyim" dedi. 
     
     Köklü değişiklikler’ 
     ALTYAPIDA köklü değişiklikler yapmak istediğini söyleyen Ünder "Artık Türkiye’de bu uçuk paralarla transfer yapılamaz. O yüzden altyapı verimli bir tarla gibi olmalı. Yeni yıldızlar yeni cevherler bulmalıyız. Bağımlılıktan kurtulmalıyız "ifadelerini kullandı. Bülent Ünder, "Galatasaray, Türk futboluna yakında yeni yıldızlar kazandıracaktır" diye konuştu. 
     
Hagi’nin Number 10’u      FUTBOLU Galatasaray’da noktalayan Rumen yıldız Hagi, kızı Kira ve oğlu İanis’in isimlerinin birleşmesinden doğan İaki adını verdiği otelini törenle açtı. Otelde "Number 10" isimli bir barı da hizmete sokan Hagi, "Giydiğim formanın numarası nedeniyle barın adı böyle oldu. Buraya 40-50 tane daha forma getireceğim. Aralarında Maradona ve Figo’nun formaları da olacak" dedi. 
     OTELDEN eşi Marilena’nın sorumlu olacağını belirten Hagi, "Ben de ona yardım edeceğim. Plaj, ahşap bir teras yaptırdım ve İtalyan mutfağı hazırladım. Bu mutfak için İtalya’dan özel ahçılar da getirdim" ifadelerini kullandı. Hagi, Popescu’nun Romanya Milli Takımı’nda yine yer alacağını açıkladı. 
     
Sergen-Ender işi bitti      ASBAŞKAN Mehmet Cansun, Sergen ile Ender’in işini bitirdiklerini açıkladı. Siirt Jetpa ve Bursaspor ile her konuda anlaşmaya vardıklarını kaydeden Cansun, yıldız futbolcuların transferinden dolayı memnuniyet duyduklarını kaydetti. Sergen’in maç başına 20 bin dolar alacağını söyleyen Cansun, Ender’in ise bugün resmi imzayı atacağını belirtti. Marsilya ile dün ön protokol yapan Jardel yarın resmi sözleşme imzalayacak. 
     



 SPOR 

































</TEXT>
</DOC>
