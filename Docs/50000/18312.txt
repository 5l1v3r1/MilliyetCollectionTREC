<DOC>
<DOCNO> 18312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/27/spor/spo10.html </URL>
<DATE> 2001/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

G.Antep - A.Gücü      ŞAMPİYONLAR Ligi'ne katılma mücadelesi veren Gaziantep, bugün Ankaragücü'nü konuk ediyor. Kamil Ocak Stadı'nda saat 20.00'de başlayacak maçı Bülent Uzun yönetecek. Kırmızı - Siyahlı takımda sakat Mehmet Polat ile cezalı Hakan Bayraktar forma giyemecek. Ankaragücü'nde ise sakat N'Gobe ve Ramazman görev alamayacak. Karşılaşma DigiTürk'ten naklen yayınlanacak. 
     
Atletlere koruma      ATLETİZM Federasyonu, başarılı sporcuları koruma altına alıyor. Federasyon, uluslararası müsabakalarda derece alan sporculardan Eşref Apak, Serap Aktaş ve Türkan Erişmiş'e sponsor bulunana kadar aylık 300 milyon lira yardımda bulunacak. Ayrıca üç sporcunun temel giderlerini de karşılayacak. 
     
Tolga ve Ümit'e ceza      PFDK, dünkü toplantıda Gençlerbirliği'nin iki gözde ismi Tolga ve Ümit Karan'a birer maç ceza verdi. İki oyuncunun da Samsun maçından önce hakemlerin odasının bulunduğu koridordan, soyunma odasına gitmeleri nedeniyle federasyon temsilcisi Haldun Ergin tarafından rapor edildiği için cezalandırıldığı öğrenildi. 
     
Üstünsoylu tehlikede      KAYAKTA yaşanan skandalda fatura Federasyon Başkanı Erdoğan Üstünsoylu'ya çıktı. Avusturya'da şubatta yapılan Alp Disiplini Dünya Kayak Şampiyonası'nda sporcuların büyük slalom yarışına onaysız yarış tulumu ile katılıp, diskalifiye olmaları nedeniyle açılan soruşturmada Üstünsoylu'nun ihmali belirlendi. Üstünsoylu, 6 aydan fazla ceza alırsa, yönetmeliğe göre başkanlığı düşecek. 
     
Tarihi başarı      RİTMİK cimnastikte ilk kez bir Türk sporcu uluslararası turnuvada derece yakaladı. Portekiz'de 17 - 23 Nisan'nda yapılan 15. Uluslararası Ritmik Cimnastik Turnuvası'nda İzmir Çimentaş Kulübü'nden Şükran Taşyuran, 28 ülkeden 47 sporcu arasından genel tasnif ikinciliğini kazandı. Taşyuran ip, çember, top aletlerinde ikinci, labutta da üçüncü olarak, tüm finallerde dereceye girdi. 
     



 SPOR 

























</TEXT>
</DOC>
