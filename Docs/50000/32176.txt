<DOC>
<DOCNO> 32176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/15/son/soneko02.html </URL>
<DATE> 2001/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahte belgelerle yurda sokulan 121 otomobile el konuldu 
</HEADLINE>
<TEXT>

     Gümrük Muhafaza kaçakçılık ekipleri yasa dışı yollarla yurda sokulan 121 otomobile el koydu. 
     Devlet Bakanlığı'ndan yapılan yazılı açıklamaya göre, yapılan çalışmalarda sahte belge ve sahte plakaların basımıyla ilgili olarak 4 kişi yakalandı ve Ankara Cumhuriyet Başsavcılığına sevkedildi. 
     Rusya, Gürcistan, Ermenistan ve Türk Cumhuriyetlerinden getiriliyormuş gibi gösterilen bu araçların piyasa değeri 1 trilyon 605 milyar lira olarak belirlendi. 
     Bedelsiz kapsamında yapılan ithalat çerçevesinde TASİŞ ambarlarında bekleyen tüm araçlar incelemeye alınırken, araçların getirildikleri Türk Cumhuriyetleri, Rusya, Gürcistan, Ermenistan gibi ülkelerle yapılan yazışmalardan araçların tümüne yakının belgelerinin sahte olduğu anlaşıldı ve ilk etapta 99 adet araç zapt edildi. 
     Avrupa ülkelerinden 2000 yılı içinde satın alınan araçların genellikle İpsala sınır kapısından yurda sokulduğu belirlendi. Bir veya iki gün içinde Gürbulak veya diğer sınır kapılarından çıkarılıp tampon bölgede Türkiye'de yapılan sahte plakalar takılan otomobillerin Rusya, Gürcistan, Ukrayna, Ermenistan ve Türk Cumhuriyetleri'nden geliyormuş gibi düzenlenen sahte mülkiyet belgeleriyle tekrar yurda sokuldukları tespit edildi. 
     Gümrük Muhafaza kaçakçılık ekiplerince 13 Haziran 2001 tarihinde yapılan operasyonlarda da 22 adet Mercedes marka otomobil ele geçirildi. 
     Ruhsatlarında ''1 yıl süre ile satılamaz ve devredilemez'' kaydı bulunan 8 otomobili ellerinde bulunduran şahıslar hakkında Ankara Cumhuriyet Savcılığına suç duyurusunda bulunuldu. 
     14 adet otomobille ilgili olarak da Teftiş Kurulu Başkanlığınca geniş çaplı araştırma yapılıyor. 
     Şu ana kadar Cumhuriyet Savcılığı'na sevk edilen araç sayısı 107, geçici olarak el konulan, detaylı inceleme ve araştırma yapılabilmesi için belgeleri Teftiş Kurulu Başkanlığına intikal ettirilen araç sayısı 14 olmak üzere toplam 121 araç zapt edildi. 
     21 Kasım 1997 tarihinden 31 Aralık 2000 tarihine kadar bedelsiz ithalat kapsamında gerçekleştirildiği tespit edilen tüm araçlarla ilgili inceleme ve soruşturma Gümrük Müsteşarlığı Teftiş Kurulu Başkanlığı'nca sürdürülüyor. 
     







</TEXT>
</DOC>
