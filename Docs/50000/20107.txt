<DOC>
<DOCNO> 20107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/spor/spo03.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ASLAN İSYANDA 
</HEADLINE>
<TEXT>

Galatasaraylı yöneticiler, Şükrü Saracoğlu Stadı'nda yaşanan olaylara büyük tepki gösterdiler, tüm şikayetlerine rağmen federasyonun kayıtsız kalmasını eleştirdiler 
     HALİL ÖZER 

     SARI - Kırmızılı takımda Fenerbahçe yenilgisinin şoku sürerken, yöneticiler Şükrü Saracoğlu Stadı'nda büyük sıkıntılar yaşadıklarını söylediler. Tüm şikayetlerine rağmen Futbol Federasyonu yetkililerinin kayıtsız kaldığını belirten yönetici Burak Elmas, en çok yapılan anonslardan etkilendiklerini ifade etti, "Ölecek, öleceksiniz sözlerini duyunca şoke oldum" diye konuştu. 
     KARŞILAŞMAYI izlemeye giden Galatasaray taraftarına eziyet edildiğini savunan Elmas, koltuklara sahadan kesilen çimlerin döküldüğünü, üzerlerine de yumurta kırıldığını iddia etti. Stada geldikleri andan itibaren bir terör havasının yaratıldığını belirten yöneticiler, soyunma odalarında tatsızlıklar yaşandığını, taraftarlarının stada girmeden önce bir saat çamurda bekletildiğini ileri sürdüler. 
     MENAJER Cüneyt Tanman yaşadıklarını hatırlamak bile istemediğini belirtti. Tanman "Takımın yarısı girdi. Diğer yarısı dışarıda olmasına rağmen kapıları kapattılar. Bizi korumakla görevli sivil polisleri bile 'Bizim işimiz' diyerek içeriye almadılar. O sırada yumruklar havada uçuştu. Stat görevlileri kavgayı çıkaran bu kişilerin Aziz Yıldırım’ın adamları olduğunu söylediler"dedi. 
     
Deklarasyon      GALATASARAY, Fenerbahçe maçında sporcular, yöneticiler ve taraftarlarına insanlık dışı davranışlarda bulunulduğunu iddia ederek, bir kınama bildirisi yayınladı. Deklarasyonda "Amaca giden her yol meşrudur felsefesinden yola çıkan Makyavelist kulüp yönetiminin zaferiyle sonuçlanan dün önceki gece, ne yazık ki Türk futbolunun dostluk ve rekabetle dolu şanlı tarihinin 'kara gece'si olarak anılacaktır" denildi. 
     
Jardel'in öfkesi      GALATASARAY'da Jardel yine kriz oldu. Fenerbahçe maçında ilk on birde oynatılmayan Brezilyalı golcü ikinci yarıda oyuna girdiği andan itibaren de son derece silik bir futbol ortaya koyarak adeta Lucescu'yu protesto etti. Jardel'in Florya'da Lucescu'ya tepki gösterdiği ve "Madem beni oynatmayacaktınız neden tedavimi yarıda bıraktınız" dediği öğrenildi. 
     
Kaderin cilvesi      ANKARAGÜCÜ ile Galatasaray arasında 1992 - 93 yılında oynanan 8-0'lık karşılaşmada forma giyen ve halen başkent takımında ter döken Hakan Kutlu, "Bu hafta kazanmak için elimizden geleni yapacağız" dedi. Kutlu, "O maç yüzünden yıllarca suçlandık. Maç satmak, şike yapmak o kadar kolay mı Kimse olayları başka yöne çekmesin. Herkes kendi işine baksın" diye konuştu. 
     
NEDEN YENİLDİ      1 - LUCESCU, Jardel'i "Oynayacaksın" diye Portekiz'den apar topar çağırdı. Hep Brezilyalı futbolcu ile ilgilendi. Serkan'ın yüzüne bakmadı. Son gün Serkan'a görev verdi, Jardel'i kulübede oturttu. 
     2 - GEÇEN hafta boyunca Mircea Lucescu son derece huzursuzdu. Antrenmanlarda neşeli davranışlarına hiç tanık olunmadı. Takımı motive etmekte zorlandı. Gerginliği ve aşırı heyecanı, futbolculara da yansıdı. 
     3 - ŞÜKRÜ Saracoğlu Stadı'na topu topu üç yöneticinin gelmesi futbolcuları olumsuz yönde etkiledi. Özellikle Başkan Faruk Süren'in böyle hayati bir maçta bulunmaması, takımın bütün havasını bozdu 
     4 - KANATLARDA oynayan Fatih ve Ergün fazla ileriye çıkartılmadı. Sarı-Kırmızılı takım, futbol felsefesinden uzaklaştırıldı. Fenerbahçe iyi analiz edilemediği için karşılaşma boyunca gerekli önlemler alınamadı. 
     5 - FUTBOLCULAR son 10 günde Fenerbahçe maçına yeterince hazırlanamadı. Üç gün Hagi'nin jubilesine gidildi, ayrıca derbi öncesi futbolculara iki gün izin verildi. Bu da konsantrasyonu yok etti. 
     6 - KARŞILAŞMA sırasında kulübeden hiç çıkmayan Lucescu, oyuncularını uyarmadı. Hataları gösteremedi. Basın toplantısında da "Çakmak attılar" diye şikayette bulunarak, kendi kusurlarını örtmek istedi. 
     
Futbol varsa, enflasyon yok      Müthiş derbiye iki ülke medyası büyük ilgi gösterdi, karşılaşmayı manşetlere taşıdı 
     FENERBAHÇE - Galatasaray derbisi dış basında da yankı buldu. İsrail'in Yedioth Ahronot gazetesi, "Revivo'nun seyircileri ve Fenerbahçe lider" başlığını attı, "Şimdi şampiyonluk bekleniyor. Revivo elinden geleni yaptı. Müthiş bir gol pası verdi" diye yazdı. Maça gelen taraftarların fotoğrafını birinci sayfasına koyan Maariv gazetesi ise "Krize rağmen karaborsa bilet satıldı. Futbol varsa, enflasyon yok" yorumunu yaptı. 
     RUMEN basını ise Hagi'yi sinirlerine hakim olamadığı için eleştirirken, ünlü yıldızın paslarını değerlendiremeyen Serkan'ı "en kötü" ilan etti. Prosport gazetesi, "Fırsat kaçtı" başlıklı haberinde "Fenerbahçe, müthiş derbide Galatasaray'ı yenerek, Lucescu'nun takımının şampiyonluk yarışındaki yerini aldı" ifadesini kullandı. Libertate gazetesi "Oyun sürüyor" manşeti altında, "Galatasaray da, Fenerbahçe Stadı'ndan çıkamadı" dedi. 
     



 SPOR 
























</TEXT>
</DOC>
