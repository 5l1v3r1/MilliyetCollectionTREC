<DOC>
<DOCNO> 39144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/guncel/gun04.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Alaton Çözülmedi 
</HEADLINE>
<TEXT>

Üzeyir Garih’in ortağı Ishak Alaton, polis yetkililerinden bilgi aldı ve cinayeti kimin ve neden işlediğinin belli olmadığını söyledi 
     İSMAİL ŞAHİN 

     Üzeyir Garih’in, vefatı nedeniyle, dün Alarko Holding’in Ortaköy’deki merkez binasına siyaset ve iş dünyasından birçok ziyaretçi taziyelerini bildirmeye geldi. Taziyeleri kabul eden İshak Alaton’u Sakıp Sabancı, eski Sanayi Bakanı Cahit Aral, İçişleri Bakanı Rüştü Kazım Yücelen, İstanbul Valisi Erol Çakır Emniyet Genel Müdürü Kemal Önal, İstanbul Emniyet Müdürü Hasan Özdemir, Şişli Belediye Başkanı Mustafa Sarıgül ve işadamı Şarık Tara ziyaret etti. 
     Akşam saatlerinde Holding’den ayrılan Alaton, basın mensuplarına yaptığı açıklamada İçişleri Bakanı, Emniyet Müdürü, İstanbul Valisi ve İstanbul Emniyet Müdürü’nün taziyetlerini ilettiklerini belirtirken, "Kimin yaptığı belli değil, her türlü ihtimal göze alınıyor. Türk Emniyet Kuvvetleri’ne güvenim sonsuz, muhakkak kimin, niçin yaptığı bulunacaktır. Yetkililerle karşılıklı bilgi alışverişinde bulunduk" dedi. 
     
     Felsefi mirası korunacak’ 
     Türkiye’nin ve dünyanın bir çok yanından başsağlığı aldıklarını söyleyen İshak Alaton, böyle acılı bir günde kendilerini yalnız bırakmayan herkese teşekkür etti. Şirketin üst düzey yöneticileriyle bir araya geldiklerini belirten Alaton şöyle devam etti 
     "Ancak en önemlisi, sevgili dostum üzeyir Garih’in felsefi mirası. Gösterdiği yoldan şaşmadan devam edeceğiz. Çünkü ben de aynı fikirdeyim ki insanlar fanidir, ancak yarattıkları eserler ölümsüzdür. Biz de ancak o yarattığımız eserin ölümsüzlüğüyle iftihar edeceğiz. Biz çoktan beridir sorumluluğu genç insanlara, profesyonellere devretmiştik. Onun için şirketin devamlılığı hakkında en ufak bir şüphemiz yok. Türkiye’ye güven, hizmet etme, dürüstlük, saygınlık prensipleri içinde çalışmalarımıza devam edeceğiz. Allah bize başka acılar göstermesin." 
     
     Kimin yaptığı önemli değil 
     Olayı bugünkü şartlarda kimin yaptığının, kendisini ilgilendirmediğini belirten Alaton, "Bu daha çok emniyet güçlerini ilgilendiren bir olay. Ben sadece basının verdiği haberlerle yetinmek durumundayım." dedi. 
     Cinayet, "Dini amaçlı mı, siyasi amaçlı mı, yoksa üzerinde durulduğu gibi adi bir cinayet mi " sorusuna ise Alaton, şu yanıtı verdi 
     "Bu en fazla üzerinde durmak istediğim ya da inanmak istediğim olay. Bu eğitimsiz, hiçbir sorumluluğu olmayan insanların yapmış olabileceği bir hareket. Ve benim en fazla üstünde durmak istediğim, Türk insanının daha iyi bir eğitim görmesinin gerekli olduğudur. Bugün de fikrim değişmedi. Zaten üzeyir Garih’in, hep hizmet vermek istediği eğitim yönüydü. Eğer ömrü yetseydi, üniversitede ders verecekti. Hoca olacaktı. Değerli bir insanımızı kaybettik." 
     



 GÜNCEL 

















</TEXT>
</DOC>
