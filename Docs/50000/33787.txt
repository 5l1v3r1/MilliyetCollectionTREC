<DOC>
<DOCNO> 33787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/son/sondun18.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus tenisçi Kurnikova'nın evlilik bilmecesi... 
</HEADLINE>
<TEXT>

     Rusların ünlü tenisçisi AnnaKurnikova'nın, ABD'de oynayan Rus buz hokeycisi Sergey Fedorov ile evlendiği haberi, Kurnikova'nın babası ve menajeri tarafından yalanlandı. 
     İngiliz bulvar gazetesi Sun, 20 yaşındaki Kurnikova ile 31 yaşındaki Fedorov'un Moskova'da minicik törenle beş kişinin huzurunda kıyılan nikahla dünyaevine girdiğini duyurmuştu. 
     20 yaşındaki Rus tenis yıldızı Kurnikova'nın babası Sergey Kurnikov, İngiliz Reuters ajansına telefonla yaptığı açıklamada, ''Geçen yıl da Anna'nın yine ABD'de oynayan Rus buz hokeyi yıldızı Pavel Bure ile evlendiği lafı ortaya atıldı. Gelen telefonlardan bıktım usandım'' diye konuştu. 
     ABD'deki bir spor federasyonu yetkilisi de haberi yalanladı. 
     Haberini genç çiftin bir arkadaşına dayandıran Sun gazetesi, çiftin şu anda ABD'de olduğunu yazmıştı. Gazeteye göre, ''nikah, Haziran sonu ve Temmuz başında yapılan Wimbledon Tenis Turnuvası sırasında kıyıldı.'' 
     Kurnikova, ayak bileğinden sakatlanınca, turnuvadan çekilmişti. Gazete, ''nikahtan hemen sonra idman için ABD'ye giden Anna Kurnikova ve kocasının balayına bile çıkmadığını'' kaydediyordu. 
     Sergey Fedorov, Amerikan Ulusal Buz Hokey Ligi'nde NHL Detroit Red Wings kulübünün buz hokeyi yıldızlarından ve en çok kazanan sporculardan biri olarak tanınıyor. 
     
     Bir de Mirror 
     Yine İngiliz bulvar gazetesi The Mirror, geçen yıl NHL'deki Rus buz hokeyi sayı yıldızlarından Pavel Bure ile Kurnikova'nın evlendiğini yazmıştı. Haberi yalanlayan Bure ile Kurnikova, ''Yok öyle bir şey...'' demişti. 
     
     Reklam mı 
     İki yıl üst üste evlenme haberlerinden şaşkına dönenler, ''Herhalde Kurnikova sakatlık geçirdiğinden, hayatta olduğunu hatırlatıp hayranlarına seslenmek için böyle uydurma evlilik haberleriyle reklamını yapmak istiyor'' yorumunu yaptı. 
     Rusların Moskovski Komsomolets gazetesi, yorumunda bu ''kasti'' haberin reklam olabileceğini yazdı. 
     Sun gazetesi, Kurnikova'nın evlendiği iddia edilen Fedorov'un annesi Natalya Federova'yla dahi görüştüğünü öne sürdü. Habere göre anne Fedorova, ''Moskova'da küçük çaplı bir nikah töreni yapıldığını'' söyledi ve ''Anna'nın kayınvalidesi olmaktan mutluyum. Tatlı bir nikahtı'' dedi. 
     Reuters'a ve Rus gazetesi Kommersant'a konuşan tenis yıldızının babası Sergey Kurnikov, ''Anne Fedorova nasıl oluyor da 'evlendiler' diyor, anlayamadım. ABD'de Detroit kentinde oturan Anna, şu anda Florida'da ve Kasım'dan beri, yani Kremlin Tenis Kupası'ndan beri Rusya'ya gelmedi'' diye konuştu. 
     Rus gazetesi Komsomolskaya Pravda ise, Kurnikova'nın evlendiği yolundaki söylentiyi, Federov'un yine Amerika'da oynayan buz hokeycisi arkadaşı Vyaçeslav Fetisov'a ve eşi Lada'ya dayanarak duyurdu. Haberde, New Jersey'de yaşayan Fetisov çiftinin Kurnimkova'yı kutladığı, tenis yıldızının da kutlama için teşekkür ettiği ileri sürüldü. 






</TEXT>
</DOC>
