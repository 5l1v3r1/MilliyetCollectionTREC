<DOC>
<DOCNO> 31778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/guncel/gun08.html </URL>
<DATE> 2001/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Politikacı yakışıklı diye oy alır mı 
</HEADLINE>
<TEXT>

ÇAPRAZ ATEŞ 
     ESRA KURT 

     9. Cumhurbaşkanı Süleyman Demirel dünkü Milliyet’te yayımlanan söyleşisinde, halkın politikacıya sırf yakışıklı olduğu için oy vermeyeceğini söyledi. Demirel, "Halk, adamda ehliyet arar. Yakışıklı, iyi giyiniyor, iyi konuşuyor diye birini seçmez" dedi. Demirel’in değerlendirmesi farklı yorumlara neden oldu. 
     
     Acar Baltaş Psikolog 
Fiziki görünüş avantajdır      Eğer, halkın beklentilerine uygun mesajlar yakışıklı biri tarafından verilirse halk oy verir. Fiziksel düzgünlük, bu açıdan yardımcı olur. İş ararken, fizik olarak daha uygun insanların daha avantajlı duruma geçmesi gibi bir durum. Gençlik, toplumun estetik ölçülerine uygunluk, politikacıya avantaj sağlar. Üstelik toplumun beklentilerine bir de yanıt veriyorsa, yakışıklılık avantajı daha da artırır. Bunun için liderler genç, dinç imajı vermeye çalışır. Özellikle yeniliği başlatma iddiasında olanlar için, bu imaj daha da önemlidir. Türkiye’de de böyle bir döneme gidiliyor. Kesin olan bir şey var ki, eski liderler çok ciddi oy kaybına uğrayacak. Yeni oluşumlar çıktığına göre, hem fikir, hem yüzler yeni olacak. Bu da onlara avantaj sağlayacak. 
     
     Prof. Dr. Zafer Üskül Siyaset bilimci 
Ehliyetli kişiler seçilmeli      Emanetin ehline verilmesi doğrudur. Ehil olanın kim olduğu konusundaysa, halkın elinde ölçüler var. Ehil olanlar, herhalde ülkeyi bugünkü noktaya getirenler değil. Denenmiş ve ehliyetsiz olduğu artık saptanmış kişilerin, emaneti yeniden ele alması söz konusu olmayacaktır. Halk, artık bunu ayırdedecek düzeye gelmiştir. 
     Demirel teorik olarak doğru söylüyor. Olması gereken budur. Ancak, o bu sözü, "Halk yine beni seçer" anlamında söylüyor. İşte burada yanılıyor. Kendisi denenmiştir. Gerçekten de halkın artık kendi çıkarlarını koruma ehliyetine sahip kişileri seçmesi gerekiyor. Bu kişinin Demirel olacağı çok şüpheli. 
     
     Nihat Kaya Psikiyatrist 
Dış görünüm çok önemli      Bana göre, dış görünüm çok önemli. İnsanların karar verebilmesi için, dış görünümü, giyimi, kuşamı, ses ve mimikleri, duruş biçimi, dışa vuran davranışları, beden dili çok önemli. Bir süre sonra, liyakatı varsa, politikacı tutunmaya devam eder. Başlangıçta fiziksel özellikler çok önemlidir. İlk saniyeler içinde dış görünüşe bakarak karar verirsiniz. Bu anlamda Sayın Demirel’in değerlendirmesi gerçeği tam olarak yansıtmıyor. 
     
     Murat Karayalçın SHP eski Gn. Başkanı 
Yakışıklı diye oy verilmez      Bence halk, "güzel" ya da "yakışıklı" diye bir siyasetçiye oy vermez. Yakışıklılığın, güzelliğin belli bir etkisi vardır ama ben bunların nihai olarak belirleyici olacağı kanısında değilim. Belirleyici olan çözümlerdir, ortaya konulacak programlardır. 
     
     Mehmet Auf Yüzden karakter analizcisi - eğitimci 
Sadece akıl yetmez      Yurtdışında yapılmış araştırmalar, görüntü ve imaj birleşmesinin, halkın politikacıya sempatisini artırdığını gösteriyor. Bir politikacının sadece akıllı olması yetmiyor. Kişiler, beden dilini, ses tonunu iyi kullanarak ve halkın anlayabileceği dilden konuşarak sempati toplayabilir. Turgut Özal, görüntü itibarıyla yakışıklı değildi, ama sempatik biriydi. Beden dilini ve ses tonunu çok iyi kullanıyordu. 
     
     Berhan Şimşek Sinema sanatçısı - CHP Parti Meclisi üyesi 
Karizma, vizyon dönemi bitti      Bugüne kadar Türk siyasetinde yakışıklı olanlar da oldu. Adnan Menderes yakışıklıydı, Ecevit gençliğinde yakışıklıydı. Hala bu ülkede birilerine "yakışıklı" diye oy verilecekse, bu ülkenin geleceğinin bugününden kötü olacağını düşünüyorum. Ama bu esnada Demirel, bu elbisenin çok kirlendiğini ve temizlenmesi gerektiğini söylüyor. Yani kendisi çok yakışıklı değil ama elbiseyi asıl kirletenlerin başında kendisi ve onun gibiler geliyor. Demirel ve Özal gibi politikacılar, yıllardan beri hem kaleci hem golcü oldu. Ne topu tutabildiler, ne top atabildiler. Golü yiyen sürekli halk oldu. Kişilerin boyu, posu, yakışıklılığı önemli değil. Bilgili, birikimli, dürüst, sokaktaki insanın acısını anlayabilecek kişilerden oluşmuş bir takım oyunudur politika. Karizma ve vizyon dönemi artık bitmiştir. 
     



 GÜNCEL 





















</TEXT>
</DOC>
