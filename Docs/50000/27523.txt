<DOC>
<DOCNO> 27523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/son/sonspo18.html </URL>
<DATE> 2001/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Milan Taraftarlar Derneği "Kulübün seçimine güveniyoruz" 
</HEADLINE>
<TEXT>

     AC Milan Taraftarlar Derneği AMC Başkanı Pino Munafo, ''Kulübün seçimine güveniyoruz, bizim için önemli olan sonuçlar'' dedi. 
     Munafo, Milan'ın yeni teknik direktörü Fatih Terim ile ilgili olarak, kendileri açısından önemli olanın sonuçlar olduğunu söyledi. 
     AC Milan'ın büyük bir kulüp, taraftarlarının da şampiyonluklara alışkan olduğunu ifade eden Munafo, ''AC Milan, bizim kulübümüz. Yönetim eğer bir seçim yaptıysa ona güvenmek zorundayız. Taraftar olarak tabii ki bizim için önemli olan futbolun da gereği olan sonuçlar'' diye konuştu. 
     AC Milan'a çok fazla ünlü teknik direktörün geldiğini, bazılarının başarı sağladığını, bazılarının ise bunu gösteremediğini kaydeden AMC başkanı, ''Terim, geçmişte büyük başarılar sağlamış olabilir. Ancak burası Milan. Büyük bir kulüptür. Futbolcuları ve yönetimi değerlidir. Teknik direktörümüzden şampiyonluklar bekliyoruz'' dedi. 
     Terim'i kulübün seçtiğini, bu yüzden sorumluluğun kulübe ait olduğunu söyleyen Munafo, futbolun tek gerçeğinin galibiyetler olduğunu, bunun da teknik direktörler ve futbolcularla sağlanabileceğini, bundan dolayı da Türk teknik direktöre destek verdiklerini belirtti. 
     Alberto Zaccahori'nin Milan'dan, Terim'in de Fiorentina'dan kovulduğuna dikkat çeken Munafo, taraftarların lig sonuna kadar destek verip değerlendirmelerini ona göre yapacaklarını ifade etti. 






</TEXT>
</DOC>
