<DOC>
<DOCNO> 30472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/son/sondun09.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da Katolik Kilisesi, küreselleşme karşıtlarıyla elele... 
</HEADLINE>
<TEXT>

     İtalya'nın Cenova kentinde 20-22 Temmuz arasında yapılacak G-8 zirvesine az bir süre kala, kentte güvenlik önemleri giderek artırılıyor. Gösterilere katılmak üzere Katolik Kilisesi'ne bağlı 50 dernek, Cenova'ya gideceklerini açıkladı. İtalyan parlamentosundan Yeşiller ve komünist partilere mensup yaklaşık 30 kadar parlamenter de, küreselleşme karşıtlarıyla birlikte gösterilere katılacaklarını bildirdi. Komünist Yeniden Oluşum Partisi Prc ise, ''Genç komünistlerimiz kırmızı bölgeye girecekler'' şeklinde açıklama yaptı. 
     Öte yandan Jandarma ve gizli servis ekipleri, tüm kentte kimlik kontrolü yapmaya başladı. Güvenlik ekiplerinin saatte 50 kişiye kimlik kontrolü uyguladıkları, kent merkezindeki polis sayısının artırıldığı belirtiliyor. 
     İçişleri Bakanlığı'na bağlı ''Digos'' adlı gizli servis ekipleri de, iki gündür küreselleşme karşıtı grupların elemanlarının evlerine baskınlar yaparak, silah ve yanıcı madde türü malzeme arıyor. ''Beyaz Tulumlular'' adlı küreselleşme karşıtı grubun temsilcileri, Digos'un yaptığı aramalara tepki gösterirken, hükümetin göstericilerle diyaloğunun olmadığını, ''asker ve polislerin kenti işgal etmiş durumda'' olduklarını öne sürdü. 
     Göstericilerin temsilcileri, geçen hafta, güvenlik yetkilileriyle yaptıkları görüşmede, belirli bir bölgede gösteri yapma ve dışarıdan gelen göstericiler için de stadyumun kullanılması konularında anlaşmaya varmışlardı. 
     Küreselleşme karşıtları ise, G-8 zirvesi süresince yapacakları gösteriler için her gün toplantılar düzenlemeye devam ediyor. Tek hedefi ''kırmızı bölgeye'' girerek zirvenin yapılacağı Düklük Sarayı'na Palazzo Ducale yakınlaşmak olan göstericilerin, bunun için önceden kırmızı bölge içindeki evlerde gizlenme ve polis rehin alma gibi planlar hazırladıkları iddia ediliyor. 
     






</TEXT>
</DOC>
