<DOC>
<DOCNO> 5684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/06/ekonomi/eko05.html </URL>
<DATE> 2001/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
4.5 katrilyon liralık vergi borcu var 
</HEADLINE>
<TEXT>

Vergi Dünyası MUSTAFA ÖZYÜREK 
     Dün toplanan Bakanlar Kurulu Maliye Bakanlığı'nın önerisi doğrultusunda 31.12.2000 tarihine kadar ödenmemiş bulunan vergi asılları ile gecikme faizi ve gecikme zamlarını düşük faizle taksitlendirme kararı aldı. Her türlü vergi, resim ve harçlar bu taksitlendirme kapsamına girmektedir. 
     Taksitlendirilen vergi borçlarına yıllık yüzde 3 veya 6 tecil faizi uygulanması bekleniyor. Şu anda normal tecil faizi aylık yüzde 3, yıllık yüzde 36'dır. Bu taksitlendirmeden yararlanmak isteyen mükelleflerin vergi dairesine zor durumda olduklarına dair dilekçe vermeleri gerekmektedir. 
     Vergi borçlarında bu şekilde taksitlendirme süresinin en az 18 ay olması beklenmektedir. Aylık taksitlerini zamanında ödemeyen mükelleflerin ödemedikleri miktar için aylık yüzde 5 gecikme faizi uygulanacaktır. 
     Taksitlendirme uygulamasından yararlananların yurtdışına çıkış yasağı kalkar. 
     Maliyenin düşük faizli taksitlendirme yoluyla tahsil etmek isteğini vergi alacaklarının 4.5 katrilyon civarında olduğu hesaplanıyor. Bu birikmiş vergi borçlarının yüzde 60'a yakınının KiT'lere ve belediyelere ait olduğu tahmin ediliyor. KiT'lerin ve belediyelerin mali güçlükleri dikkate alındığında onlardan ek bir tahsilat beklenmesi gerçekçi olmaz. 
     Özel sektöre ait olan 2.5 katrilyon civarındaki birikmiş vergi borçlarının bir bölümü, iflas etmiş veya işini terk etmiş mükelleflere ait bulunuyor. Bu kesimden ek bir tahsilat beklenmemelidir. 
     Borcuna sadık, ancak gecikme faizleri çok yüksek olduğu için, nasıl olsa geciktik, bekleyelim bakalım, ya mali af çıkar ya Maliye bize bir yol bulur diye beklemektedir. Bunlardan tahsil edilebilecek birikmiş vergi alacağının tutarı 1 katrilyon liraya ulaşır. 
     "Düşük faizli taksitlendirme" yöntemi, vergi borçlarını zamanında ödeyen, dürüst mükellefleri enayi durumuna düşürüyor. O nedenle de, olağan dışı bu çeşit tahsilat yöntemleri, vergiye karşı direnci artırıyor. Dürüst mükellefler, herkesin enayisi ben miyim diye düşünmeye başlıyor. 
     Getirilmekte olan bu özel "düşük faizli taksitlendirme" yöntemi, Maliye'nin alacaklarını tahsilde aciz kaldığının itirafıdır. Vergi idaresi etkin olsaydı, vadesi gelen alacaklarını zamanında takip edip, gerektiğinde icra yoluyla tahsil edebilseydi, böylesine büyük bir kamu alacağı oluşmayacaktı. Bu yöntem ve Cumhuriyet döneminde 28 kez başvurulmuş olan mali aflar vergi yasalarına güveni yok etmekte, dürüst mükellefi enayi durumuna düşürmekte ve vergiye direnci artırmaktadır. 
     
     


 EKONOMİ 














</TEXT>
</DOC>
