<DOC>
<DOCNO> 14125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/01/son/sontur08.html </URL>
<DATE> 2001/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Etibank'ın eski genel müdürlerinden İsmail Hakkı Karakaya da gözaltında 
</HEADLINE>
<TEXT>

     Tasarruf Mevduatı Sigorta Fonu'na devredilen Etibank'la ilgili İstanbul DGM'nin yürüttüğü soruşturma kapsamında, bankanın eski genel müdürlerinden İsmail Hakkı Karakaya da gözlem altına alındı. 
     İstanbul Emniyet Müdürü Kazım Abanoz, Vatan Caddesi'ndeki binadan ayrılırken, gazetecilerin, Dinç Bilgin ve oğlu Önay Şevket Bilgin'in gözaltına alındığı Etibank soruşturmasına ilişkin sorularını yanıtladı. 
     Soruşturma kapsamında Etibank'ın eski sahibi Dinç Bilgin ve oğlu Önay Şevket Bilgin dışında eski bir genel müdürün gözlem altına alındığını belirten Abanoz, ''Bu konuda Bankacılık Düzenleme ve Denetleme Kurulu'nun çalışmaları var. Bu çalışmalar savcılığa bildirilir. Biz de savcının talimatına göre hareket ediyoruz'' dedi. ''Etibank'ın eski yöneticilerinden Mustafa Çağlar'ın da gözlem altına alınacağı yolunda duyumlar olduğu''nun hatırlatılması üzerine Abanoz, ''Evet, gözaltına alınacak. Arıyoruz'' şeklinde konuştu. 
     ''Aynı bankada bir dönem yöneticilik yapan Deniz Kuvvetleri eski Komutanı emekli Oramiral Vural Bayazıt'ın da gözlem altına alınacağı'' yolunda basında haberler çıktığının belirtmesi üzerine de Abanoz, ''Bu konuda çıkan haberlerin hepsi spekülasyondur. Öyle bir şey yok'' dedi. 
     Soruşturmanın tamamlanması için DGM Cumhuriyet Savcılığı'ndan ek süre isteyebileceklerini de anlatan Abanoz, ''Dinç Bilgin ve Önay Şevket Bilgin'in sağlık kontrollerinin dışarıdan getirilen bir doktorla emniyette yapıldığı iddiası bulunduğu''nun söylenmesi üzerine, ''Biz yasal olarak sağlık kontrollerini yaptırıyoruz, rapor alıyoruz. Ancak uygulamanın ne şekilde yapıldığı konusunda bilgim yok'' diye konuştu. 
     Abanoz'un isim vermemesine rağmen gözaltına alınan eski genel müdürün, aynı zamanda Etibank'ın eski Yönetim Kurulu üyesi de olan İsmail Hakkı Karakaya olduğu öğrenildi. Karakaya hakkında, İstanbul DGM tarafından 19 Şubat 2001 tarihinde yurtdışına çıkış yasağı konulmuştu. Bu arada, soruşturmayı yürüten İstanbul DGM Cumhuriyet Savcısı Ercan Cengiz, saat 12.45 sıralarında, basın mensuplarının sorularına cevap vermeden İstanbul Mali Şube Müdürlüğü'nden ayrıldı. 




</TEXT>
</DOC>
