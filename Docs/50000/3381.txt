<DOC>
<DOCNO> 3381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/22/son/soneko07.html </URL>
<DATE> 2001/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı Gökalp ""Türkiye’de deli dana yok" 
</HEADLINE>
<TEXT>

     Tarım ve Köyişleri Bakanı Hüsnü Yusuf Gökalp, Türkiye’de deli dana hastalığı olmadığını söyledi. Gökalp, Süt Konseyi toplantısında gazetecilerin sorularını yanıtladı. 
     Bakan Gökalp, deli dana hastalığıyla ilgili bir soru üzerine, Bakanlığın teşkilatının, tüm Anadolu da kontrolünü her hastalıkta sürdürdüğünü kaydetti. 
     Bir gazetecinin "siz göreve gelmeden girmiş olabilir mi" şeklindeki sorusu üzerine Gökalp, "Türkiye’ye bizden önce giren kaçak hayvanların hastalıklı olup olmadığı konusunda birşey söyleyemem" şeklinde konuştu. 
     Geçmişte yıllarca kaçak hayvan girdiğini anlatan Gökalp, bu hayvanlarla, şap, çiçek hastalığı ve vebanın girdiğini belirtti. Deli dana hastalığının çok yaygın olmadığını ifade eden Gökalp, hastalığın menşeinin İngiltere olduğunu ve uzun süre İngiltere’den dışarıya yayılmadığını söyledi. 
     Gökalp, "İngiltere-Avrupa kökenli kaçak hayvan da Türkiye’ye girmemiştir. Bildiğimiz budur, yaygın olmayan bir hastalığın girdiğini zannetmiyorum" dedi. 
     Bakan Gökalp, Migros’ta satılan etlerle ilgili bir soru üzerine, Tarım ve Köyişleri Bakanlığı’nın 1995 yılında çıkarılan 560 sayılı Kanun Hükmündeki Kararname ile gıda ürünlerinin üretim yerinde, üretimin denetlenmesinden sorumlu kılındığını anlattı. 
     Denetlemelerinin, mevzuat içinde üretim yerleri ile ilgili olduğunu belirten Gökalp, pazarları, marketi denetleme yetkisinin Bakanlığa tanınmadığını ve buraları denetledikleri zaman mevzuat dışına çıkmış olacaklarını söyledi. 
     Gökalp, Ankara’daki mezbahalarla ilgili bir soru üzerine de 560 sayılı KHK ve uygulama tebliğleri ile sağlıksız şartlarda çalışan tüm gıda yerlerinin kapatılması ve üretim izni verilmemesi koşulunun getirildiğini hatırlatarak, "Bu kararname ile tüm gıda işletmelerinin üretim izni alması, Bakanlık tarafından sorumluluk haline getirildi" dedi. 
     Göreve geldiklerinden bu yana, sağlıksız koşullardaki tüm işletmelerin çalışmasına müsaade etmediklerini belirten Gökalp, "Muhakkak bizden ruhsat almaları gerekli ve teknolojik hijyenik şartları yerine getirmeyen ve 6 yıldır kapatılmayan tüm kesimhaneler kapatılıyor" dedi. 
     Gökalp, bir gazetecinin "toplantıda süt taban fiyatlarını mı belirleyeceksiniz" şeklindeki sorusunu, "Sütte devletin taban fiyat ilan etmesi diye bir husus yok. Biz burada, süt fiyatlarının sağlıklı oluşması için hangi tedbirleri alabiliriz, bunu konuşacağız. Taban fiyat ilanı söz konusu değil, bu serbest piyasada oluşuyor" şeklinde yanıtladı. 
     
     




</TEXT>
</DOC>
