<DOC>
<DOCNO> 48891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/spor/spo02.html </URL>
<DATE> 2001/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli’nin, Avrupa macerası masal gibi demeçlerle başladı, hüsranla noktalandı 
</HEADLINE>
<TEXT>
Bir varmış, bir yokmuş 
Rakiplerine meydan okuyan tecrübeli teknik adam, her yenilgi sonrası umut tacirliğini elden bırakmadı, ancak kısır futbolla kırılması güç bir rekora imza attı 
     FUAT ERCAN 

     Kahır mektupları 
     ŞAMPİYONLUKLA noktalanan bir sezonun ardından ligde "kısır" bir futbolla yoluna devam edip, Avrupa’da "sıfır çeken" ve "kırılması güç bir rekora " imza atmaya hazırlanan Fenerbahçe, taraftarlarına "kahır mektupları" yazdırıyor. Yaşanan hayal kırıklıklarının ardından, yönetimde destekçisi kalmayan, taraftarın sabır sınırlarını zorlayan, sadece Aziz Yıldırım’ın "Sezon sonuna kadar takımın başında" sözleriyle destek verdiği Denizli, "çelişkiler" içinde yüzdüğü bir havuzda boğulmamaya çalışıyor. 
     
     Na galip takım 
     ÖZELLİKLE, Şampiyonlar Ligi’nde skora bir türlü yansımayan "demeçleriyle" düşündürdü, "sistemiyle" süründürdü. Elindeki kadronun "zenginliğini" öne sürerek her maça neredeyse farklı bir onbirle çıkmayı alışkanlık haline getiren Denizli, 10. haftasına girmeye hazırlandığımız ligde "ideal onbir" arayışını Avrupa’ya da taşımaya kalkınca bedelini beş maçta "nagalip" bir ekip yaratmakla ödedi. 5 karşılaşmayı neredeyse iki ayrı ekiple oynadı ve 20 futbolcu forma giydi. 
     
     Umut tacirliği 
     AVRUPA macerasına iddialı demeçlerle "Meydan okuyarak" başlayan ve hüsranla biten Barcelona maçı sonrası ustaca "çark" eden Denizli, yine de "Umut tacirliğini" elden bırakmadı. Her maç öncesi sarf ettiği, "Bu kez mutlaka.. Kazanmak için çıkıyoruz.. Ya hep ya hiç" sözleri bir türlü skora yansımadı, hep boşlukta kaldı. "Önemli olan iç ve dış saha puanları ile gruptan çıkmak. Barajın ne olduğunu biliyoruz" diyen Mustafa Denizli, tek maç kala hedef olarak belirlediği 9 puanın henüz bir tekini bile alamadı. 
     
     Hep ecel terleri 
     SARI - Lacivertli taraftarları düş kırıklığı ve hüzün dolu bir Avrupa turuna çıkaran Mustafa Denizli yönetimindeki Fenerbahçe, ligde de "içgüveysinden hallice" bir grafik çiziyor. Geride kalan 9 hafta içinde biri ezeli rakibi Galatasaray ve İstanbulspor’a karşı olmak üzere iki mağlubiyet, bir beraberlik ve 6 galibiyet alan Fenerbahçe, galip geldiği maçlarda bile taraftarlarına "korku filmi" stresi yaşatıyor, son dakikalara kadar "ecel terleri" döktürüyor. 
     
F.Bahçe-Barcelona      MAÇ ÖNCESİ 
     "Denizli meydan okudu Kadıköy’deki seriyi devam ettirmek istiyoruz. Hep aynı iddia ile geliyorlar, nasıl döndükleri de ortada." 
     
     MAÇ SONRASI 
     "Barcelona düşündüğümüzden iyi bir görüntü verdi. Böyle bir rakibe bu stadda yenilmek sürpriz değil. Sonuçta bir lig maçı kaybettik." 
     
F.Bahçe-Lyon      MAÇ ÖNCESİ 
     "Lyon karşısına mutlaka kazanacağımız bir kadroyla çıkacağız. Önümüzü aydınlatacak bir maç olacak. Devamlı ileri bakıyoruz." 
     
     MAÇ SONRASI 
     "Bir maçı ancak bu şekilde kaybedebilirdik. Gruptan çıkmak için sonuna kadar mücadele edeceğiz. Herşeyin telafisi mümkün." 
     
Leverkusen-F.Bahçe      MAÇ ÖNCESİ 
     "Rakibimizi gözümüzde büyütmüyoruz. Gurbetçiler desteğinin karşılığını alacak. Kazanacağımız puanlar bize grupta hayat verecek." 
     
     MAÇ SONRASI 
     "Lyon maçının tekrarını yaşadık. İnancımızı ve ümidimizi yitirmedik. Bu mücadele ile UEFA’ya kalacağımızı düşünüyorum." 
     
Lyon-F.Bahçe      MAÇ ÖNCESİ 
     "Her şeyimizi ortaya koyacağız. Bu maçın bizim için neler ifade ettiğini herkes biliyor. Ya hep ya hiç özelliği taşıyan bir karşılaşma." 
     
     MAÇ SONRASI 
     "Barcelona maçının dışındaki tüm karşılaşmalardan puan almamız gerekirdi. Artık Avrupa’da prestij için mücadele edeceğiz." 
     
F.Bahçe-Leverkusen      MAÇ ÖNCESİ 
     "Fenerbahçe’ye yakışan bir futbol ve sonuçla ayrılmak istiyoruz. Kazanmak için her şeyi yapacağız. Bu kadroya inancım sürüyor." 
     
     MAÇ SONRASI 
     "Üzerimizde baskı var. Maalesef istediğimiz çizgiyi yakalayamadık. Sorunlarımız psikolojik. Fenerbahçe bu değil." 
     
DENİZLİ’NİN AVRUPA KARNESİ TAKIMLAR O G B M A Y P Barcelona 5 4 0 1 11 5 12 B.Leverkusen 5 4 0 1 8 5 12 O.Lyon 5 2 0 3 6 7 6 FENERBAHÇE 5 0 0 5 3 11 0      
DENİZLİ’NİN LİG KARNESİ TAKIMLAR O G B M A Y P Galatasaray 9 7 2 0 23 9 23 İstanbulspor 9 7 1 1 9 3 22 Fenerbahçe 9 6 1 2 18 11 19 Kocaelispor 9 4 3 2 16 12 15 Göztepe 9 4 3 2 10 10 15 Beşiktaş 9 4 2 3 21 15 14 Gaziantep 9 4 2 3 11 10 14 Trabzonspor 9 4 1 4 16 12 13 Bursaspor 9 4 1 4 10 16 13 Denizlispor 9 3 2 4 16 9 11      
Yönetimden restFenerbahçe Yönetim Kurulu, liderliği yakalayana kadar futbolculara transfer taksiti ile primlerini ödemeyecek 
     YALÇIN TÜRK 

     AVRUPA defterini erken kapatan ve ligde de Galatasaray’ın dört puan gerisinde kalan Fenerbahçeli futbolculara yönetim ağır bir darbe indirdi. Sarı - Lacivertli Yönetim Kurulu, kötü futbol ve başarısız sonuçlar üzerine oyuncularına yapacağı tüm ödemeleri askıya aldı. Fenerbahçeli futbolculara yeniden liderliği yakalayana kadar transfer taksitleri ile primleri verilmeyecek. 
     YÖNETİM, aldığı kararı Teknik Direktör Mustafa Denizli ile futbolculara iletirken, ödeme trafiğinin yeniden eski haline kavuşması için başarıyı şart koştu. Sarı - Lacivertli oyuncuların duruma fazla tepki göstermedikleri ve yönetimin bu tutumunu normal karşıladıkları belirtildi. Fenerbahçeli futbolcular, hem lider olup sorunu çözeceklerini, hem de yönetimin güvenini kazanacaklarını söylediler. 
     
Johnson sıkıntısı      FENERBAHÇE’NİN orta sahadaki dinamosu Johnson ishale yakalandı. Ganalı futbolcuya serum tedavisi uygulanırken, Malatyaspor maçında oynayıp oynamayacağı bugün kesinlik kazanacak. Bu arada sakatlığı nedeniyle Leverkusen karşısında forma giyemeyen Abdullah’ın yarın görev alabileceği açıklandı. Çalışmaya çıkmayan Rüştü’nün de oynayabileceği belirtildi. Hazırlıklarını dün yaptığı tek antrenmanla sürdüren Sarı - Lacivertliler bugün Malatya’ya gidecekler. 
     
Yıldırım topu Denizli’ye attı      FENERBAHÇE Başkanı Aziz Yıldırım, Teknik Direktör Denizli ve futbolcular dün bir ayakkabı mağazasının açılışına katıldılar. Bir taraftarın başkana "Şampiyonluk istiyoruz" demesi üzerine Yıldırım, yanında duran Mustafa Denizli’yi gösterdi ve "Ona söyleyin" ifadesini kullandı. 
     TEKNİK Direktör Denizli’nin de alış veriş yaparken, "Sağlam ayakkabı alalım da, ayağımız yere sağlam bassın" demesi dikkat çekti. Bu arada Aziz Yıldırım, bir bayan taraftara ayakkabı hediye etti. Sarı - Lacivertli futbolcular ise, kötü sonuçlar nedeniyle üzgün olduklarını söylediler. 
     
Şengül ve Aksoy’a büyük onur      TÜRKİYE Milli Olimpiyat Komitesi Olimpiyat Meşalesi Ödülleri, dün Olimpiyatevi’nde düzenlenen törenle dağıtıldı. Kenan Şengül Sayfa Sekreterliği ödülünü servisimiz İstihbarat Şefi Cem Şengül, Prof. Dr. Kaya Çilingiroğlu Spor Tıbbı ödülünü servisimiz yazarlarından Prof. Dr. Fevzi Aksoy, İslam Çupi Spor Yazarlığı ödülünü ise Hulki İlgün aldı. 
     
FIFA’ya dava      FENERBAHÇE, Murat Yakın’ın parasını iki yıldır tahsil edemeyince FIFA’yı mahkemeye verme kararı aldı. FIFA Başkanı Blatter’e konuyla ilgili iki kez mektup yazan ancak yanıt alamayan Sarı - Lacivertli kulüp, zarara uğradığı gerekçesiyle böyle bir yola başvuracak. Murat Yakın’ın parasını bu şekilde kurtarmayı planlayan Fenerbahçe, FIFA’yı mahkemeye veren ilk kulüp de olacak. 
     



 SPOR 























</TEXT>
</DOC>
