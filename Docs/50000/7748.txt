<DOC>
<DOCNO> 7748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/19/ekonomi/eko01.html </URL>
<DATE> 2001/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Patronlar aracı kurum pazarlığında 
</HEADLINE>
<TEXT>

Daha önce banka satın almak isteyen Cem Boyner’in tercihini aracı kurumdan yana kullanarak 1.8 trilyon liraya Prestij Menkul Değerler’i satın aldığı belirtildi 
     SONGÜL HATISARU 

     Uzun bir süredir finans sektörüne girmek isteği bilinen Boyner Grubu fondaki bankalara ilgi göstermezken tercihini aracı kurumdan yana kullandı. Grubun Prestij Menkul Değerler’i 2 milyon 750 bin dolara 1.8 trilyon lira satın aldığı ve devir işlemleri için Sermaye Piyasası Kurulu’ndan onay beklediği belirtildi. 
     Beymen ve Çarşı Mağazaları’nın sahibi olan ve Advantage Card ile 1 milyon 200 bin müşteriye hitap eden Boyner Grubu bu potansiyelini sermaye piyasasında kullanmaya hazırlanıyor. Çekirdek kadro çalışmalarını sürdüren grup, Koç Menkul Değerler Genel Müdür Yardımcısı Güney İkiz’i Genel Müdür, Toprak Menkul Değerler Genel Müdür Yardımcısı Rüveyde Nebioğlu’nun operasyondan sorumlu Genel Müdür Yardımcısı olarak trasfer etti. 
     
     Tekstilcilerin aşkı 
     Geçen temmuzda Okan Grubu’nun 600 milyar lira sermayeyle kurduğu Okan Yatırım’dan sonra tekstilci Sanko Grubu da Altın Menkul Değerleri 1.5 milyon dolara satın alarak sermaye piyasasına adım attı. Selcuk Gıda’nın sahibi Eliya Alharal’ında Universal Menkul Değerler’le 2 milyon 250 bin dolara anlaştığı ve devir için sermaye piyasasından onay beklediği belirtiliyor. Ancak Kurul’un satışın arkasında ünlü oyuncu Fahrettin Göllü’nün bulunduğu ve oyuncunun Selçuk Gıda hisselerinin piyasa yapıcısı olduğu iddiaları nedeniyle incelemeyi sıkı tuttuğu belirtiliyor. 
     Tezal Menkul’le de borsada hisseleri işlem gören bir grubun 750 bin dolar üzerinden pazarlık yaptığı belirtiliyor. 
     
     Fon da talebi farketti 
     Aracı kurumlara olan bu talep Üst Kurul’unda ilgisi çekti. Fona devredilen ancak alıcısı çıkmadığı için Sümerbank adı altında birleştirilen Bank Kapital, Egebank, Yaşarbank, Yurtbank’ın aracı kurumlarının ise tasfiye edilmeyip satışı planlanıyor. Kurmların kar eden ve alıcısı bulunan şirketler olması nedeniyle bankalarla ilgili süreç netleştikten sonra eylülden sonra satışının yapılabileceği belirtildi. Talipliler ise bu aracı kurumların satışında bankalarda olduğu gibi vergi teşviği istiyor. 
     


 EKONOMİ 




















</TEXT>
</DOC>
