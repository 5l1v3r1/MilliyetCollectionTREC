<DOC>
<DOCNO> 17126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/son/sontur29.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulaştırma Bakanı Öksüz "THY'ye zam zam diye tempo tutturuldu" 
</HEADLINE>
<TEXT>

     Ulaştırma Bakanı Enis Öksüz, THY'nin yolcu taşıma ücretlerine sadece son 3-4 ayda yalnızca iç piyasada Hükümet ve Hazine'nin öngördüğünden fazla zam yapılmasına karşın ''Zam yapılamıyor, zarar ediyor'' denildiğini söyledi. 
     Sivil Havacılık Kanunu'nda değişiklik öngören tasarının TBMM Genel Kurulu'nda görüşülmesine başlandı. Gruplar adına yapılan konuşmalardan sonra Ulaştırma Bakanı Enis Öksüz, soru ve eleştirileri yanıtladı. 
     Öksüz, THY'nin ücret ayarlaması konusundaki taleplerini 1999 yılında tümüyle ve anında yerine getirdiklerini belirterek, şunları söyledi 
     ''1999 yılında THY, yüzde 80'den fazla zam yapmıştır. 2000 yılında Hazine'nin makro ekonomik dengelerinin tutturulması için azami zam yapılması konusundaki rakamlar tarafımdan da yüzde 5.3 oranında artırılarak onaylanmıştır. 
     Yine 2001 yılında THY'nin ücretlerine yüzde 11.5 oranında zam yapılmıştır ama bir terane basında asla durmamıştır. 10 yıldır özelleştirilemeyen THY, yolcu taşıma ücretlerine son 3-4 ayda sadece iç piyasada Hükümet ve Hazine'nin öngördüğünden fazla zam yapılmasına rağmen zam yapılmıyor zarar ediyor denilmiştir. Zam zam diye tempo tutturulmuştur. 
     Özelleştirme İdaresi yetkilileri de buna katıldığı için zammın yolcu kaybettireceği, şehirlerarası taşımada bir çalışmaya ihtiyaç olduğu tarafımızdan söylenmesine rağmen Hükümet Programını ve Hazine yazılarını kimseye anlatamadık. Adımız da özelleştirme düşmanı ilan edildi. 10 yıldır özelleştirilemeyen THY, son 3-4 ayda zam yapmadık diye özelleştirilemiyormuş... Bunu taktirlerinize bırakıyorum. 
     İşte bu bulanık hava içerisinde biz de bu kanun tasarısını getirdik. Hadi istediğiniz gibi zam yapın... İstediğiniz gibi ayarlayın... İstediğiniz gibi şehirlerarası ücret farklılığı yapın. Onu da bir görelim bakalım. O zaman ne olacak... Ulaştırma Bakanlığı bu işte yok, ben yokum. Hadi kar edin de satın... Zaten biz özelleştirilmesini istiyoruz. Bu haksızlıklar ve hakkımdaki iftiralar devam ediyor. Bunlara cevap olsun diye bu tasarıyı getirdik. İşin aslı, özü budur.'' 
     Öksüz, bazı basın organlarında kendisine harakret varan ifadeler kullanıldığını savunarak, bu konuda Başbakan Bülent Ecevit'e 6 sayfalık bir rapor sunduğunu açıkladı. Ecevit'in gereğini yapacağını kaydeden Öksüz, THY'nin özelleştirilmesinde yıllardır sorunların biriktiğini kaydetti. 




</TEXT>
</DOC>
