<DOC>
<DOCNO> 41243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/spor/ygokberk.html </URL>
<DATE> 2001/09/09/ </DATE>
<TIME>  </TIME>
<AUTHOR> BİLGİN GÖKBERK  </AUTHOR>
<HEADLINE>
Oh be 
</HEADLINE>
<TEXT>

     Önce Almanya... Hitler’i sinirlendiren bir takım kurmuşlar. Bir Alman’ın etrafında 11 Alman olmayanla Alman Milli Takımı olmuşlar. Uzunlarının, hatta upuzunlarının arasına da kıpkısa bir Türk koymuşlar. 
     Maçın başında kafalarımız karışmıştı. Hepimiz pazar gününe kadar Avrupa Şampiyonası’nda olmak istiyorduk. Yani final oynamak. Ankara’da söylenenler İstanbul’da gerçekleşti. 12 oyunculu depderin bir kadroyuz. Beş oyuncu ile başladığımız şampiyonaya 12 oyuncu ile devam ediyoruz. Üstelik Orhun ve Mehmet sakatken, Mirsad, Harun, Haluk, Hüseyin beşlemişken Nowitzki, Bradley, Femerling gibi üçünün toplamı 7.5 metreyi bulan takımı geri kalanlarla yeniyoruz. Herhangi bir beşle sahada olmamız yetiyorda artıyor bile. Bazen oynayan beşi teknik ekip tayin ediyor. Bazen de dünkü gibi sakatlıklar ve beş fauller. Her şekilde ve her şartta kazanıyoruz. Maç kazanınca da güçleniyoruz. Hangi oyuncuyu vitrine çıkaralım veya hangi oyuncu için bir iki satır yazalım. Ben bile kafamı toplayamıyorum. Milli takım sayesinde hamaset benim yazılarıma bile girdi. 
     Evet, "bu bir ekip başarısı" diyelim, işin içimden sıyrılalım. 
     Ama bir şeyden eminim. Bu takım turnuvaya başlarken en yakınındakiler bile bu takımın bu kadar güçlü olduğunun farkında değillerdi. Ama İstanbul’da buna herkes inandı. 
     Finalde ne olur 
     Ne olursa olur. Turnuvalarda amaç son güne kadar kalmaktır, finali de oynamaktır. 
     Bence Türk Milli Takımı finale çıkmadan bütün kamuoyunun arzu ettiği başarıyı yakalamıştır. 
     İki yazımı bugüne kadar hiç beğenmedim. Birisi Slovenya maçından sonrakiydi. Biri de bugünkü. Galibiyetler beni de etkiledi anlaşılan. Hırvat maçının kritiğinin son cümlesiyle bitirelim hoşuma gitmişti. Yarın yenersek ne ala. Yenmezsek de pekala. 
     



 SPOR 
































</TEXT>
</DOC>
