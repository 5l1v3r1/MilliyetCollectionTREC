<DOC>
<DOCNO> 8478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/23/siyaset/siy01.html </URL>
<DATE> 2001/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
En uzun gecede MHP şoku 
</HEADLINE>
<TEXT>
Sorumluluk almayız’ 
13 saatlik ekonomi zirvesinde "Krizin sorumlusu biz değiliz" mesajı veren ve gerilimi tırmandıran MHP, farklı senaryo arayışlarına gidilmesini istedi 
     ZÜLFİKAR DOĞAN Ankara 

     MHP üç yıllık istikrar programının tümden değiştirilmesinin gündeme geldiği zirvede "para, kur, faiz ve maliye politikalarının uygulanmasıyla ilgili kilit birimlerin DSP ve ANAP’da olduğu" gerekçesiyle sorumluluğun da ortaklarına ait olduğu mesajını verdi. Telekom ve kamu bankalarının özelleştirilmesini engellemekle suçlanan MHP’nin "en uzun günöde sergilediği yaklaşım, "Krizde kusurumuz yok, içinde ve sorumlusu değiliz, ön planda bulunmayalım" oldu. 
     
     Desteğe devam 
     Bahçeli, 13 saatlik zirve maratonu konusunda makamında Devlet Bakanı Şuayip Üşenmez ve Dış Ticaret’ten Sorumlu Devlet Bakanı Prof. Tunca Toskay ile durum değerlendirmesi yaptı. Başbakan’a Çankaya krizi konusunda desteğin sürdürülmesini talep eden Bahçeli, "MHP’nin ekonomik bunalım konusunda hükümet ortaklığının vecibelerini yerine getirmesinin yanı sıra alternatif kriz senaryoları da hazırlanmasını" istedi. 
     
     Farklı senaryo arayışı 
     MHP’nin yaklaşımını zirvede dile getiren Toskay, şunları söyledi "Programın faiz, kur, mali politikalar, bankacılık ve yapısal önlemler gibi ayaklarında detaylı çalışmalar yok. Alternatif senaryoları yok. Her seferinde, olaylar gerçekleştikten sonra tedbir konuşmak zorunda kalıyoruz. Bu bir yetki aşımı, göreve müdahale olarak görülmesin." 
     İstikrar programı uygulamalarının "mağduru" konumunda bulunduğunu belirten Toskay, "Buna rağmen, programın kesintisiz uygulanması için kararları destekledik. Yine de farklı senaryo arayışlarında ısrarlıyız" dedi. 
     
     Piyasalarda iki ayrı loca dönemi 
     Zirvede, dalgalı kurun başarılı olabilmesi için düşünülen ek önlemler çerçevesinde hem kasım, hem de şubat krizinde kamu ve fon bankalarının Merkez Bankası, döviz ve Türk Lirası piyasalarında "belirleyici" olduğu, özel bankaları da zorladığı, bu nedenle piyasalarda "iki ayrı loca" oluşturulması planlandı. Kamu ve fon bankalarının sektöre zarar vermemesi için yöntem arayışları hızlandırılacak. 
     
     Enflasyonda hedef YÜZDE 20 - 25 
     Hedef enflasyona endeksli kur politikası için yeni enflasyon hedefinin ilanının zamanlaması kararlaştırılamadı. Yüzde 20’nin üzerine çıkarılması düşünülen yıl sonu enflasyon hedefiyle diğer göstergelerde de değişikliğe gidilmesi çalışmaları başladı. 
     
     İstifalar önlendi 
     Zirvede bürokratlar, özellikle reel sektör temsilcilerinin yaptıkları "istifa" çağrılarından duydukları rahatsızlıkları da dile getirdiler. İstifa eğilimine giren bazı üst düzey bürokratlar kararlarını şimdilik askıya aldı. 
     
     Kamu bankaları 
     Kamu bankaları yöneticilerinin, "özerkleşme genel kurullarında yönetim" için kulis yapmaları ekonomi bürokratlarınca eleştirildi. 
     


 SİYASET 



















</TEXT>
</DOC>
