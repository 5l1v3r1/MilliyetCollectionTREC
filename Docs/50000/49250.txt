<DOC>
<DOCNO> 49250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/son/sondun08.html </URL>
<DATE> 2001/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan'daki saldırıda ölü sayısı 16'ya çıktı... 
</HEADLINE>
<TEXT>

     Pakistan'ın doğusundaki Bahavulpur'da bir kiliseye düzenlenen silahlı saldırıda 16 kişi öldü. 
     Polis, Multan kentinin yaklaşık 100 kilometre güneyindeki Bahavulpur kentinde Katolik kilisesine düzenlenen saldırıda 16 kişinin öldüğünü açıkladı. 
     Ölenler arasında kadınların da bulunduğunu belirten polis, çok sayıda kişinin yaralandığını ve yaralılardan bazılarının durumunun ağır olduğunu kaydetti. 
     Görgü tanıkları, 3 motosikletle Saint Dominik Kilisesi'ne gelen 6 kişinin, çantalarındaki Kalaşnikof tüfekleri çıkararak, kiliseye girmeden önce burada nöbet tutan 2 polisi vurduğunu söylediler. 
     Saldırganlar kiliseye geldiğinde polislerin uyuduğunu ve vurulan polislerden birinin öldüğünü belirten görgü tanıklarına göre, silahlı kişilerden 2'si dışarıdan beklerken, 4'ü içeri girerek pazar ayini için toplanan kalabalığa ateş açtı. 
     Hıristiyan kaynaklar, Afganistan'a yönelik saldırılar nedeniyle Pakistan'da ayaklanma çıkması halinde hedef olmaktan korktuklarını açıklamıştı. 
     Pakistan'da polis, ABD'deki 11 Eylül saldırılardan sonra kiliselerde görev yapmaya başlamıştı. 
     Hıristiyanlar, Pakistan'daki 120 milyon nüfusun yaklaşık yüzde 1'ini oluşturuyor. 
     Güneydeki Pencap eyaletinde 1997 yılında Müslümanlar, bazı Hıristiyanların Kuran'ın sayfalarını yırttıktan sonra bir camiye atarak günaha girdiğini söylemiş ve çıkan olaylarda 13 kilise, 1 okul ve yüzlerce ev yakılarak yağmalanmıştı. 
     






</TEXT>
</DOC>
