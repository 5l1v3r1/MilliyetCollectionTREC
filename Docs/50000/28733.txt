<DOC>
<DOCNO> 28733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/son/soneko17.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD eski Başkanı "FP kapatıldı diye ekonomide kriz olmaz" 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu eski başkanı Erkut Yücaoğlu, Fazilet Partisi FP kapatıldı diye ekonomide bir kriz olacağını düşünmediğini söyledi. 
     Airbus'ın ticari danışmanlığını yapan Erkut Yücaoğlu, katıldığı Airbus Başkan Yardımcısı Habib Fekih'in basın toplantısının ardından gazetecilerin sorularını yanıtladı. 
     Yücaoğlu, FP'nin Anayasa Mahkemesi kararıyla kapatılmasına ilişkin bir soru üzerine, ''Fazilet Partisi kapatıldı diye ekonomide bir kriz ya da buna benzer bir şey olacağını düşünmüyorum'' dedi. 
     Parti kapatmayı zorlaştıran yasal düzenlemelerin yapılmasının zorunlu olduğunu kaydeden Yücaoğlu, ''Mahkemeye partiler değil, insanlar çıkmalı'' diye konuştu. Yücaoğlu, TÜSİAD Başkanlığı döneminde bu yönde çalışmaları bulunduğunu hatırlattı. 
     Son günlerde dolarda yaşanan dalgalanmanın, biraz da bankaların sendikasyon kredileriyle ilgili olduğuna işaret eden ve 2002 yılı başına kadar bu şekilde gideceği görüşünü dile getiren Yücaoğlu, Hazine tarafından gerçekleştirilen takas operasyonu konusunda ise, ''Takas operasyonu beklendiği kadar başarılı olmadı değerlendirmelerine katılmıyorum'' dedi. 






</TEXT>
</DOC>
