<DOC>
<DOCNO> 48890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/spor/spo01.html </URL>
<DATE> 2001/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
2. raund savcının 
</HEADLINE>
<TEXT>

Daum’un, avukatları kanalıyla kokain davasının Köln’de görülmesi gerektiği itirazı reddedildi. Koblenz Savcısı iddianamesinde ağır suçlamalarda bulundu 
     GÜNAY YURTGÜLÜ KOBLENZ 

     BEŞİKTAŞ Teknik Direktörü’nün hakkında 63 kez 3 ile 5’er gramlık uyuşturucu kullanmak ve 100 gram kokain siparişinde bulunmak suçlamasıyla açılan uyuşturucu davasında dün ikinci duruşma yapıldı. Yargıç Ulrich Christoffel, Alman hocanın avukatlarının ilk duruşmada, taraflı olduğunu ileri sürdükleri savcı Jörg Angerer’in davadan uzaklaştırılması ve duruşmanın Köln’de devam etmesi yönündeki taleplerini reddetti. 
     YARGICIN kararı sonrası Savcı, 121 sayfalık iddianamenin özetini okudu ve Daum’un Alman uyuşturucu yasasına göre cezalandırılmasını istedi. Beşiktaş Teknik Direktörü ise kalabalık bir medya grubunun izlediği duruşmada yine sakin tavırlarıyla dikkat çekti. Daum, iddianame okunurken, bazı bölümlere başını sallayarak tepki gösterdi. Davada üçüncü duruşma 30 Ekim Salı günü yapılacak. 
     
Kokain için VIP kartı      SAVCILIK iddianamesinde otel görevlisi Rudiger Klemens isimli tanığın ifadeleri de yer aldı. Klemens ifadesinde, Daum’un kendisine kokain karşılığında, Leverkusen maçları için VIP kartı verdiğini, deplasmanda tüm masraflarını karşıladığını, lüks Mercedes’ini hizmetine sunduğunu ve pahalı elbiseler temin ettiğini söyledi. 
     KLEMENS ifadelerinde, Daum’un kokaini rahat kullanmak için, takımına sürekli uzak mekanlarda kamp yaptırdığını da ileri sürdü. Savcılık iddianamesinde, Daum’un uyuşturucu bağımlılığının giderek arttığı, sevgilisi Angelika Camm’ın ısrarı ile adı geçen tanıkla buluştuğunda "Sen bulmazsan, ben de kokaini başka birinden alırım" dediği de yer aldı. 
     
Ses var, görüntü yok Beşiktaş, kaleci Majdan’ın transferini çözemedi, Tolga için de İlhan Cavcav’dan vize alınamadı 
     BİLAL MEŞE 

     SİYAH - BEYAZLI yönetimin gündemini transfer çalışmaları oluşturuyor, ancak bir türlü somut adımlar atılamıyor. Gençlerbirliği’nde kadro dışı bırakılan Tolga ile dün ikinci kez masaya oturan Menajer Sinan Engin, her konuda anlaşmaya vardı. Ancak Gençlerbirliği Başkanı İlhan Cavcav bu futbolcu için yaklaşık 750 milyar isterken, Siyah - Beyazlılar ise 400 milyarda ısrar ediyor. 
     TOLGA’NIN transferinin gerçekleşmesi halinde Polonyalı Bak’tan vazgeçilecek. Bu arada Göztepe’nin hocası Rıza Çalımbay’ın, kaleci alınmadan Majdan’ın transferine izin vermemesi, Pogon kulübünün yöneticilerinin de kiralık oynayan Polonyalı file bekçisi için 1.5 milyon dolar bonservis istemesi yönetimin geri adım atmasını sağladı. 100 bin mark verilen Veit’in sözleşmesi feshedildi. 
     
Tolga anlaştı      Gençlerbirliği’nde kadro dışı bırakılan Tolga dün İstanbul’a gelerek, yöneticilerle görüştü ve her konuda anlaşmaya vardı. Öte yandan Beşiktaş, Denizli maçının hazırlıklarını dün tek çalışmayla sürdürürken, kaptan Tayfur’un girişimleriyle önceki günkü idmanda kavga eden İbrahim ve İlhan barıştırıldı. 
     



 SPOR 























</TEXT>
</DOC>
