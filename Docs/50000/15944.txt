<DOC>
<DOCNO> 15944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/son/sontur06.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Valiliği " Kanunsuz hiçbir eyleme izin verilmeyecek" 
</HEADLINE>
<TEXT>

     İstanbul Valiliği, son zamanlarda içinde bulunulan sıkıntılı ekonomik durumu istismar etmek isteyenlerin ''her türlü hainliği sergilemek için ellerinden geleni yapmaya çalıştıklarına'' dikkat çekerek, ''İstanbul'da kanunsuz hiçbir eyleme müsamaha edilmeyeceği'' uyarısında bulundu. 
     İstanbul Valiliği Basın ve Halkla İlişkiler Müdürlüğü'nden yapılan yazılı açıklamada, son günlerde esnaf ve sanatkarların adı kullanılmak suretiyle yasadışı ve kanunsuz yürüyüşler ve eylemler yapıldığı belirtildi. 
     Açıklamada, Türk esnaf ve sanatkarlarının, her zaman en güç koşullarda bile büyük bir vatanseverlikle milli iradenin tezahürü olan kanunlara mutlak saygı ve itaat içinde oldukları, ülkede ve ekonominin can damarı İstanbul'da huzur ve güvenliğin temel taşlarından birini teşkil etme özelliklerini gururla sergiledikleri bildirildi. 
     İstanbul'un bütün dünyanın gözünün önünde olduğu, ticaret, sanayi ve turizm merkezi olduğu ifade edilen açıklamada, ''Burada vuku bulacak bir yanlış hareket, bu yıl büyük umutlar beslediğimiz turizm sektörü başta olmak üzere İstanbulumuza ve burada yaşayan esnaf ve sanatkarlarımıza, telafisi imkansız zararlar verebilecektir'' denildi. 
     Son zamanlarda içinde bulunduğumuz sıkıntılı ekonomik durumu istismar etmek isteyen illegal örgütler ve onların yandaşları ile diğer bazı radikal kuruluşların ''her türlü hainliği sergilemek için ellerinden geleni yapmaya çalıştıkları'' belirtilen açıklamada, şöyle denildi 
     'Ankara'da, Konya'da ve diğer bazı illerimizde vuku bulan şiddet ihtiva eden olaylar ve sergilenen oyunlar, bunu bütün çıplaklığıyla göstermektedir. 
     Bu nedenle, İstanbul'da yaşayan başta esnaf ve sanatkarlarımız olmak üzere bütün vatandaşlarımız dikkatli davranmak zorundadırlar. Provokatör ve istismarcılara asla fırsat verilmemeli, onlarla birlikteolmaktan ve beraber eylem yapar gözükmekten özenle kaçınmalı ve yapılmak istenilen kanunsuz gösterilerden süratle uzaklaşmalıdırlar. İstanbul'da kanunsuz hiçbir eyleme müsamaha edilmeyecektir. Böylece, güvenlik kuvvetlerine ve onların kanunlarımız çerçevesinde yapacakları uygulamaları kolaylaştırmış ve desteklemiş olacaklardır.'' 
     Mesleki kuruluşlarının yöneticilerinden de, üyeleri ve mensuplarını yapılacak kanunsuz eylemlere katılmamaları yönünde uyarmaları ve böylece mensuplarını ve üyelerini korumalarının beklendiği kaydedilen açıklamada, ''Ülkemizin içinde bulunduğu sıkıntılı ekonomik durumdan birlik ve dayanışmamızı koruyarak, yasalarımıza ve hükümetimizin aldığı tedbirlere sadakatle ve tam riayetle çıkabileceğimizin bilinciyle hareket etmemiz sayesinde mümkün olacağı kamuoyuna saygı ile duyurulur'' denildi. 




</TEXT>
</DOC>
