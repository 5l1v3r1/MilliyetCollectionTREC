<DOC>
<DOCNO> 38981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/son/sontur10.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'dan Koray'a "Bakan, kendi akrabalarına baksın" 
</HEADLINE>
<TEXT>

     CHP Genel Başkanı Deniz Baykal, Bayındırlık ve İskan Bakanlığı'ndaki yolsuzluk operasyonu ile ilgili, Bakan Koray Aydın'ın basında yer alan sözlerine ilişkin olarak, ''MHP'li bir bakanın kadroları Marksist Leninist kadrolar mı ki, bakanlıktaki yolsuzlukları onlar yönlendirsin. Sayın Bakan bu tür ilişkiler arıyorsa, Marksizm ile bağlantı kuracağına akrabalarına bir baksın'' dedi. 
     Baykal, CHP Parti Meclisi Toplantısı'nın açılışında yaptığı konuşmada, son ekonomik gelişmelerin, izlenen programın başarılı bir sonuç vereceği konusundaki umutları sarstığını söyledi. 
     Dalgalı kur politikasının sonucu olarak, döviz fiyatlarının tolore edilebilir bir düzeyde dalgalanacağı umudunun ciddi biçimde sarsıldığını öne süren Baykal, şunları söyledi 
     ''Hatta bu umutsuzluk, öyle anlaşılıyor ki Sayın Başbakan'ı da nihayet telaşlandırmış. Sayın Başbakan da ekonomiden sorumlu bakana bir siyasi talimat vererek, kurların sabitlenmesi için ne gerekirse yapılmasını istemiştir. Tabii kurların, Sayın Başbakan'dan bir talimat gelmediği için istikrara kavuşmadığı düşünülemeyeceğine göre, bu talimatın bir sonuç vermesini beklemek ciddi değildir. 
     Bu programın süresi daralmıştır. Ya bir kaç hafta içinde kur istikrarı ortaya çıkacaktır, faizler makul bir düzeye inecektir ya da bu programın işlerliğinin kaybolacağı kanaati yaygınlık kazanacaktır. Bu hükümetin kaderi, uygulanan ekonomik programa bağlıdır, ekonomik programın kaderi de kur ve faiz konusunda istikrarı sağlayacak düzenlemelere bağlıdır.'' 
     
     'Yeni bir keşif değil' 
     Baykal, Bayındırlık ve İskan Bakanlığı'ndaki ''ihale uygulamalarında ortaya çıkan yolsuzluk'' sonrasında büyük bir heyecan yaşanması için hiçbir neden olmadığını, çünkü orada ortaya çıkan yolsuzlukların herkes tarafından bilinen yalın gerçekler olduğunu iddia etti. 
     Deniz Baykal, Türkiye'de, ihalelerde ayarlamaların ve yönlendirmelerin yapıldığının, yeni bir keşif olmadığı görüşünü ifade ederek, sözlerini şöyle sürdürdü 
     ''Bu olayın ilgi çekici olması, söz konusu bakanlığın yolsuzluklar konusunda şöhreti artık zirveye çıkmış olan hükümet ortağı partinin yanında bir başka koalisyon ortağı partinin de yer almakta olduğunu göstermiş olmasından kaynaklanmaktadır. Yolsuzluklar konusunda koalisyon ortakları arasında bir tekelleşme bulunmadığı, bu konuda şöhreti herkesçe tespit edilen koalisyon ortağı dışındaki diğer ortağın da iddialı, yaygın ve önemli yolsuzluklara yön veren bir uygulama içinde bulunduğu ortaya çıkmıştır. 
     Ortaya çıkan yolsuzluk buz dağının sadece bir kısmıdır. Bu yolsuzlukların kanıtlanabilir olup olmadığı, takip edilip edilmeyeceği halkın ilgisini çekmektedir. Biz de dikkat edeceğiz, fakat bu konuda çok umutlu değilim. Yaşanan bu olayın da örtbas edileceğini tahmin ediyorum. Karşılıklı siyasi şantaj ve tehditlerle örtbas edileceğini tahmin ediyorum, umarım yanılırım.'' 
     Baykal, Türkiye'de halkın sağduyusunun işlemeye devam ettiğini ve yaşanan tüm olaylardan sonra seçmenlerin Türkiye'nin önünde yeni siyasal ufuklar açacağına inandığını sözlerine ekledi. 
     
     'Bakan, kendi akrabalarına baksın' 
     Gazetecilerin sorularını da yanıtlayan Baykal, Koray Aydın'ın yolsuzluk operasyonunun ardından yakalanan kişilerle ilgili basında yer alan ''Allah'tan Marksistlermiş'' sözlerini hatırlatarak, bu konudaki değerlendirmesini sorması üzerine, şunları söyledi 
     ''Bu çağda Türkiye Cumhuriyeti hükümetinin bir bakanının, yaşanan yolsuzluklar karşısında ancak böyle bir savunma geliştirmiş olmasının ne kadar üzüntü verici olduğuna dikkat çekmek istiyorum. Sanırım suç işleyen kişinin suçla hiçbir ilgisi olmayan özellikleri, nitelikleri, alışkanlıkları, ideolojisi, cinsiyeti, rengi, boyu posu, memleketi, mezun olduğu okul gibi unsurları sanki bu yolsuzluk olayıyla ilgiliymiş gibi ortaya koymak, söyleyecek hiçbir şeyi olmayan zavallı insanların işidir. Gerçekle yüzleşemeyen insanların yapacağı bir şeydir. Ortada daha mahkeme kararı yok soruşturma yapılıyor. Sen niye mahkeme ediyorsun, ne bu telaş, ne bu korku... 
     Siz 2.5 yıldır iktidardasınız. MHP'li bir bakanın kadroları Marksist, Leninist kadrolar mı ki, o bakanlığı onlar mı yönetiyor ki, bakanlıktaki yolsuzlukları onlar yönlendirsinler. Sayın Bakan bu tür ilişkiler arıyorsa, Marksizm ile bağlantı kuracağına akrabalarına bir baksın, belki daha doğru bir iş yapmış olur. Yaptığı açıklamalar bakanın içinde bulunduğu ruh halini göstermesi bakımından anlamlıdır.'' 
     
     'ANAP'ın günahı yoktur' 
     Baykal, söz konusu yolsuzluk operasyonu konusunda ANAP-MHP çekişmesi yaşandığına ilişkin iddiaların hatırlatılması üzerine de şunları söyledi 
     ''Böyle bir çekişmenin olabileceğini zannetmiyorum. Yolsuzluklar konusunda koalisyon ortakları arasında bir tartışma çekişme olamaz. Böyle bir işaret ortaya çıktığında, konu derhal bağlanır, kapatırlar. Çünkü, kimsenin birbirini suçlayacak hali yoktur. Bu hükümetin içinde, hükümeti oluşturan siyasi partilerin birbirlerine karşı yolsuzluklarla mücadele etme konusunda siyasi şansları yoktur. Yani büyük bir ihtimalle ANAP masumdur. Böyle bir şantaja ANAP kalkmaz, niye kalksın. Cam köşkte oturanlar, komşularına taş atmazlar, atmamışlardır. Ben tanıklık edebilirim ANAP'ın günahı yoktur kesinlikle, Sayın Bahçeli sakin olsun emin olsun.'' 
     AK Parti Genel Başkanı Recep Tayip Erdoğan'ın kamuoyuna yansıyan kasetleri konusundaki soruyu ''İçimden bu konularda konuşmak gelmiyor.İzin verirseniz bir defa da içimin sesini dinleyeyim'' diye yanıtlayan Baykal, Türk lirasına değer kazandırma kampanyalarının başarılı olup olmayacağı yönündeki bir soruya da ''Bu kampanyaların ekonomi literatürüne bir katkı olacağını düşünüyorum. İktisatçılar bunu değerlendireceklerdir. Uygun bir ağaç bulup, bir ip bağlayarak da bu konuda belki bir gelişme sağlanabilir'' karşılığını verdi. 
     Milli Eğitim Bakanlığı'ndaki MHP kadrolaşması iddialarıyla bir soru üzerine de Baykal, Türkiye'de birçok bakanlıkta bu konuda kaygı verici gelişmeler yaşandığı öne sürdü. Bu tartışmaların üzüntü verici olduğunu belirten Baykal, hiçbir bakanlığın kendi çıkarları doğrultusunda kadrolaşmaya gidememesi için gerekli düzenlemelerin yapılması gerektiğini söyledi. 






</TEXT>
</DOC>
