<DOC>
<DOCNO> 3434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/23/ekonomi/eko07.html </URL>
<DATE> 2001/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İş güvencesinde ilk durak Özkan 
</HEADLINE>
<TEXT>

Sendikacılar, üç aydır Hüsamettin Özkan’ın bakanlığında bekleyen iş güvencesi tasarısı için Özkan’la görüşecekler 
     ATİLLA ÖZSEVER 

     İş güvencesi tasarısı, tüm bakanların imzalamasına rağmen Başbakan Yardımcısı Hüsamettin Özkan'ın bakanlığında üç aydır bekletiliyor. Tasarı, halen Meclis'e gönderilmedi. 
     Türk - İş Başkanı Bayram Meral ile Hak - İş Başkanı Salim Uslu, iş güvencesi ve kamu sözleşmeleri için Hüsamettin Özkan'la görüşme yapacaklar. Geçen hafta Özkan'la bir ön görüşme yapan Hak - İş Başkanı Uslu, "Kamuda toplu sözleşmeler gündemde. Diğer bir acil konu da iş güvencesi. Türk - İş Başkanı ile birlikte Özkan'ı en kısa zamanda ziyaret edeceğiz. Kendisi de bu talebimize olumlu baktı. Daha sonra Başbakan Ecevit'le de görüşebiliriz" dedi. 
     Bayram Meral de, "İş güvencesi önemli bir sorun. Tasarı, kayıt dışının kayda alınmasına ve bu anlamda işverenlerin haksız rekabet sorununa da çözüm getirebilir. Özkan'a bunları ifade edeceğiz" diye konuştu. 
     Bir süre önce Çalışma Bakanı Yaşar Okuyan'ın da Hüsamettin Özkan'la görüştüğü öğrenildi. Öte yandan sendikaların iller düzeyinde başta hükümeti oluşturan partiler olmak üzere tüm siyasi parti teşkilatlarını da ziyaret edeceği bildirildi. 
     Çalışma ve Sosyal Güvenlik Bakanı Yaşar Okuyan, yasa tasarısının Meclis'in de gündemi dikkate alınarak en geç nisan ayında yasalaşabileceğini söyledi. Okuyan, "İşverenlerin mahkeme sürecine ilişkin endişeleri ile işten çıkarmayı gerektirecek haklı nedenlerin tek tek sayılması konusundaki önerilerini dikkate alacağız. Ama işçinin ihbar ve kıdem tazminatlarına dokundurtmayız" diye konuştu. 
     


 EKONOMİ 

















</TEXT>
</DOC>
