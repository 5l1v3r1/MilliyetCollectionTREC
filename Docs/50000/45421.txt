<DOC>
<DOCNO> 45421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/son/sondun12.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey İttifakı'nın komutanları insan hakları ihlallerinde kötü üne sahip... 
</HEADLINE>
<TEXT>

     ABD'nin temas halinde bulunduğu Taliban'la savaşan Kuzey İttifakı'nın bazı komutanlarının şiddet yanlısı ve insan hakları ihlali suçlusu olduğu ileri sürüldü. 
     Amerikan İnsan Hakları İzleme Örgütü'nin HRW Asya bölümü yöneticisi Sidney Jones, ''ABD ve müttefikleri, şiddet yanlısı tutumlarıyla kötü üne sahip olmalarından ötürü Afganistan'da meşruiyetleri şaibeli olan komutanlarla işbirliği yapmamalıdır'' dedi. 
     Yaklaşık 2 yıldır Kuzey İttifakı'nda yargısız infaz, yağma, kundaklama ve çocukların silah altına alınması gibi insan hakları ihlalleri bulunduğu haberlerinin HRW'ye ulaştığını söyleyen Jones, Kuzey İttifakı'nın, ayrıca 1992-1996 arasında sivillerin katlinden sorumlu olduğunu ileri sürdü. 
     HRW, ayrıca Afganistan'ın komşusu Tacikistan'da da insan hakları ihlalleri bulunduğunu belirterek, bu ülkede yapılan seçimlerde yolsuzluk saptandığını, basının ve dini grupların baskı altına alındığını ve güvenlik güçlerinin ihlallerde bulunduğunu iddia etti. 
     
     'Kuzey İttifakı büyük hata...' 
     Öte yandan, İngiltere'de yayımlanan Independent gazetesinde de Çarşamba günü Robert Fisk imzasıyla çıkan bir makalede, Afganistan'da Taliban yönetimini devirmek için Kuzey İttifakı ile işbirliği yapmanın büyük hata olacağı öne sürülerek, Kuzey İttifakı'nın bazı komutanlarının insan hakları ihlalleri konusunda oldukça kötü şöhrete sahip olduğu iddia edildi. 
     15 komutanın etrafında birleşen Kuzey İttifakı'ındaki gruplarla 
     işbirliği yaparak, bunlara Taliban sonrası hükümette yer vermenin de çözüm olmayacağı savunulan makalede, Taliban sonrası yönetimde bu grupların yer almasının bir süre sonra etnik ve dini ayrılıkların yeniden su yüzüne çıkmasına neden olacağı iddiasına yer verildi. 
     Gazetedeki makalede, ''bu suç örgütleriyle'' işbirliği yerine Afganistan'ın uluslararası bir güce ihtiyacı olduğu belirtilerek, bunun bir BM gücü olmasına gerek bulunmadığı, ancak İslam ülkelerinin de desteklediği Batılı ülkelerden oluşan bir güç olabileceği savunuldu. 
     Makalede, ülkede demokratik geçiş sürecinde eski Kral Zahir Şah'ın da birleştirici bir rol oynayabileceği belirtildi. 
     






</TEXT>
</DOC>
