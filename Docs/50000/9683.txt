<DOC>
<DOCNO> 9683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/02/yazar/okur.html </URL>
<DATE> 2001/03/02/ </DATE>
<TIME>  </TIME>
<AUTHOR> Meliha OKUR  </AUTHOR>
<HEADLINE>
Ekinoks zor geçecek 
</HEADLINE>
<TEXT>

     Bayram hediyemiz hazır... "Mart ayı borç takvimi." Oysa bizim arzumuz, hem Hazine Müsteşarı’nın hem de Merkez Bankası Başkanı’nın bir an önce atanması. Sonra yeni program... 
     Eğer şu dalgalı kur olmasaydı piyasa profesyonelleri güzel bir tatil yapıp arkasından heyecanlanacaklardı. 
     Çünkü önce şubat ayındaki 3.9 katrilyonluk itfa, arkasından mayıs ayı sendromu gelecekti. Mayıs ayı itfası 6.1 milyar dolarla ürkütüyordu. 
     Ancak biz hemen daha önce ilan edilen mart ayı iç borçlanmasına dönelim Kaynak Hazine. 
     Takvim 1 Mart’ta ana para ve faiz toplamı ödeme 346.5 trilyon lira. 
     5, 7 ve 14 Mart’ta 213.7 trilyon lira. 
     21 Mart’ta 812.8 trilyon. 
     Ve 26 Mart’ta 29.9 trilyon lira. 
     Toplam ödeme 1 katrilyon 400 trilyon lira. 
     Ama 20 Şubat’ta yapılan 1 aylık bono ihalesinde yapılan satışı eklersek 2 katrilyon lira daha ödeme var. 
     Ve bu ödeme 21 Mart’ta yapılacak. 
     21 Mart itfası 2.8 katrilyon lira. 
     21 Mart’ta gece ve gündüz eşitleniyor, yani ekinoks deniyor, ama o gün Hazine için saatler geçmek bilmeyecek. Sonuçta itfa rakamı kurdaki dalgalanma nedeniyle 3 katrilyon liranın üzerine çıkmış durumda... Vay halimize 
     10 günlük bayram tatili sonrası işte bu yeni takvimle finans piyasaları işe başlayacak. 
     Ödeme yapılacak ama borçlanılacak. Nasıl 
     İşte bankacılar da bu noktada diyorlar ki 
     Vade süresi 1 ile 3 ay arasındaki bono satışı tercih edilebilir. 
     Dövize endeksli tahvillerle, dövize değiştirilebilir tahviller cazip olabilir. 
     Hatta bu dönemde halka arz yöntemi de kullanılabilir. 
     Şimdi bu seçeneklerle ilgili farklı farklı sesler yükseliyor. 
     1994 krizini yaşayanlar iyi bilir. Fakat biz, bir kere daha hatırlatalım istiyoruz. 
     1994’te döviz ve faiz fırlayıp 5 Nisan kararları açıklanınca, Hazine’deki bürokratlar da, teknokratlar da düşünüp taşındılar. Ve bir karara vardılar. 
     Yatırımcıya veya bankalara bir opsiyon tanıyarak ihaleyi yapayım dediler. Faiz yüzde 200’dü ama faiz 3 ay sonrası için nette yüzde 150’de fikslendi. 
     Bankalar bu işin üstüne atladılar. Çünkü vade belli, faiz belli. Sadece miktar belli değil. Talep geldi. Ama Hazine’nin bu opsiyonlu ihaleleri de "süper bono" lakabı ile finansçıların kafasına çakıldı kaldı. 
     Ve aynı zamanda koro halinde "konsolidasyon" tartışması da gündeme giriverdi. 
     Konsolidasyon, devletin borç yükümlülüklerini yerine getirememesi ve ödeme takviminin yeniden belirlenmesi demek. Yani çok tehlikeli. 
     Bir ülkenin kredisinin sıfırlanması anlamına geliyor. 
     1998 Rusya krizini hatırlayın. Rusya, konsolidasyon yaptı, dış borçlarını ödemedi, moratoryuma gitti. 
     Biliyoruz ki, konsolidasyon bankaların sendikasyonlarını etkiler. Bir ülkenin kredi değerlendirmesini etkiler. Hayatı altüst eder. Ve biz, şimdi mart ayında aldıkları sendikasyonların ödeme taksiti olan bankaları düşünüyoruz. 
     Mart ayı dert ayı. 
     Vergiler, ödemeler derken kimsenin başını kaşıyacak vakti olmaz. 
     Bir de işin borsa cephesi var. 
     Yatırımcılar, aracı kurumlar, şirketler... 
     Her cephe hesap yapıyor. 
     Ama en çok ihtiyaç duyduğumuz şey. Moral. 
     Önce moralleri düzelteceğiz. Sonra yola devam edeceğiz. 
     
     





Kemal Derviş 


Etniki tema... 


Vergisiz gelir paketi yolda 


Bir vaaz da benden 


Ahmet Necdet Sezer'li bir yazı... 


Godot geldi mi 


Ah bu gençler 


Krizde dış politika ayarı 


Ekinoks zor geçecek 


Diyanet Vakfı nereye koşuyor 


"Bak şu konuşana " 


Korku filmi 


Şap bize vız gelir 


Problem yok 


Dövizin fiyatı enflasyonu belirleyecek 


Patronlar altı aya imza atamadı 


</TEXT>
</DOC>
