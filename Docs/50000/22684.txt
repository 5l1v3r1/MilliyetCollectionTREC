<DOC>
<DOCNO> 22684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/guncel/gun01.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çağlar’ın avukatına suçüstü 
</HEADLINE>
<TEXT>

Kartal Özel Tip Kapalı Cezaevi’nde tutuklu bulunan Cavit Çağlar’ı ziyarete gelen ve avukat olduğunu belirten bir kişinin cüzdanında sim kart ele geçirildi 
     İSMAİL POLAT İstanbul 

     Kartal Özel Tip Kapalı Cezaevi’nde tutuklu bulunan Cavit Çağlar’ı ziyarete gelen ve avukat olduğunu belirten bir kişinin cüzdanında sim kart ele geçirildi. 
     Kartal Özel Tip Kapalı Cezaevi’ne önceki gün 14.20 sıralarında gelen İbrahim Albudak adyı şahıs, Balıkesir Barosu’na kayıtlı avukat olduğunu söyledi. Duyarlı kapının bulunduğu bölüme kadar üç arama noktasından geçen Albudak, görevlilere, üzerinde cezaevine sokulması yasak malzeme olmadığını söyledi. 
     X - Ray cihazına kadar gelen Albudak’ın cüzdanında yapılan aramada, cep telefonlarında kullanılan bir sim kart bulundu. El konulan sim kart, Pendik Cumhuriyet Başsavcılığı’na teslim edildi. 
     Çağlar’ın avukatları Deniz Ketenci ile Erol Durukan, Albudak’ı tanımadıklarını ve müvekkillerinin avukatlığını yapmadığını söyledi. 
     Balıkesir Barosu yetkilileri de Albudak’ın bir dönem barolarına kayıtlı olduğunu, ancak Balıkesir’de faaliyet göstermemesi ve aramalara rağmen bulunamaması nedeniyle dosyasının arşive kaldırıldığını belirtti. 
     Albudak’ın başka bir baroya nakli için herhangi bir başvurusunun bulunmadığı, dosyası arşive kaldırıldığı için de avukatlık yapmasının mümkün olmadığı bildirildi. 
     



 GÜNCEL 

















</TEXT>
</DOC>
