<DOC>
<DOCNO> 5724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/06/spor/spo04.html </URL>
<DATE> 2001/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
TRABZON GERGİN 
</HEADLINE>
<TEXT>

Tekelioğlu’nun, futbolcuları suçlaması ortalığı karıştırdı. Başkan Sümer, hocayı uyardı 
     ERGUN ATA 

     TRABZONSPOR yönetimi her gün farklı bir sorunla karşılaşıyor. Çek ve haciz sıkıntıları, Lange’nin kaçışı ve Futbol Şube Sorumlusu Serdar Bali’nin ortaya attığı telefon kriziyle sarsılan Bordo - Mavili camiada, bu kez Sadi Tekelioğlu’nun farklı Bursaspor yenilgisinden sonra yaptığı açıklamalar tartışılmaya başlandı. Tecrübeli hocanın isim vermeden bazı futbolcuların kasten oynamadıklarını ima etmesi ortalığı karıştırdı. 
     TEKELİOĞLU, "Şımartılmış bazı futbolcular Trabzonspor’u küçük düşürmüştür. Bedelini ödeyeceklerdir. Trabzonspor’da vazgeçilmeyecek tek şey, takımın büyüklüğüdür. Malesef bu büyüklük ayaklar altına alınmıştır" diyerek, operasyon sinyali verdi. Ancak Başkan Sümer, oyuncularını kamuoyunda tartışan Tekelioğlu’nu uyardı. Kanıt olmamasına rağmen telefon krizini ortaya atan Serdar Bali’nin de ikaz edildiği öğrenildi. 
     BAŞKAN Sümer, "Bu açıklamaları tasvip edemem" derken, yöneticilerden bazıları da Sadi Tekelioğlu’nun "dozu kaçırdığını" ifade ettiler. Yöneticiler, "Bilinen bir şey varsa bunu içimizde çözmeliyiz" açıklamasını yaptılar. Tedirgin olan futbolcular, "Kötü oynadık, eleştirileri kabul ediyoruz. Ama hoş görülmeyecek ithamlar yapıldı. Bir çoğumuz toplumun önüne atıldık. Takımı sabote ettiğimiz havası uyandı" yorumunu yaptılar. 
     
     İlk hedef Tamer mi 
     TRABZONSPOR Teknik Direktörü Sadi Tekelioğlu’nun ima ettiği futbolcuların başını Tamer’in çektiği iddia edildi. Tekelioğlu’nun raporunu bu sabah yönetime vereceği ve konunun akşamki toplantıda ele alınacağı bildirildi. Tamer’le birlikte Nikolovski, Macit ve Zafer’in de ima edilen futbolcular arasında yer aldığı ileri sürüldü. 
     
     Hatalı olabilirim’ 
     BAŞKAN Özkan Sümer ve Tekelioğlu dün toplantı yaptı. Gelişmelerle ilgili Sümer, bugün de basın toplantısı düzenleyecek. Tekelioğlu, "Seçerek konuşurum. Buna rağmen hatalı sözler sarfetmiş olabilirim. Üstüne basa basa söylüyorum, şımartılmış futbolcularla görüşeceğim. Kadro dışı bırakmayı düşünmüyorum" diye konuştu. 
     
     Kaptan Hami oynamıyor 
     TRABZONSPOR’da Bursaspor maçında sakatlanan ve sağ arka adalesinde gerilme olan Kaptan Hami, büyük ihtimalle Samsunspor karşılaşmasında forma giyemeyecek. Kulüp Doktoru Ahmet Çağlar, "Sakatlığı ciddi. MR’ı çekilecek ve kesin kararı vereceğiz. Şu andaki görüntüsüyle oynaması imkansız gibi görülüyor" dedi. 
     
     Hiç yakıştı mı 
     DÖRT büyük takımdan birinde çalışmak yerli hocalarımız için büyük şans... Bu şansı değerlendirene ne mutlu. Örneğin Fatih Terim, Mustafa Denizli . Ya değerlendiremeyene ... Sadi Tekelioğlu da yakaladı böyle bir fırsatı. Çalkantılı bir dönemde de olsa Trabzonspor’un başına geçti. Ama daha çiçeği burnundayken, inanılmaz bir şey yaptı. Büyük takımın hocasının nasıl oturup, kalkacağını... Ne zaman konuşup, susacağını... Ne büyük sorumluluk taşıdığını... Herhalde unuttu Sadi hoca... Bursaspor maçından sonraki sözler hiç yakıştı mı Futbolcu suçlamak yerine hatalarını görüp, kabullenmek ayıp mı 
     


 SPOR 


























</TEXT>
</DOC>
