<DOC>
<DOCNO> 26254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/son/soneko16.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Küreselleşme karşıtı 100 bin gösterici Cenova yolcusu... 
</HEADLINE>
<TEXT>

     Öndegelen sanayileşmiş ülkelerden oluşan Sekizler Grubu'nun G-8 İtalya'nın kuzeybatısındaki liman şehri Cenova'daki zirve toplantısına, evsahibi ülke sıkı güvenlik önlemleriyle, küreselleşme aleyhtarları da savaşa gider gibi hazırlanıyor. 
     G-8 üyesi ülkelerin liderlerinin 20-22 Temmuz'daki zirve toplantısına 2 bin yetkilinin katılımı, toplantıları ve protesto gösterilerini ise 5 ila 6 bin gazetecinin izlemesi bekleniyor. 
     Küreselleşme aleyhtarı gruplara mensup 100 bin kadar göstericinin adeta savaş ilan etmesi karşısında alınan sıkı güvenlik önlemleri nedeniyle, Cenova şehrinin 650 bin sakininin günlük yaşamı, zirve toplantıları sırasında kısıtlanacak. 
     Cenova'ya ana giriş yolları kapatılacak, ''kırmızı bölge'' ilan edilen antik şehir merkezine giriş için sadece şehir sakinleri ile çalışanlara izin verilecek. Güvenlik önlemlerinin sıkılaştırıldığı bu bölgedeki eski alışveriş merkezindeki dükkan ve mağazaların işleri tam da yoğun satışların yapıldığı yaz ortasında duracak. Bu durumda, alışveriş yerleri kapatmayı tercih edecek. 
     G-8 zirvesine evsahipliği edecek Cenova şehrinin bazı sakinleri de, şehir merkezinde oturanların olan-bitenlerden ürkeceğini, hatta sokağa çıkma yasağıyla karşılaşabileceklerini düşünüyor. Bazıları toplantı döneminde şehri terketmeye hazırlanıyor. 
     Akdeniz'in en büyük limanı Cenova, üç günlük G-8 zirvesi sırasında askeri gemiler ve zirve katılımcılarına tahsis edilen dört lüks feribot haricindeki gemiler ve diğer deniz araçlarının giriş-çıkışlarına kapatılacak. Donanmaya bağlı kurbağa adamlar, keskin nişancılar ve askeri helikopterler ve özel anti-terörist timleri kırmızı alarma geçirilecek. 
     Konaklama ve güvenlik konusunda İtalyan hükümetiyle koordineli çalşan Cenova şehri belediyesi yönetimi, Dünya Ticaret Örgütü'nün WTO 1999 yılı sonbaharındaki toplantısını felce uğratan küreselleşme aleyhtarlarıyla diyaloğa girmeyi istiyor. 
     Ekonomisi bir süredir durgunluk çeken Cenova şehri, G8 zirvesine evsahipliği ederek, geleneksel ve yeni ekonomi faaliyetlerinin canlanmasını umuyor. Cenova'nın G8 zirvesi için bakımdan geçirilmesi projesi 1,600 kişiye istihdam yarattı, 100 milyon euro 85 milyon dolar civarında yatırım yapıldı. 
     
     Göstericilerin hazırlığı 
     Ortaçağ'dan kalma Cenova şehrinin dar sokaklarının, küreselleşme aleyhtarlarının şehre girmesi halinde sokak çatışmaları için mükemmel sahne oluşturabileceği endişesiyle, bu dar sokaklara giriş-çıkış çok sıkı kontrol edilecek. 
     Cenova Sosyal Forumu'nun bir kısmını oluşturan, 300'ü aşkın sivil toplum uluslararası şebekesini temsilen küreselleşme aleyhtarları, G-8 zirvesi planlarını çiziyor. Forum Sözcüsü Chiara Malagoli, 21 Temmuz'da Cenova'da ''kırmızı bölge''nin hemen dışında barışçı protesto gösterileri planlandığını, protestolarda meşyru araç ve yöntemlerin kullanımı için yetkililerle görüşmeyi istediklerini bildirdi. 
     Üyelerinin baştan aşağı beyazlar içinde protesto gösterilerine ön cephede katılımıyla tanınan radikal ''Tute Bianche'' Grubu Sözcüsü Luca Casarini, ''G8'i bloke edeceğiz, G8 için kapatılan alanlara sadece bedenlerimizi kullanarak girmeye çalışacağız, savaş hazırlığında olduğumuzu resmen ilan ediyoruz, düş görenler ordumuz kurallarınıza uymayacaktır'' dedi. 
     Casarini, ''bu, güçlülere savaş ilanıdır, Cenova toplantısıyla da bize dayatmak istediğiniz dünya, tek ideolojinin para, kar, mallar ve insanların ticareti olduğu tek yönlü dünyadır'' diye konuştu. 






</TEXT>
</DOC>
