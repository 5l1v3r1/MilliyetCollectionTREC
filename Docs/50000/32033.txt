<DOC>
<DOCNO> 32033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/14/son/soneko05.html </URL>
<DATE> 2001/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomik kriz çöpleri bile azalttı... 
</HEADLINE>
<TEXT>

     Gaziantep'te yılın ilk yarısında Büyükşehir Belediyesi'nce toplanan evsel atık çöp , 2000'in aynı dönemine göre yüzde 6.9 oranında geriledi. 
     Büyükşehir Belediyesi verilerinden derlenen bilgiye göre, Gaziantep'te 2000 Ocak-Haziran aylarında 105 bin 125, bu yılın aynı döneminde ise yüzde 6.9 oranında düşüşle 97 bin 903 ton çöp toplandı. 
     Gaziantep'te toplanan çöp miktarında, geçen yılın aynı dönemine göre Ocak ve Mart aylarında önemli bir değişiklik olmadı. Ancak, bu yılın Şubat ayında yüzde 8.4, Nisan'da yüzde 13.5, Mayıs'ta yüzde 14.7, Haziran'da ise yüzde 8.3 oranında geriledi. 
     Büyükşehir Belediyesi verilerine göre, 2000 Ocak'ta 19 bin 136, Şubat ayında 19 bin 110, Mart'ta 19 bin 353, Nisan'da 16 bin 203, Mayıs'ta 16 bin 341, Haziran'da 14 bin 982 2001 Ocak'ta 19 bin 508, Şubat'ta 17 bin 519, Mart'ta 19 bin 155, Nisan'da 14 bin 23, Mayıs'ta 13 bin 950, Haziran'da ise 13 bin 748 ton evsel atık toplanarak, katı atık tesislerinde işlem sonrası depolandı. 
     
     Yorum... 
     Büyükşehir Belediyesi'nin topladığı çöp miktarındaki düşüşün, daha az tüketime ya da vatandaşların konteynırlardaki ''ayrıştırma'' işlemine bağlı olabileceği belirtildi. 
     ''Toplanan çöp miktarındaki düşüş, ekonomik krizin çöpe yansıması olarak değerlendirilebilir'' diyen Büyükşehir Belediyesi Genel Sekreteri Ali İhsan Sofuoğlu, evsel atık miktarındaki düşüşün, toplumun ekonomik krizden olumsuz etkilenmesinin işareti olduğunu söyledi. 
     Sofuoğlu, tüketicilerin daha az almaya başladıklarını ve aldıklarını da azami oranda değerlendirdiklerini ifade ederek, ''Gelir düzeyi iyi olanlar da dahil olmak üzere, toplum acil ihtiyaçlara yönelik alışverişe başladı. Halkın alım gücü ile birlikte, tüketim düştü ve buna bağlı olarak toplanan çöp miktarı azaldı'' dedi. 
     







</TEXT>
</DOC>
