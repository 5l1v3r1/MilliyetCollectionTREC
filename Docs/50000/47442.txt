<DOC>
<DOCNO> 47442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/siyaset/asiy.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı’na veto et’ baskısı 
</HEADLINE>
<TEXT>
Hükümet vuruşarak çekilecek 
Ecevit bugün Köşk’e çıkarak Cumhurbaşkanı’na, "Hatanın düzeltilmesine olanak tanıyın. Maddeyi Meclis’e iade edin. Kadük bırakalım" diyecek 
     SERPİL ÇEVİKCAN Ankara 

     Milletvekillerinin ödenek ve yolluklarına ilişkin düzenlemeyi referanduma götürme kararı alan Cumhurbaşkanı Ahmet Necdet Sezer ile hükümet arasındaki gerginlik, hukuk tartışmasına dönüştü. Hükümet, referandum istenen maddenin Meclis'e iadesinin hukuken zorunlu olduğu kararına vararak, Sezer'e "Veto et" baskısı yapmayı benimsedi. 
     Saat 16.30'da gerçekleşen liderler zirvesinin ardından milletvekillerinin özlük haklarını düzenleyen 27. madde dışındaki 34 maddenin Resmi Gazete'de yayımlanmasına karar verildi. Karar hemen uygulamaya konuldu ve 34 madde dün akşam mükerrer sayıda yayımlanarak yürürlüğe girdi. 
     
     Sezer’e metin 
     Toplantıda Cumhurbaşkanı'na gönderilmek üzere bir metin hazırlandı. Bugün Köşk'e gönderilebileceği belirtilen metinde bir maddenin referanduma götürülmesinin, onaylanan Anayasa değişiklikleri paketinin son maddesindeki "Tümü referanduma götürülür" hükmüne aykırı olduğu, bu hükmün Cumhurbaşkanı'nı bağladığı görüşünün vurgulanacağı öğrenildi. 
     Metinde, "Bu madde hükmünün, Cumhurbaşkanı'na yasaları madde madde referanduma götürme yetkisi veren Anayasa'nın 175. maddesinin 5. fıkrasına aykırı olduğu düşünülüyorsa bu kez Cumhurbaşkanı'nın 'anayasaya aykırılık' gerekçesiyle maddeyi ya Meclis'e iade etmesi veya onaylayıp Anayasa Mahkemesi'ne başvurması gerekir" denildi. 
     Liderlerin sorunun Sezer tarafından "siyasi" bir mecraya çekilmek istendiğini belirterek, Cumhurbaşkanı'nı Meclis'le halkı karşı karşıya bırakmakla eleştirdikleri kaydedildi. 
     
     Ecevit Meclis’e güvenin 
     Ecevit'in bugün saat 15.30'da Köşk'teki haftalık olağan görüşmede Sezer'e, "Meclis'in yaptığı hatanın bir yasa ile düzeltilmesini istediniz. Bunu yaptık ancak referandum kararı aldınız. Şimdi, hatanın düzeltilmesi için maddeyi Meclis'e iade edin. Biz de kadük bırakalım. Meclis hatasını düzeltmek istiyor" mesajını iletmesi kararlaştırıldı. Ecevit'in Sezer'e Cumhurbaşkanlığı'nın kurumlar arasında uyumu gözetmesinin önemine de işaret edeceği ve Meclis'e güvenmesini isteyeceği ifade edildi. 
     
     Muhalefet korkusu 
     Hükümetin, söz konusu maddenin "kadük bırakılması" yöntemini benimsemesinde muhalefetin "siyasi oyununa" gelmeyi önlemek olduğu da belirtildi. 
     
Sezer 6. kez karşı çıktı      GÖKÇER TAHİNCİOĞLU Ankara 

     Cumhurbaşkanı Ahmet Necdet Sezer’in kamuoyunda "kıyak maaş" olarak bilinen Anayasa değişikliğinin halkoyuna sunulması yönünde karar vermesi, Anayasa Mahkemesi’yle milletvekilleri arasında uzun yıllardır süren tartışmayı yeniden alevlendirdi. 
     "Kıyak emeklilik - maaş" konusu ilk kez 1966’da gündeme geldi. TBMM’nin kendi maaşlarına ilişkin düzenleme, yine aynı yıl Anayasa Mahkemesi’nden döndü. Milletvekilleri şanslarını 2 kez daha denedi, ancak Yüksek Mahkeme 24.2.1972 ve 1.7.1980’de aksi yönde karar aldı. 12 Eylül darbesinin ardından 02.12.1986’da, daha sonra 1988, 1993, 1994, 1996 ve 1998’deki denemeler de "başarısızlıkla" sonuçlandı. Son düzenleme de, Anayasa Mahkemesi’nin 27.5.1999’da verdiği ve 4.3.2000’de Resmi Gazete’de yayımlanan "iptal" kararıyla karşılaştı. 
     Yüksek Mahkeme’nin verdiği 10 iptal kararından 5’inde Anayasa Mahkemesi Başkanı ve üyesi sıfatlarıyla oy kullanan Sezer de, bu oyların tamamında, "kıyak emeklilik"in iptali yönünde görüş bildirdi. 
     



 SİYASET 















</TEXT>
</DOC>
