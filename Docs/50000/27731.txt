<DOC>
<DOCNO> 27731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/sonspo06.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim "Öncelikli konu transferler" 
</HEADLINE>
<TEXT>

     AC Milan Kulübü'nün yeni teknik direktörü Fatih Terim işbaşı yaptı. 
     Milan ile dün 30 Haziran 2003 tarihine kadar geçerli kontrat imzalayan Terim, bu sabah Milan Kulübü yöneticileriyle toplantılara başladı. 
     Terim, yaptığı kısa açıklamada, gün boyunca yöneticelerle toplantıda bulunacaklarını, transfer konusu başta olmak üzere kamp süresine kadar geçecek zamandaki tüm konuların ele alınacağını ifade etti. Terim, futbolcuların satışı konusunda, önemli olanın dışarıdan gelen teklfiler olduğunu, kendilerinin buna göre karar vereceklerini söyledi. 
     Fatih Terim, ''İlk olarak hangi futbolcuları alabileceğimize bakmalıyız'' dedi. Terim, 16 Temmuz tarihinde, Milanello da sezona başlayacaklarını, 26 Temmuz tarihinde de Amsterdam'da, Amstel Turnuvası'nda, Ajax, Liverpool ve Manchester United takımlarıyla karşılaşacaklarını dile getirdi. Bu arada, kulüp çevresinden alınan bilgilerde, Juventus'tan Filipo Inzaghi'nin, kırmızı-siyahlılarla anlaştığı ve Juventus Kulübü ile olan bonservis probleminin perşembe günü yapılacak görüşmede giderileceği kaydedildi. Terim, yarın Türkiye'ye geri döneceğini ve İstanbul Atatürk Havalimanı'nda bir basın toplantısı düzenleyeceğini açıkladı. 







</TEXT>
</DOC>
