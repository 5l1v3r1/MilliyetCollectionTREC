<DOC>
<DOCNO> 44938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/son/sontur19.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Başsavcı Kanadoğlu'ndan bir valiye daha dava... 
</HEADLINE>
<TEXT>

     Yargıtay Cumhuriyet Başsavcısı Sabih Kanadoğlu, Düzce Valisi Fikret Güven hakkında, görevini kötüye kullandığı gerekçesiyle dava açtı. 
     Başsavcı Kanadoğlu, Güven hakkında hazırladığı iddianameyi, yargılamanın yapılacağı Yargıtay 4. Ceza Dairesi'ne gönderdi. 
     İdianamede, sanığın orman arazisi olduğunu bildiği Düzce Merkez Kozakoğlu köyü Tepedeğirmeni mevkiindeki 4200 metrekarelik araziyi Orman Bakanlığı'ndan tahsis kararı almadan geçici tedbir şeklinde el koydurup geçici inşaat yaptırması gerekirken, orman içinden 5 metre enine 400 metre uzunluğunda yol açarak Valilik Konuk Evi adı altında kalıcı inşaat başlattığı belirtildi. 
     İddianamede, 20 Haziran 2000 tarihinde alınan bu yerle ilgili tahsis izni isteyen sanığın şifaen Orman Bakanlığı'ndan uygun olmadığına dair kararı öğrenmesi üzerine, aynı yer ile ilgili yapılacak inşaatın ''sağlık evi inşaatı'' olacağından bahisle tekrar izin talebinde bulunulduğu kaydedildi. Söz konusu alanda incelemede bulunan orman görevlilerinin düzenledikleri rapor nedeniyle yine izin verilmemesi ve Düzce Orman İşletme Müdürlüğü'nce inşaatın durdurulmasının istenmesine karşılık, sanığın inşaatı devam ettirdiği ifade edilen iddianamede, sanığın tahsisi olmayan yere, Acil Destek Programı çerçevesinde valilik emrine Düzce'nin kuruluş giderleri için gönderilen paradan 197 milyar 964 milyon lira harcayarak kalıcı inşaat yaptırdığı ve bu suretle görevini kötüye kullandığının anlaşıldığı kaydedildi. 
     İddianamede, sanık Fikret Güven'in TCK'nın ''görevi kötüye kullanma'' fiilini düzenleyen 240. maddesine göre 1 yıldan 3 yıla kadar hapis cezası ile cezalandırılması talep edildi. 
     






</TEXT>
</DOC>
