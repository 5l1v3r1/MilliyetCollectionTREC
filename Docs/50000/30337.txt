<DOC>
<DOCNO> 30337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/04/son/sontur14.html </URL>
<DATE> 2001/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay'dan kan alan karı-koca şimdi AİDS'li... 
</HEADLINE>
<TEXT>

     Kocaeli'de 2 yıl önce HIV virüsü taşıdıkları belirlenen çift, hastalığın, Kızılay'dan aldıkları kandan bulaştığını iddia ederek, kurum hakkında dava açacaklarını bildirdiler. 
     Depremde evleri hasar gördüğü için yerleştikleri prefabrik konutta umutla, çağın vebası olarak tanınan hastalığın tedavisinin bulunmasını bekleyen H.A. 39 ve eşi S.A. 41 , A.A muhabirine, kendileri için değil, 5 yaşındaki oğulları için kaygılı olduklarını söylediler. 
     S.A, anemi rahatsızlığı nedeniyle 1998 yılının Ağustos ayında Gölcük Devlet Hastanesi acil servisine kaldırıldığını ve kendisi için istenilen kanın, Kızılay'ın İzmit'teki Kan Bankası'ndan temin edildiğini belirtti. 
     Depremden sonra eşinin işsiz kaldığını ve birlikte Kızılay'ın Yeniköy'de kurduğu yemekhanede çalışmak üzere başvurduklarını ifade eden S.A, şöyle konuştu 
     ''İkimiz de orada çalışmaya başladık. 7 ay çalıştığımız bu işyerinde yapılan kan taramasında, her ikimizde de AIDS hastalığı bulundu. Bu hastalığın başka yerden bulaşması mümkün değil. Kızılay'dan aldığımız kan, hayatımızı kararttı.'' 
     H.A. da, HIV virüsünün tespitinden sonra, 7 ay süreyle Çapa Tıp Fakültesi Hastanesi'nde tedavi gördüklerini, buradan sırasıyla Haseki ve Haydarpaşa Numune Hastanesi'ne sevkedildiklerini anlattı. Tedavilerinin sürdüğünü ve 3 ayda bir kontrole giderek ilaçlarını düzenli olarak aldıklarını ifade eden H.A., şunları kaydetti 
     ''Doktorlar, virüsün nereden ve nasıl bulaştığına ilişkin açıklama yapamıyorlar. Ancak daha önce bende virüs yoktu. Askerde iken doğum yapan bir kadına kan vermiştim. Gerekirse onu bulup bunu kanıtlarım. Anemi hastası olan eşimde de, tedavi gördüğü dönemde virüs olmadığına dair raporlar var. Virüs, İzmit'te Kızılay'dan aldığımız kandan bulaştı. Kendi hayatımızdan geçtik ama 5 yaşındaki çocuğum için Kızılay'a dava açacağım.'' 
     İşsiz olduğunu ve bu nedenle ekonomik sıkıntı çektiklerini de belirten H.A, tedavi giderlerinin Kocaeli Valiliği tarafından karşılandığını, ilaç temininde sıkıntı yaşamadıklarını sözlerine ekledi. 







</TEXT>
</DOC>
