<DOC>
<DOCNO> 27244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/17/ekonomi/eko08.html </URL>
<DATE> 2001/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Okuyan SSK’ya borçlu bin 154 belediyeye icra takibi sürüyor 
</HEADLINE>
<TEXT>

     MİLLİYET Ankara 

     Çalışma ve Sosyal Güvenlik Bakanı Yaşar Okuyan, Sosyal Sigortalar Kurumu’na SSK 10 milyarın üzerinde borcu bulunan bin 154 belediye başkanlığı hakkında icra takibinin devam ettiğini bildirdi. 
     Okuyan, FP Aksaray Milletvekili Ramazan Toprak’ın, SSK’ya borcu nedeniyle haciz kararı alınan, uygulanan belediyeler ve belediye başkanları ile ilgili soru önergesine, 89 sayfalık listenin yer aldığı bir yanıt verdi. 
     
     65 başkanın maaşına haciz 
     SSK’ya borçlu işverenler hakkında her türlü icra takibinin sigorta ve il müdürlükleri tarafından yürütüldüğünü belirten Okuyan, üniteler arasında bilgisayar ağı bulunmadığından SSK’ya borcu bulunan tüm belediyeler ve belediye başkanları hakkında yürütülen icra takiplerine ilişkin döküm vermenin şimdilik için mümkün olmadığını bildirdi. 
     Ancak, SSK Başkanlığı’na 10 milyarın üzerinde borcu bulunan işverenlerin, üçer aylık periyotlar halinde alınan listeler aracılığıyla takip edildiğini hatırlatan Okuyan, bu kapsamda bin 154 belediye başkanlığı hakkında icra takip işlemlerinin devam ettiğini kaydetti. Bu belediyelerden 333’ü için haciz işlemi yapıldığını kaydeden Okuyan, 65 belediye başkanının da maaşı, tapu kayıtları ve banka mevduatlarının haczedildiğini bildirdi. Okuyan, 368 belediye başkanlığının borcunun ise tecil ve taksite bağlandığı bilgisini verdi. 
     SSK’nın yılbaşı itibarıyla, 114 trilyon 924 milyar 870 milyon 313 bin 191 lira asıl prim alacağı, 124 trilyon 855 milyar 854 milyon 444 bin 769 lira da gecikme zammı ve faiz alacağı olmak üzere belediyelerden toplam 239 trilyon 780 milyar 724 milyon 757 bin 960 lira alacaklı olduğu da Okuyan’ın yanıtında yer aldı. 
     



 EKONOMİ 



















</TEXT>
</DOC>
