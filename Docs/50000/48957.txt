<DOC>
<DOCNO> 48957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/son/soneko19.html </URL>
<DATE> 2001/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Karakoyunlu "Özelleştirmede 15 yıllık çalışma tam fiyasko" 
</HEADLINE>
<TEXT>

     Devlet Bakanı Yılmaz Karakoyunlu, 1985 yılından bu yana özelleştirme konusunda yapılan çalışmalarda istenilen seviyeye ulaşılamadığını belirterek, ''Özelleştirmede 15 yıllık çalışma tam anlamıyla fiyasko'' dedi. 
     Ege Sanayici ve İşadamları Derneği'nin ESİAD konuğu olan Devlet Bakanı Karakoyunlu, Türkiye'de özelleştirme serüvenini anlatırken, yeni yasa çalışması hazırlıklarının sürdürüldüğünü bildirdi. 
     Özelleştirmede yürürlükte olan yasayla, bu alanda ulaşılabilecek maksimum seviyenin bugünkü sonuçlar olduğunu, gelinen noktayı çok başarılı bulmadığını ifade eden Karakoyunlu, ''özelleştirmede 15 yıllık çalışma tam anlamıyla fiyasko'' diye konuştu. 
     Karakoyunlu, özelleştirme konusundaki sıkıntıların sadece kanundan kaynaklandığını söyleme ve sorunun asıl değerlerini görmezlikten gelmeyi, hem meslek hem ahlaki hem de ülkeye karşı sorumluluk anlayışı açısından doğru bulmadığını belirtti. 
     Özelleştirmede de olaya fizibilite ve rantabilite açısından bakılması gerektiğine işaret eden Karakoyunlu, oysa bugüne dek çoğunlukla fizibilite açısından bakıldığını anlattı. Karakoyunlu, ''ama fizibl görünen herşey, rantabl anlamına gelmez. Özelleştirme hareketlerini bu çerçevede değerlendirmek durumunda olursak, vardığımız sonucu çok başarılı saymamız mümkün değil'' diye konuştu. 
     -THY'NİN İŞLETME HAKKININ ÖZELLEŞTİRİLMESİ- Karakoyunlu, özelleştirme ihalelerinde yanlışlıklar bulunduğunu anlatırken, bunu THY'nin işletme hakkının özelleştirilmesi konusunu örnekleyerek anlattı. Karakoyunlu, şunları söyledi 
     ''Farzedin THY'nin işletme hakkını özelleştireceksiniz. İhaleye çıktınız bir firma geldi ve size 5 milyar dolar dedi. Mevcut özelleştirme yasasıyla bu işi yapamazsınız, yaparsanız, DGM savcıları bileğinizi zincirler. Üç ay sonra tekrar ihaleye çıkarsanız, bu kez iki firma katıldı diyelim ve biri 4.99 milyar dolar, diğeri de başka bir rakam verdi. Bunu yeniden özelleştirme imkanınız yok. Böyle bir teşebbüste bulunamazsınız yasal olarak. Çünkü bir önceki ihalenin altında ihale yapamazsınız. 
     Hele hele birilerini çağırıp da pazarlık yoluyla yapmanız asla söz konusu değil. Hayatınız boyunca unutamayacağınız bir töhmetle gazete manşetlerine girersiniz ve 50 yıllık mesainiz ve namusunuz tarumar olabilir. Mevcut özelleştirme yasasına göre üçüncü bir ihalede bir şirket 5 milyar bir şirkette 5 milyar 1 dolar veriyorsa, bu 5 milyar bir dolar veren şirkete vermek zorundasınız. Ama şimdi vicdanınıza göre karar verin. 5 milyar veren Lufthansa ise ve diğeri de Afgan Hava Yolları ise o zaman temel ilkelerden birine döneceksiniz. Bir şeyin fizibl olması, her zaman rantabl olduğu anlamına gelmez.'' Karakoyunlu, mevcut yasa ile özelleştirmeyi yürütmenin güçlüğüne değinirken, bu yasayla ancak karlı kuruluşların halka arz yoluyla satılabileceğini söyledi. 
     Karakoyunlu, özelleştirmede esas olanın ise özelleştirmenin bir türlü mümkün olmadığı, ülke ekonomisine yük olan kuruluşların elden çıkarılması olduğunu bildirdi. 
     
     Demir Çelik sektörü 
     Karakoyunlu, demir çelik sektöründe gerçekleşen başarısız özelleştirme örneklerini anlatırken, Türkiye'de demir çelik sektörünün başarıya ulaştırılmasının, Özelleştirme İdaresi'nin yapacağı birşey olmadığını söyledi. 
     Karakoyunlu, ''Hangi güçle, hangi amaçla nasıl olmuş da Özelleştirme İdaresi kapsamına alınmış bunu anlamam da mümkün değil. 
     Şu anda karşınızda kendimden önceki tatbikatı şikayet eden bir siyasetçi noktasında bulunmaktan hicap duyduğumu ifade ederim. Ama hiç bir kuvvet benim zamanında bana bunu aldıramazdı. Demir çelik sektörünün Özelleştirme İdaresi'nde özelleşebileceğini düşünmek mümkün değil'' diye konuştu. 
     
     Kötü örnekler 
     Kardemir ve Sivas Demir Çelik işletmelerinin, bu sektörde gerçekleşen kötü özelleştirme örnekleri olduğuna işaret eden Karakoyunlu, Kardemir'in bir liraya devredildiğini ve o dönemde işletmenin 430 milyon dolar borcunu ve zararı da devletin üstlendiğini belirtti. 
     Karakoyunlu, Kardemir'de bugünkü tablonun teslim edilen durumdan daha kötü olduğunu ifade ederken, Sivas Demir Çelik işletmesi'nin de vahim sonuçlarda olduğunu anlattı. Sivas Demir Çelik tesisinin yöre halkına 10 milyon dolara verildiğini hatırlatan Karakoyunlu, tesisin Türkiye'nin en yeni ve en iddialı teknolojisine sahip olan mükemmel bir tesis olarak kurulduğunu söyledi. Karakoyunlu, ''Bugün gidin görün ölü şehir buradan daha iyi. Ben gördüklerimden utandım. Bu bizi genellemeye götürmek durumundadır'' dedi. 
     ''Özelleştirme kapsamı içinde işçi şirketleri fiyaskoyla karşılaştı'' diyen Karakoyunlu, bunun en iyi örneğinin de Kardemir olduğunu bildirdi. 
     Kardemir'i ''hayal içinde olan bir şirket'' olarak değerlendiren Devlet Bakanı Karakoyunlu, şirketin finansal tablolarının dünyanın hiç bir ülkesinde, hiç bir işletmesinde görülemeyeceğini bildirdi. 
     Özelleştirmede ikinci fiyaskonun ise hemşeri şirketlerinde yaşandığına dikkat çeken Karakoyunlu, buna ise Sivas Demir Çelik işletmesini örnek gösterdi. 
     Özelleştirme kanunu yazılırken, üretimin verimlilik tariflerinin yapılmadığını söyleyen Karakoyunlu, ''Devletin sermayesinin verimliliğini sonuna kadar korumak zorundayım. Orada emeğini satan insanlar da, sendikal model de emeğin verimliliğini sonuna kadar korumak zorundadır. Nasıl ki ben sermayenin verimliliğini korurken devlet olarak yaptım oldu diyemezsem, hiç bir sendikal sistematik de yeniçeri edasıyla sadece slogan sendikacılığıyla veya ücret sendikacılığıyla, emeğin verimliliğinin peşini kovaladığını iddia edemez'' diye konuştu. 
     






</TEXT>
</DOC>
