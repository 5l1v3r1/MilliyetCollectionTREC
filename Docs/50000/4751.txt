<DOC>
<DOCNO> 4751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/spor/spo02.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener’den tehdit 
</HEADLINE>
<TEXT>

İstanbulspor maçının Ali Sami Yen’e alınması yöneticileri çileden çıkardı. Murat Özaydınlı, "Çıkacak olaylarda sorumluluk kabul etmeyiz" dedi 
     YUSUF KOBAL 

     Özel toplantı 
     FENERBAHÇELİ yöneticiler, İstanbulspor ile oynayacakları lig maçının Ali Sami Yen Stadı’na alınmasına sert tepki gösterdiler. Başkan Aziz Yıldırım ve yöneticiler, önceki akşam gerçekleştirilen Fenerbahçe Kredi Kartı tanıtım kokteylinin ardından bu konuda kendi aralarında özel bir toplantı yaptılar. Yöneticiler, Mustafa Denizli’nin de katıldığı toplantıda, "Bu federasyon bizim başarısız olmamızı istiyor. Bu nedenle böyle davranıyor" görüşünde birleştiler. 
     
     Çifte standart 
     ASBAŞKAN Murat Özaydınlı, Futbol Federasyonu’nun çifte standart uyguladığını belirtti. Özaydınlı, İstanbulspor karşılaşmasında meydana gelebilecek bir olay ya da hasardan kendilerinin değil, başkalarının sorumlu tutulacağını söyledi. Fenerbahçe Asbaşkanı, "Kendi sahamızda oynadığımız maçlarda hiçbir olay çıkmadı. Ama Ali Sami Yen Stadı’ndaki müsabakanın kontrolu bizde olmayacak. Herhangi bir olayda hiçbir sorumluluk kabul etmeyiz" dedi. 
     
     Beşiktaş parmağı 
     ÖZAYDINLI, "Federasyonun yaptığı çifte standart. İstanbulspor tüm maçlarını Kadıköy’de oynuyor. Bundan önce rakip takıma para bile verilerek, istenen sahada maçlar oynandı. Galatasaray da, Beşiktaş da kendi sahasında deplasman maçı oynadı. Asıl, para verilerek sahası değiştirilen maç şikedir. İstanbulspor maçını Şükrü Saracoğlu Stadı’nda oynamalıyız" diye konuştu. Özaydınlı, maçın Ali Sami Yen Stadı’na alınmasında Beşiktaş’ın parmağı olduğunu da iddia etti. 
     
     Başkanın öfkesi 
     MURAT Özaydınlı, "Galatasaray bu karşılaşmanın Kadıköy’de oynanmasına razı oldu. Ancak Beşiktaş bu duruma şiddetle karşı çıktığı için Futbol Federasyonu maçı Ali Sami Yen’e aldı" diye görüş belirtti. Fenerbahçe Başkanı Aziz Yıldırım ile yöneticiler arasında gerçekleşen zirvede, Yıldırım’ın da, "Puan kaybetmemiz halinde seyircimiz galeyana gelsin ve Ali Sami Yen Stadı’nı dağıtsın, böylece de bize ceza verilsin istiyorlar" sözleriyle tepkisini ortaya koyduğu öğrenildi. 
     
Kredi kartına büyük ilgi      FENERBAHÇE kredi kartına yoğun ilgi olduğu açıklandı. Fenerbahçe, kredi kartlarının kullanımından doğan komisyondan yüzde birlik pay alacak, ayrıca her kart satışı kulübe 10 dolar kazandıracak. Bu arada, Sarı - Lacivertliler’in gözden çıkardığı oyuncusu Selahattin, Antalyaspor ile anlaştı. Genç futbolcunun bugün yeni kulübüyle sözleşme imzalaması bekleniyor. 
     
     Bolu dağında görev yapan trafik polisleri kaptan Ogün’e bir tepsi baklava armağan etti. Minik bir Galatasaray taraftarı ise Balic ile tanıştı. 
     
     Fenerbahçe dün karayoluyla Ankara’ya giderken, ayağının tozuyla antrenmana çıktı. Ancak havanın kararması ve sahanın ışıklandırması bulunmaması nedeniyle idman 45 dakika sürdü. Sakatlıkları devam eden Celil ile Yusuf kafilede yer alırken, Milli takımlarından dönen Uche ve Johnson da takıma katıldı. 
     


 SPOR 





























</TEXT>
</DOC>
