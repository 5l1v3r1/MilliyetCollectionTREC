<DOC>
<DOCNO> 8878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/25/son/sonspo02.html </URL>
<DATE> 2001/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fiorentina kaynıyor 
</HEADLINE>
<TEXT>

     İtalya Birinci Futbol Ligi'nde Fiorentina'nın son 6 haftada galibiyet alamaması, basında teknik direktör Fatih Terim'in görevine son verilebileceği iddiaları başlattı. 
     Brescia karşısında alınan 2-2'lik beraberlikten sonra, Başkan Vittorio Cecchi Gori ve 2. Başkan Mario Sconcerti bir toplantı düzenledi. Gori'nin evinde yapılan toplantı sonrası bir açıklama yapan Sconcerti, ''Rutin bir toplantı oldu. Sezon sonuna kadar Terim'le devam edeceğiz'' dedi. 
     Corriere dello Sport gazetesi ''Roby Baggio Terim'i titretiyor'' başlığı altında verdiği haberde, Sconcerti'nin açıklaması sonrası Terim'in resmi olarak görevde olduğunu ama Brescia beraberliğinin eski günlere dönüşü getirdiğini yazdı. 
     Gazete, kulübün olayı önemsizmiş gibi göstermesine rağmen, Terim'in koltuğunun riskte olduğunu öne sürdü. Haberde, ''Fiorentina kaynıyor. Dün akşam art arda toplantılar yapıldı. Fanatik taraftarın olduğu Fiesole tribünü, başkan Gori'yi tekrar protestoya başladı ve başkanın öfkesi geri döndü. Bir adım geriye atıyoruz'' denildi. 
     La Gazzetta dello Sport da ''Cecchi Gori-Terim, son kavga'' başlığını kullanırken, ''Mancini ile şimdiden temasa geçildi. Sezon sonunda Türk teknik direktörün yerini doldurabilir'' denildi. Haberde ayrıca, kulübün Terim'i görevden alması halinde bunun cezasını ödemeyebileceğini ama ilişkileri tekrardan kurmanın zor olduğu ifade edildi. Gazete, Terim ile Gori arasında ''yüksek tansiyon'' olduğunu dile getirirken, ''İmparator ile kulübü bağlayan ince ipin kopma tehlikesi var'' ifadesi kullanıldı. 
     Tutto Sport gazetesi ise ''Baggio şov. Brescia'yla yeniden doğuş''başlığını atarak, 2. Başkan Sconcerti'nin mor menekşelerde basına konuşma yasağı getirdiğini kaydetti. ''Gece zirvesinde, Terim'in kalmasına karar verildi'' diye yazan gazete, ''Terim, futbolcular ve kulüp arasında sadece anlaşmazlık kazanıyor'' denildi. 
     Bu arada Soncerti, dün televizyonlara yaptığı açıklamada, ''Brescia karşısında 1 puan aldığımız için mutluyum. Çünkü çok kötü oynadık, yenilmemiz işten bile değildi. Takımda kötü giden birşeyler var artık buna dur demeliyiz. Takımda herkes bir durum değerlendirmesi yapıp, sorunun nerede olduğunu bulmalı'' diye konuştu. 




</TEXT>
</DOC>
