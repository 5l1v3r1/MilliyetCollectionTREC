<DOC>
<DOCNO> 39113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/26/son/sontur10.html </URL>
<DATE> 2001/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Levent Kırca komedi kanalı kuruyor 
</HEADLINE>
<TEXT>

     Türkiye'nin en ünlü komedyenlerinden biri olan Levent Kırca, "komedi kanalı" kurmaya hazırlanıyor. 
     İstanbul'da "Levent Kırca Komedi Kanalı Gürsel Yayıncılık A.Ş." kuruldu. Levent Kırca'nın pay almadığı şirkette, oğlu Umut Kırca kurucu ortak olarak yer aldı. 
     Kırca'nın şirketi, elektromanyetik dalgalar ve diğer yollarla televizyon ve radyo yayınları yapacak. Şirket, yayınlanmak üzere üretilen radyo ve televizyon programlarının yetkili yayıncı ya da kuruluş tarafından yayınlarını da gerçekleştirecek. Televizyon ve radyo yayınları ile birlikte yapılan veri yayıncılığı, teleteks ve benzeri hizmetleri de verecek olan şirket, eğitim, öğretim, turizm gibi belirli amaçlar için televizyon ve radyo yayınları hazırlayacak. 
     Şirketin 50 milyar lira olarak belirlenen sermayesinde Umut Kırca, Hüsnü Özçetin, Müfit Saçıntı ile Yaşar Arak 10'ar milyar, Selim Gül 7 milyar, Mustafa İncesu ile Bülent Demir de 1.5'er milyar liralık pay edindi. 
     Şirkette yönetim kurulu üyeliklerine ilk bir yıl için Umut Kırca, Yaşar Arak ile Hüsnü Özçetin getirildi. 







</TEXT>
</DOC>
