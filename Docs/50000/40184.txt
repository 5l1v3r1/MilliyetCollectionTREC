<DOC>
<DOCNO> 40184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/03/ekonomi/aeko.html </URL>
<DATE> 2001/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bosna kart pazarı Türklere emanet 
</HEADLINE>
<TEXT>

Bosna Hersek’in bankalararası kart merkezi ihalesini, Avrupalı rakiplerini eleyen Türk şirketi Verisoft kazandı 
     FEHİM GENÇ Saraybosna 

     Bosna Hersek Cumhuriyeti’nin ilk bankalar arası kart merkezini bir Türk şirketi kurdu. Açılan uluslararası ihale sonucunda Avrupalı rakiplerini eleyen Verisoft, Bosna Hersek’te faaliyet gösteren 17 bankanın kurucu olarak yer aldığı kredi kartları işlem merkezinin BAMCARD anahtar teslimi yazılım ve donanım tedariki ihalesini kazandı. 
     
     Ortak da oldular 
     Verisoft Genel Müdürü Onur Alver, ihale sonrasında BAMCARD ortağı bankaların kendilerine ortaklık teklif ettiklerini, 2 milyon marklık kuruluş sermayesine Verisoft’un da 500 bin markla büyük ortak olarak katıldığını söyledi. Alver, BAMCARD’ın hedeflerini şöyle açıkladı 
     "Bosna’daki tüm bankaları birleştirerek, kredi kartı işlemlerini, elektronik fon transferlerini, ATM cihazları ile otomatik para verilmesini, POS cihazları ile işlem yapılmasını sağlayacağız. Üyelerimiz dışındaki kurum ve kuruluşlara da kart hizmeti vermek istiyoruz. Mağaza kartları, bağlılık kartları, üniversite kampüs kartı ve çipli kart üretme planlarımız var." 
     Alver, BAMCARD’ın tüm yazılımlarının yanı sıra, kripto kutuları ve kart okuma cihazlarının Verisoft tarafından üretildiğini belirterek, banka kartlarının basım ve şifreleme işlemlerinin de BAMCARD’da yapılacağını söyledi. Alver daha sonra şu bilgileri verdi 
     "Bosna’da 30 bini asker olmak üzere toplam 70 bin yabancı var. Bu kişilerin ülkelerindeki hesaplarına kolayca ulaşabilmelerini ve kamu kuruluşları ile büyük kuruluşların maaş ödemelerinin kartla yapılmasını hedefliyoruz." 
     
     Hedef 400 bin kart 
     Alver ayrıca, BAMCARD’a birinci yıl 1000, üç yıl sonra da 5 bin işyerini üye yapmayı planladıklarını kaydetti. BAMCARD Genel Müdürü Senad Tupkovic de, ilk yıl 100 bin, beş yıl sonunda 400 bin kart sayısına ulaşmayı hedeflediklerini söyledi. 
     
Bankacı babanın girişimci çocukları      Verisoft şirketinin yöneticileri Onur Alver ve Osman Alver, bankacılık sektörünün yakından tanıdığı İsmet Alver’in çocukları. İsmet Alver, 1959-1978 yılları arasında Ziraat Bankası’nda görev yaptıktan sonra, Halk Bankası, Vakıflar Bankası genel müdürlüklerinde bulunan ve sektörün duayenleri arasında sayılan bir bankacı. Alver’in Tekstilbank Genel Müdürlüğü’nden emekli olduktan sonra kurduğu Doru İç ve Dış Ticaret Limited Şirketi de BAMCARD’ın ortakları arasında yer alıyor. Onur Alver’in Genel Müdürü olduğu Verisoft şirketi ise Turkish Ziraat Bank Bosnia’ya kurduğu ATM ve POS sistemini iki yıldır işletiyor. 
     



 EKONOMİ 














</TEXT>
</DOC>
