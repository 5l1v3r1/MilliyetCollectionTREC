<DOC>
<DOCNO> 49506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/guncel/gun01.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Örümcek’in beyni Kapalıçarşı’dan 
</HEADLINE>
<TEXT>

5 katrilyonluk sahte belge düzenleyerek devleti zarara uğratan şebekenin kaçak işadamı Orhan Aslıtürk’le de bağlantısı ortaya çıktı 
     NEDİM ŞENER, TOLGA ŞARDAN 

     Eximbank kredilerini usulsüz kullanan, sahte belgelerle KDV iadesi ve destekleme primi alarak devleti milyarlarca dolar zarara uğratan suç örgütünün beyni, Kapalıçarşı’daki Gazioğlu Döviz Bürosu’nun sahibi Alaattin Gazioğlu çıktı. Gazioğlu Marmaris’te yakalanırken, DGM’ye çıkarılan zanlılardan birinin, bir dönem, kaçak işadamı Orhan Aslıtürk’le bağlantılı olduğu ortaya çıktı. 
     
     Yabancı parmağı 
     Örümcek Ağı operasyonuyla çökertilen hayali ihracat şebekesinin 1996 - 1998 arasında 3 milyar dolarlık yaklaşık 5 katrilyon lira sahte belge düzenlediği ve yabancı uyruklu kişilerden yardım aldığı saptandı. 
     Hayali ihracatın parasını yurtdışından gelmiş göstermek için yurtdışı statüsündeki Mersin Serbest Bölgesi’ndeki banka şubelerinde İran ve Suriyeliler üzerine hesaplar açan çete, buradan İstanbul’daki bankalara hayali havaleler gönderdi. Çete, havaleler karşılığı düzenlenen sahte Döviz Alım Belgeleri DAB ile devletten milyonlarca dolarlık haksız KDV iadesi aldı. Çetenin, sahte gümrük çıkış beyannameleriyle Merkez Bankası’ndan da ihracat primi aldığı saptandı. 
     Maliye müfettişleri, söz konusu 70 ülkeyle yazışarak, "Örümcek" grubu firmalarından mal alıp almadıklarını sordu, ancak bu ülkelerdeki firmaların izine rastlamadı. Bazı ülkelerde de gösterilen firmalar olduğu halde, Türkiye’den herhangi bir mal almadıkları belgelendi. DAB düzenleyen bankalardaki inceleme sonucu da, yurtdışından gelmiş gösterilen paraların aslında hiç gelmediği, sahte DAB’ları bankalarda çalışanların komisyon karşılığı düzenlediği tespit edildi. Çetenin, hayali ihracat bedellerinin, Mersin’deki Emlakbank şubesinden İstanbul’daki şubelere gönderilmiş gösterdiği öğrenildi. 
     Organize Suçlar ve Kaçakçılıkla Mücadele Dairesi tarafından gerçekleştirilen operasyonlarla, 4 grup halinde faaliyet gösteren çetenin liderlerinden Gazioğlu, Marmaris’te yakalanarak Ankara’ya götürüldü. Diğer grupların başında da, Gaziantep’te Hoytur Otel’in sahibi olan M. Sırrı Hoylu, İstanbullu tekstilci Erol Max Kohen ve Durmuş Kın’ın bulunduğu kaydedildi. Polis ekipleri dün sabah Kohen ile Nil - Say Tekstil isimli firmanın sahibi Nilgün Sayıner ve Emlakbank’ın 7 çalışanını gözaltına aldı. 
     
     Aslıtürk için sahte belgeler 
     Önceki hafta gözaltına alınan ve DGM’ye çıkarılan zanlılardan Orhan Mithat Kestane’nin de, bir dönem Aslıtürk için sahte belgelerle döviz ticareti yaptığı anlaşıldı. Polisin, çalışmalarını gümrükler ve döviz piyasasında yoğunlaştıracağı, operasyonun Tahtakale’ye kayabileceği bildirildi. 
     
     3 kişi tutuklandı 
     "Örümcek Ağı Operasyonu" kapsamında DGM Yedek Hakimliği’ne tutuklanması talebiyle sevkedilen 8 kişiden 3’ü cezaevine konuldu. 
     DGM Savcısı Keleş’in tutuklanmasını istediği zanlıları sorgulayan DGM Yedek Hakimi Ramazan Aksan, Orhan Miktat Kestane, Durmuş Kın ve Oğuz Eruçan’ın tutuklanmalarına, diğer beş zanlının serbest kalmasına karar verdi. 
     



 GÜNCEL 














</TEXT>
</DOC>
