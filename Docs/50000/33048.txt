<DOC>
<DOCNO> 33048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/son/sondun25.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hindu milliyetçiler Tac Mahal'i inek idrarıyla temizliyor 
</HEADLINE>
<TEXT>

     Hindu milliyetçileri, Pakistan Devlet Başkanı Pervez Müşerref'in ziyaretinin ardından Tac Mahal'i Ganj nehrinin suları ve inek idrarıyla yıkayarak arındırma işine giriştiler. 
     Polis, 17. yüzyıldan kalma binanın tabanını su ve Hinduların ''saf'' olduğunu düşündükleri inek idrarı karışımıyla arındırmaya çalışan Shiv Sena partisinin 10'un üzerinde üyesini gözaltına aldı. Grubun başında, Hindistan-Pakistan zirvesi öncesinde Pakistan bayrağıyla Müşerref'in kuklasını yaktığı için tutuklanan Sanjeev Kavania'nın bulunduğu bildirildi. Güçlü Hindu milliyetçi partisi Shiv Sena, Hindistan-Pakistan zirvesine karşı çıkmıştı. Pazar günkü zirve toplantısına verilen arada, Müşerref ve karısı Sehba, imparator Şah Jahan tarafından karısı adına yaptırılan Tac Mahal'de bir saat geçirmişlerdi. 







</TEXT>
</DOC>
