<DOC>
<DOCNO> 31748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/ekonomi/aeko.html </URL>
<DATE> 2001/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihayet para geliyor 
</HEADLINE>
<TEXT>

IMF İcra Direktörleri Kurulu, 1.5 milyar dolarlık kredi dilimini serbest bıraktı. Dünya Bankası’nın 1,7 milyar dolarlık kredisinde de dün gece imzalar atıldı 
     YASEMİN ÇONGAR Washington 

     Uluslararası Para Fonu IMF ve Dünya Bankası’ndan toplam 3.2 milyar dolarlık kredi geliyor. Telekom yönetiminde değişiklik ve beş bankanın daha Fon’a alınmasıyla, uluslararası finans kuruluşları ile Ankara arasındaki tıkanma aşıldı ve beklenen krediler onaylandı. IMF ve Dünya Bankası, kredilerle ilgili açıklamalarında, Türkiye’nin programına destek bildirirken, IMF Başkanı Köhler hükümeti uyardı. 
     
     Liderlere uyarı 
     Yazılı açıklamasında, "Türkiye’de ekonominin yeniden yapılandırılması yönünde önemli kazanımlar sağlandığını" söyleyen IMF Başkanı, "Ancak bazı önlemlerin uygulanmasındaki belirsizlikler, programın yararının tam olarak görülmesini engelledi. Programın en kuvvetli biçimde uygulanmasını ve siyasi liderlerin de arkasında birleşmelerini istemekteyiz" dedi. Köhler, Türkiye’yi yeniden enflasyonu düşürecek ve sürdürülebilir büyümeyi sağlayacak bir yola sokmanın da, ancak siyasi kararlılık ve IMF desteğiyle mümkün olacağını vurguladı. 
     
     İlerleme etkileyici 
     Köhler, mali sektördeki ilerlemenin etkileyici’ olduğunu, bu yönünde kararlı adımlar atıldığını da belirtti. Mali alanda şeffaflığın sağlanmasını amaçlayan yeni girişimleri de öven IMF Başkanı, "Parasal hedeflerin tutturulması önem taşıyor. En kısa zamanda enflasyon hedeflemesine geçilmesi gerekiyor" dedi. 
     Köhler açıklamasının sonunda, "Kamu sektöründeki ücret düzenlemelerinin ve buğday alım fiyatları konusundaki kararın yakından takip edilmesi gerektiğini" de vurguladı ve "Programın eksiksiz uygulanması halinde, faiz oranları aşağıya çekilecek ve programın başarısı da sağlanacaktır" dedi. 
     
Dünya Bankası kredisi de tamam      Dünya Bankası yönetimi de, toplam 1.7 milyar dolarlık iki ayrı krediye dün onay verdi. "Kamu Sektörü Uyum Projesi" başlıklı 1,1 milyar, "Tarımsal Reform Uygulama Projesi" başlığı altında da 600 milyon dolarlık kredinin verilmesi kabul edildi. Dünya Bankası Başkan Vekili Sven Sandström de yaptığı açıklamada şunları belirtti "Dünya Bankası olarak Türkiye’nin reformlarına desteğimizi gösterdik. Kredilerin, Türkiye’nin iktisadi iyileşmesine yarayacağını umuyoruz. Kararlı adımlarla, sorunların üstesinden gelinebileceğine eminiz. Kalkınma çabasındaki ortağı olarak, Türkiye’yi destekliyoruz ve önümüzdeki aylarda Türkiye için daha fazla şey yapmayı planlıyoruz" dedi. 
     



 EKONOMİ 



























</TEXT>
</DOC>
