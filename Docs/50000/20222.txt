<DOC>
<DOCNO> 20222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/son/sontur22.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Boğazı'nda tanker geçişlerine protesto... 
</HEADLINE>
<TEXT>

     Türkiye Çevre Kozası öncülüğünde, yaklaşık 60 balıkçı teknesi ve motorda biraraya gelen çevreciler, İstanbul Boğazı'nda tanker geçişlerini protesto etti. 
     Teknelerin siren çalmasıyla saat 12.00 sıralarında Arnavutköy'den başlayan gösteride, hoparlörlerden, ''Karadeniz petrol boru hattı değildir'', ''İnsanlık hakkımızı istiyoruz'', ''Tehlikeli madde buradan geçmesin'' anonsları yapıldı. 
     Kıyı şeridinden siren çalarak Aşiyan'a kadar giden tekne ve motorlar, ''Felaketten önce güvenlik için el ele'', ''Karadeniz, Marmara ve Türkiye Boğazları için el ele'', ''Türk Boğazları, insanlık için dostluk ve barış yolu olmalıdır'' yazılı pankart ve dövizler taşıdılar. Bu sırada, İstanbul Boğazı'ndan Karadeniz yönüne gitmekte olan Bahama bandıralı ''Sebarok Spırıt'' adlı tankerin geçişi de siren çalınarak protesto edildi. Yaklaşık 1 saat süren gösteri, teknelerin Arnavutköy'e dönmesiyle sona erdi. 
     







</TEXT>
</DOC>
