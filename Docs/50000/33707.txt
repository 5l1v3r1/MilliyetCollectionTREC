<DOC>
<DOCNO> 33707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/guncel/gun08.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak göçmenler yakalanmalı mı 
</HEADLINE>
<TEXT>

ÇAPRAZ ATEŞ 
     MUSTAFA BAKACAK 

     Türkiye, daha iyi yaşam ve iş umuduyla Avrupa ülkelerinin yolunu tutan kaçakların transit yolu. Güvenlik güçlerince ülke sınırlarını terkedemeden yakalanan kaçakların durumu bir dram. Türkiye’ye büyük maddi yük de getiren göçmenlerin yakalananlarının sayısı sadece geçen yıl yaklaşık 100 bindi. Türkiye’de barındırılmalarında büyük sorunlar yaşanan bu kaçakların yakalanarak tekrar geldiği ülkelere sınırdışı edilmeleri doğru mu Yoksa geçişlerine izin mi verilmeli Konunun uzmanlarının görüşleri şöyle 
     
     Metin Çorabatur BM Mülteciler Yüksek Komiserliği Türkiye Sözcüsü 
Suç şebekeleri organize ediyor      Mülteci olayını, sığınma talebiyle gelenler ve ekonomik nedenlerle daha iyi ülkelere gitmek isteyenler diye ikiye ayırmak gerekir. Birinciler için uluslararası anlaşma var. Bütün ülkelere sorumluluk yüklüyor. İnsan hakları ihlalinden kaçanlara yardımcı olmak gerekiyor. Kaçak göç ise, bütün dünya için bir yük. Globalleşmeyle birlikte boyutu arttı. Ekonomik boyutlu göçte, uluslararası mafya örgütleri oluştu. Bangladeşten çıkan biri, birçok ülkeden geçerek Türkiye’ye ulaşıyor. Buradan Yunanistan’a, oradan İtalya’ya geçiyor. Normal bir insan, tek başına bu yasadışı yolu geçemez. Uluslararası suç şebekeleri, bunu organize ediyor. Görmemezlikten gelmek, uluslararası toplumun üyesi olan bir ülke için sözkonusu olamaz. Bu, "uyuşturucu ya da silah kaçakçısını görmeyelim" demek gibi bir şeydir. Sorunun, uluslararası platformlarda ortak çabalara katılarak çözümlenmesi gerekmektedir. 
     AB de, Türkiye ve diğer aday ülkelerden, göç ve sığınma konularında kendi kurallarına uyum sağlamasını talep etti. 
     
     Prof. Dr. Arslan Gündüz Uluslararası İlişkiler Uzmanı 
Elimizde doğru dürüst bir mevzuat yok      Kaçak mülteciler AB sürecinde Türkiye’nin ciddi bir sorunudur. Görmemezlikten gelinmesi gibi bir çözüm, ülkemizin güvenilirliği açısından kötü olur. Sınırlarımızın iyi korunamaması sonucu, kaçak göçmenler rahatlıkla ülkeye girip çıkabiliyorlar. Yüzlerce insan, elverişli olmayan gemilerle yolculuk yapıyor. Sınırlarımız adeta korumasız. Öncelikle sınırda tedbir alınmalıdır. Ayrıca, elimizde doğru dürüst bir mevzuat yok. Mülteciyle karşılaşıldığında, görevlilerin elinde, ne yapacağını madde madde gösterir bir kılavuz olmalıdır. Türkiye, vakit kaybetmeden AB ile uyum çerçevesinde, ilgili kanun çıkarılmalı. Hayatları tehlikede olanlar süzgeçten geçirilmeli. 
     
     Nahit Menteşe İçişleri eski Bakanı 
Devlete yük oluyorlar      Kaçak göçmenleri yakaladığınızda, maalesef devletin başına dert oluyor. Bir takım kişiler, ya da şebekeler bunlara aracılık yapıyor ve bundan büyük paralar kazanıyor. Görmemezliğe gelsek daha doğru olacak. Bizim başımıza dert olmaktansa gitsinler... "Kim, ne yaparsa yapsın" demek devletin menfaatine. Ancak, ülke yol geçen hanı da olmamalı. Ayrıca AB’ye girme arzusunda olan ve insan haklarına saygılı bir ülke olduğumuz için, içeride uğraşmaktansa hudutlarımızı sıkı tutmamız gerikiyor. Kaçak göçe, kesinlikle müsaade etmemeliyiz. 
     
     Ünal Erkan Eski parlamenter 
Herkes kaçağının masrafını karşılasın      Göç olayı, ekonomik avantaj elde etmeye dayalıdır. Fakir ülkelerden zengin ülkelere doğru çizgi izliyor. Bunun simsarları da oluyor. Türkiye, geçiş ülke konumunda. Sınırlarımız geniş. Aslında, Türkiye bu konuda çok ciddi kontrol de yapıyor. Gerek doğu, gerek güney ve Trakya çıkışı kontrol altında tutuluyor. 
     Yakalanmaya yakalanıyorlar, ancak yakalandıktan sonra başa dert oluyor. Şebekeler adliyeye teslim ediliyor. Ancak, onların götürdüğü kaçak kişilerin parası yok. Onları barındırıp, yedirip, içireceksiniz. Bazılarını kendi ülkeleri de almaz. Kimi Afrikalı, kimi Uzakdoğulu. Bazılarının Türkiye’de elçilikleri bile yok. 
     Bu geçişlerin yanı sıra, bir de vizesiz kalanlar var. Bunlar da yakaladığında barındırılması, iaşesi ve ülkelerine gönderilmesi masraf gerektiyor. Ülkeler soruna müşterek çözüm getirmelidir. Müşterek çözüm bulunmaması halinde, her ülke, kendi vatandaşının masraflarını karşılamalıdır. 
     



 GÜNCEL 





















</TEXT>
</DOC>
