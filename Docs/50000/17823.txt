<DOC>
<DOCNO> 17823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/son/sondun15.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Konseyi'nden Türkiye'ye 'İfade Özgürlüğü' konusunda eleştiri... 
</HEADLINE>
<TEXT>

     Avrupa Konseyi Parlamenterler Meclisi'nde AKPM kabul edilen bir rapor ve buna bağlı tavsiye kararında, medyada ifade özgürlüğüne ilişkin uygulamalar konusunda Türkiye ile birlikte bazı ülkeler eleştirildi. 
     Macar sosyalist Gyula Hegyi tarafından hazırlanan ''Avrupa medyasında ifade özgürlüğü'' başlıklı rapor ile tavsiye kararı, genel kurul oturumunda tartışılarak kabul edildi. 
     Raporda, Türkiye ile birlikte özellikle Ukrayna, Rusya, Azarbeycan, Beyaz Rusya ve Yunanistan medyalarında ifade özgürlüğüne ilişkin ihlallere atıfta bulunuldu. 
     Türkiye'de polisin görevleri başındaki gazetecilere yönelik fiziksel tacizde bulunduğuna ilişkin iddiaların yer aldığı raporda, İstanbul Devlet Güvenlik Mahkemesi ve RTÜK'ün yazılı ve görsel basına cezaevi eylemleri sırasında sınırlama getirdiği yolundaki şikayetlere yer verildi. 
     Raporda ayrıca, terörle mücadele ve ceza yasaları çerçevesinde, gazeteciler hakkında açılan davalar olduğu, gazete, dergi ve televizyon kanallarının kapatıldığı ileri sürüldü. 
     Avrupa Konseyi'nin ifade özgürlüğünün korunması için daha etkili bir sistem kurması gerektiği kaydedilen raporda, üye ülkelerin konuyla ilgili olarak daha duyarlı olmaları istendi. 



</TEXT>
</DOC>
