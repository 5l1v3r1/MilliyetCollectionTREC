<DOC>
<DOCNO> 38983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/son/sontur12.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Gurbetçiler birikimlerini Türkiye'de değerlendirsin" 
</HEADLINE>
<TEXT>

     Başbakan Ecevit, sadece parasal politikalarla ekonomik sorunların çözülemeyeceğini vurgulayarak, sözlerini şöyle sürdürdü 
     ''Aynı zamanda yatırımları artırmak ve kapanan işyerlerini yeniden canlandırmak gerekir. Bunun için gerek dış gerek iç kaynaklarımızı daha etkili olarak devreye sokmalıyız. Bu bakımdan elimizde geniş olanaklar vardır. 
     O arada Hazine'nin elindeki taşınmazları hızla değerlendirmek içinbir yasa çıkardık. Doğal kaynaklarımızı da daha verimli olarak değerlendirmeye kararlıyız. Bir yandan da dış sermaye yatırımları önündeki bürokratik engelleri kaldırmak için hazırlık yapıyoruz. 
     AB ülkelerinden bazılarında yurttaşlarımızın büyük birikimleri vardır. Üstelik binlerce yurttaşımız yurt dışında girişimcilik deneyimi kazanmıştır. Onları birikim ve deneyimlerini Türkiye'de değerlendirmeye çağırıyoruz. Yurt dışındaki yurttaşlarımızdan borç değil, bağış değil, yatırım bekliyoruz.'' 
     Ecevit, dün, bütün valiliklere bir mektup göndererek, illerindeki kapanan veya üretimlerini kısmak zorunda kalan sanayi kuruluşları hakkında somut bilgiler istediğini bildirerek, ''Bu bilgileri Türkiye'de yatırım yapmayı düşünenlere sunacağız. Kapanan fabrikaları devralmak veya bunlarla ortaklıklar kurmak için o bilgilerden yararlanabileceklerdir'' diye konuştu. 
     Başbakan Ecevit, şöyle devam etti 
     ''Kısacası bir yandan Türk parasına yeniden saygınlık kazandırmak için gerekli etkinlikleri artırırken, bir yandan da dış veya iç kaynaklı yatırımları özendirmeye kararlıyız. İş çevrelerimizin ve geniş halk kesimlerinin başlattıkları Türk Lirası'nı destekleme kampanyası hem ekonomiyi canlandırmak çabalarımıza güç katacaktır, hem de devletimize ve ulusumuza dünyada büyük saygınlık kazandıracaktır.'' 
     Başbakan Bülent Ecevit, ''Bir yandan Türk parasına yeniden saygınlık kazandırmak için gerekli etkinlikleri artırırken, bir yandan da dış veya iç kaynaklı yatırımları özendirmeye ararlıyız'' dedi. 
     Yabancı sermayenin önündeki bürokratik engellerin kaldırılması için hazırlık yaptıklarını bildiren Ecevit, yurt dışındaki yurttaşlardan borç değil, bağış değil, yatırım beklediklerini söyledi. 
     Ecevit, Başbakanlık Merkez Binası'nda düzenlediği basın toplantısında, Türk parasına yeniden değer kazandırmak ve dövize kaçışı önlemek için, iş çevrelerinin kampanya açmış olmalarını ''çok sevindirici'' diye değerlendirdi. 
     Bu kampanyaya halktan da destek geleceğine inandığını kaydeden Ecevit, şöyle konuştu 
     ''Bir devletin parası o devletin onurudur. Zayıf parayla güçlü ekonomi kurulamaz. Paramıza yeniden saygınlık kazandırmak için zorlayıcı önlemlere de gerek yoktur. 
     Alışverişte ve mali işlemlerde Türk parasına ağırlık vermek başlı başına etkili bir önlemdir. Ancak, şu gerçeği de kabul etmeliyiz. Paramızın değer yitirişi ekonomideki sorunlarımızın nedeni değil, sonucudur. Onun için bir yandan Türk Lirası'na işlerlik ve saygınlık kazandırırken, diğer yandan da reel ekonomiyi, üreten ekonomiyi güçlendirme çabalarına hız kazandırmalıyız. Bu yönde etkili parasal politikalar uygulanmaya başlamıştır.'' 
     
     MGK yalanlaması... 
     Başbakan Bülent Ecevit, Genelkurmay Başkanı Orgeneral Hüseyin Kıvrıkoğlu'na atfen bugün basında yer alan sözlerle ilgili olarak, ''MGK toplantısında doğal olarak bende vardım. Sayın Genelkurmay Başkanı'nın ağzından bunu ima edecek bir söz bile duymadım'' dedi. 
     Başbakan Ecevit, basın toplantısının ardından gazetecilerin sorularını yanıtladı. 
     Ecevit, bir gazetecinin, ''Bugün bir gazetede, Milli Güvenlik Kurulu toplantısında Genelkurmay Başkanı'nın, 'bizim taraf değişiyor ama siyasiler hiç değişmiyor' sözleri yer aldı'' demesi üzerine şunları kaydetti 
     ''Ben böyle bir söz işitmedim. MGK toplantısında doğal olarak ben de vardım. Sayın Genelkurmay Başkanı'nın ağzından bunu ima edecek bir söz bile duymadım. Nasıl dışarıda böyle bir haber söyleniyor, sızdırılıyor bile diyemiyorum, çünkü böyle bir haber yok. Böyle bir konuşma olmadı. Onun için ben de şaşırdım.'' 
     Ecevit, ''Yastık altı paraları ekonomiye kazandırmak için yasal bir düzenleme yapacak mısınız '' sorusu üzerine, bunlar üzerinde de tedbirler alındığını belirterek şunları söyledi 
     ''Aslında parasal politikalar dediğimiz politikalar büyük ölçüde bunu sağlama amacına yöneliktir. Fakat aynı zamanda yastık altında dediğimiz döviz ya da altın olarak saklanan birikimlerin yatırıma yönelmesi için elimizden geleni yapacağız. Yalnızca dışarıdaki yurttaşlarımızın değil içerideki yurttaşlarımızın da birikimlerini Türkiye'de verimli olarak değerlendirebilmeleri için elden gelen her çabayı ve kolaylığı göstereceğiz. Türkiye'de yatırımlar önünde, özellikle dış kaynaklı yatırımlar önünde çok ağır bürokratik engeller vardır. O bürokratik engelleri ortadan kaldırmak için bir yasa tasarısı hazırladık. Meclis açılır açılmaz onu da devreye sokmaya çalışacağız.'' 
     Başbakan Ecevit, Bayındırlık Bakanlığı'na düzenlenen operasyonun koalisyon ortakları içinde eleştirilere neden olduğunun hatırlatılarak bunun bir koalisyon sorununa yol açıp açmayacağının sorulması üzerine de, ''Hayır. Kesinlikle öyle bir şey söz konusu değil. Başlangıçta bir takım arkadaşlarımızın kuşku ve tereddütleri oldu ancak bu kuşkuların yersiz olduğu ortaya çıktı'' şeklinde karşılık verdi. 
     Başbakan Ecevit, ''Milli Eğitim Bakanı Metin Bostancıoğlu ile ilgili değişik iddialar var. Kendisi, 'Başbakan isterse görevden ayrılırım' dedi'' diye hatırlatılması üzerine de, ''Hayır. Aramızda herhangi bir sorun yok. Bazı konuları birlikte görüştük. Milletvekili arkadaşlarımız yaz ayları boyunca bütün illeri dolaştılar bütün bakanlıklar ve Milli Eğitimle ilgili olarak da vatandaşlarımızın gözlemleri yakınmaları konusunda bilgiler aldık. Bu bilgiler genel merkezimizde toplandı. Bu arada eğitimle ilgili bilgilerde toplandı. Bunları Bakan arkadaşlarımızla birlikte değerlendiriyoruz'' dedi. 
     Türk Lirası'na değer kazandırılması çalışmaları çerçevesinde iş adamlarının Diyanet İşleri Başkanlığı'nın fetva vermesi çağrısında bulunduğunu hatırlatan bir gazeteciye de Ecevit, ''Bu güzel bir çağrı Diyanet İşleri'nin bu çağrının gereğini yapacağına inanıyorum'' yanıtını verdi. 






</TEXT>
</DOC>
