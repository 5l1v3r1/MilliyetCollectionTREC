<DOC>
<DOCNO> 12257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/20/son/sontur09.html </URL>
<DATE> 2001/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk eşini öldürdü, ikinci eşi intihar etti, son eşini öldürmekten yargılanıyor 
</HEADLINE>
<TEXT>

     Diyarbakır'da eşini döverek öldürdüğü iddiasıyla tutuklanan sanık Şeyhmuz Çiftçi'nin yargılanmasına devam edildi. 
     Diyarbakır 3. Ağır Ceza Mahkemesi'ndeki duruşmada, tutuklu sanık Şeyhmuz Çiftçi hazır bulundu. Diyarbakır Barosu'na bağlı bazı kadın avukatların müdahil olarak katıldığı duruşmada, Çiftçi, eşini öldürmediğini ileri sürdü. Tutuklu bulunduğu için çocuklarının mağdur olduğunu belirten sanık Çiftçi, tahliyesini istedi. 
     Mahkeme heyeti, Çiftçi'nin tutukluluk halinin devamına karar vererek, duruşmayı erteledi. İddianamede, eşini döverek öldürdüğü bildirilen sanık Şeyhmuz Çiftçi hakkında, müebbet hapis cezası isteniyor. 
     Tutuklu sanık Şeyhmuz Çiftçi'nin, öldürdüğü eşi Hatice Çiftçi'den önceki 2 evliliğinde, birlikte olduğu eşlerinden birini öldürdüğü ve bu nedenle 11 yıl cezaevinde tutuklu kaldığı bildirilen iddianamede, sanığın diğer eşinin intihar etmesine neden olduğu belirtiliyor. Hatice Çiftçi, 2 Eylül 2000'de Bağlar beldesindeki evinde ölü olarak bulunmuş, otopsi sonucu dövülerek öldürüldüğü belirlenmişti. 
     Şeyhmuz Çiftçi, eşini kız çocuğu doğurduğu ve kendisini aldattığı için döverek öldürdüğü iddiasıyla tutuklanmıştı. 




</TEXT>
</DOC>
