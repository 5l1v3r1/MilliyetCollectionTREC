<DOC>
<DOCNO> 39574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/29/son/sontur07.html </URL>
<DATE> 2001/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'li Köse "Operasyonun siyasi ayağı varsa neticesi korkunç olur" 
</HEADLINE>
<TEXT>

     MHP Grup Başkanvekili İsmail Köse, ''En yakınımızdaki, en dibimizdeki adam dahi olsa, bu ülkenin bir tek kuruşuna el atmasına ne göz yumarız, ne de fırsat veririz'' dedi. 
     Köse, parisinin Erzurum il binasında yaptığı basın toplantısında, MHP'nin seçimlerden önce özellikle yolsuzluklarla mücadele edeceği yönünde halka söz verdiğini anımsatarak, yolsuzluklarla mücadele düşüncesinden vazgeçmelerinin de mümkün olmadığını söyledi. 
     Koalisyon hükümetinin programına, yolsuzluklarla mücadele edileceği şeklinde bir ilke koyulduğuna dikkati çeken Köse, ''Bu ilke, MHP'nin programından ve seçim beyannamesinden esinlenerek hükümetin programına geçmiştir'' şeklinde konuştu. 
     "Hırsızlık ve yolsuzluk yapanları affetmemiz mümkün değildir'' diyen Köse, şunları söyledi 
     ''Kim olursa olsun, en yakınımızda, en dibimizdeki adam dahi olsa, bu ülkenin bir tek kuruşuna hiç kimsenin el atmasına ne fırsat veririz, ne de göz yumarız. Bayındırlık ve İskan Bakanlığı'nda gerçekleştirilen Vurgun Operasyonu yargıya intikal etmiştir. Yargının neticesini almamız lazım. İddianın gerçek olup olmadığını yargı çözecektir. 
     Vurgun Operasyonu'nun siyasi ayağı varsa fevkalede korkunç neticeler doğurur. Özellikle MHP gibi, ilkesini hırsızlık ve yolsuzluklarla mücadele üzerine kurmuş bir siyasi partiyle oynamak, fevkalade yanlış neticeler doğurur.'' 
     
     
     
     
     







</TEXT>
</DOC>
