<DOC>
<DOCNO> 18416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/27/son/sontur06.html </URL>
<DATE> 2001/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP Kongresi'nin ertelenmesi istemine ret... 
</HEADLINE>
<TEXT>

     Ankara 24. Asliye Hukuk Mahkemesi, kurucu üye Celal Kürkoğlu'nun, 29 Nisan 2001 Pazar günü gerçekleştirileceği duyurulan DSP 5. Olağan Kongresi'nin ihtiyati tedbir yoluyla ertelenmesi istemiyle açtığı davayı reddetti. 
     24. Asliye Hukuk Mahkemesi Yargıcı Bilal Yıldırım, bugün dava dosyasını inceleyerek karara bağladı. Yıldırım, dava ve yanıt dilekçeleri ile delilleri değerlendirdikten sonra, uyuşmazlığın niteliğine, Siyasi Partiler Yasası'nın 6, 14 ve 20. maddeleri ile DSP'nin 4. Olağan Kurultayı'nda yapılan değişiklikleri de içeren parti tüzüğünün 3, 4, 6, 7 ve 8 2. maddelerinin açıklığına göre, davacı Kürkoğlu'nun Kongre'nin ihtiyati tedbir yoluyla ertelenmesi istemiyle açtığı davanın reddine karar verdi. Dava dilekçesinde, parti kurucularının, kongrede oy kullanacak delege listesi arasında olmadığı ve bunun da yasalara aykırı olduğu öne sürülerek, DSP 5. Olağan Kongresi'nin, Anayasa'da yazılı hükümler, Anayasa Mahkemesi kararları, Siyasi Partiler Yasası ile tüzük ve ilgili mevzuat uyarınca, ihtiyati tedbir yoluyla ertelenmesi talep ediliyordu. 







</TEXT>
</DOC>
