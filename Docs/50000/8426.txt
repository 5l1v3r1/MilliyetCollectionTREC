<DOC>
<DOCNO> 8426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/22/son/sontur13.html </URL>
<DATE> 2001/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanlığı "Ecevit'le MGK dışında belirlenmiş bir randevu yok" 
</HEADLINE>
<TEXT>

     Cumhurbaşkanlığı Özel Kalem Müdürü ve Dışişleri Başdanışmanı Tacan İldem, Cumhurbaşkanı Ahmet Necdet Sezer ile Başbakan Bülent Ecevit'in Pazartesi günü yapılacak MGK toplantısı dışında belirlenmiş bir randevularının olmadığını bildirdi. 
     İldem, ''Hükümetin, bürokratların Çankaya Köşkü'ne çıkmasını engellediği yolunda haberler var. Krizin ardından, özel kalem müdürü olarak böyle bir uygulamaya şahit oldunuz mu '' şeklindeki soru üzerine, ''Bahsettiğiniz şekilde bir uygulamaya geçildiğine dair Cumhurbaşkanlığı'na intikal etmiş bir bilgi yok. Dünkü çalışmalarımız sırasında da bu bilgiyi teyit edecek bir gelişme olmadığını belirtmekle yetineceğim'' diye konuştu. 
     'Bakanlar Kurulu'nun olağanüstü toplanması Cumhurbaşkanı'nın programında yer alıyor mu, MGK öncesinde veya sonrasında'' şeklindeki soru üzerine de İldem, ''Şu anda belirlenmiş tek toplantı Pazartesi günü yapılacak MGK'dır. Planlanmış başka toplantı bulunmamaktadır'' dedi. 
     Bir başka soruyu yanıtlarken, MGK'nın gündeminin gizli olduğunu ifade eden İldem, Pazartesi günü yapılacak toplantının, yarım kalan toplantının devamı niteliğinde olduğunu kaydetti. 
     'Sayın Cumhurbaşkanı üzgün mü '' sorusunu, dış politikayı ilgilendirmediği gerekçesiyle yanıtlamayan İldem, ''Başbakan'ın MGK öncesinde Cumhurbaşkanı ile randevusu var mı '' diye soran bir gazeteciye ise ''Başbakanlık'tan yapılan açıklama sorunuzu cevaplıyor. İlk karşılaşmaları MGK toplantısında olacaktır'' karşılığını verdi. İldem, MGK sonrasında herhangi bir randevu talebinin olup olmadığının sorulması üzerine de ''Şu anda yok'' dedi. 




</TEXT>
</DOC>
