<DOC>
<DOCNO> 4385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/29/ekonomi/aeko.html </URL>
<DATE> 2001/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulaştırma Bakanlığı’nda casus’ operasyonu... 
</HEADLINE>
<TEXT>

Turkcell'e bilgi sızdırdığı iddiaları üzerine hakkında soruşturma başlatılan Ulaştırma Bakanlığı Müsteşar Yardımcısı Tahir Dengiz bugün görevden alınıyor 
     SERPİL YILMAZ 

     Ulaştırma Bakanlığı'nda bir müşteşar yardımcısının GSM operatörlerine bilgi aktardığı ve Türk Telekom'un GSM çalışmalarını engellediği yönündeki iddialar raporlara döküldü. 
     Ulaştırma Bakanı Enis Öksüz Turkcell'e, GSM sözleşme çalışmaları konusunda bilgi aktardığı ve Türk Telekom'un aleyhinde çalıştığı iddialarına konu olan Müsteşar Yardımcısı A. Tahir Dengiz'i bugün görevden alıyor. 
     
     Ecevit raporu onayladı 
     Başbakan Bülent Ecevit de, Dengiz'le ilgili bir raporu 31.12.2000 tarihinde Ulaştırma Bakanlığı'na göndererek görevden alınmasını istedi. Böylece Ulaştırma Bakanı Enis Öksüz'ün yaklaşık altı aydır beklediği karar çıkmış oldu. GSM ve Telekom'da hazırlanan yönetmelikler ve uygulamalara dayanarak hazırlanan inceleme raporu sonucunda sorumlu tutulan diğer Ulaştırma Bakanlığı görevlileri Ulaştırma Bakanlığı eski Müsteşarı Süreyya Yücel Özden ve Haberleşme Müdürü Hayrettin Soydaş daha önce görevden ayrılmışlardı. Raporda adı geçen Ulaştırma Bakanlığı Birinci Hukuk Müşaviri Esat Erdoğan ise halen yerini koruyor. 
     İncelemeye konu olan GSM ile ilgili gelişmeler geçtiğimiz hafta perşembe günü Ulaştırma Bakanlığı Müsteşar Yardımcılığı katında yankılandı. 
     
     Koridorlarda kavga 
     Türk Telekom Genel Müdürü İbrahim Hakkı Alptürk herkesin içinde Tahir Dengiz'i Turkcell'e yakınlıkla suçlayan bir konuşma yaparak, bağırdı. Alptürk'ün iddiası Türk Telekom'da gizlilik içeren konuların Turkcell'e aktarılması olmuştu. Bakanlık koridorlarındaki bu yüksek sesli tartışma herkesi şok etti. 
     Ulaştırma Bakanlığı geçtiğimiz günlerde sekreter, danışman, müşavir gibi çeşitli kadrolarda görev yaptığı kaydolunan 54 kişiyi bulundukları görevlerden alarak kendi kurumlarına iade etmişti. Enis Öksüz'ün bu konudaki açıklaması Ulaştırma Bakanlığı bünyesinde gözüken 54 kişinin çoğunluğunun sadece maaş aldığı ve işe gelmediği yönünde olmuştu. 
     


 EKONOMİ 


















</TEXT>
</DOC>
