<DOC>
<DOCNO> 32913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/son/sontur16.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
THY çalışanlarından düdüklü protesto 
</HEADLINE>
<TEXT>

     Türk Hava Yolları çalışanları, 18. Dönem Toplu İş Sözleşmesi görüşmelerinin uyuşmazlıkla sonuçlanması nedeniyle THY yönetimini düdük ve alkışlarla protesto etti. 
     THY Genel Müdürlük Binası önünde öğle saatlerinde toplanan yaklaşık bin THY çalışanı, çeşitli sloganlar atarak ve yanlarında getirdikleri düdükleri çalarak THY yönetimini protesto etti. 
     Türkiye Sivil Havacılık Sendikası Hava-İş Genel Başkanı Atilay Ayçin, yaptığı açıklamada, 7.5 aydır süren toplu iş sözleşmesi görüşmelerinin hizmetin aksamaması için masa başında bitirilmesi yönünde gösterdikleri çabanın hükümet ve THY yönetimi tarafından yanlış anlaşıldığını savundu. 
     Devlet Bakanı Mehmet Keçeciler'in, ''THY çalışanlarının greve gitmesi halinde bunun erteleneceğini'' söylediğini öne süren Ayçin, anti-demokratik olarak nitelediği böyle bir uygulamaya gidilmesi halinde iş barışının bozulacağını, havacılık sendikaları arasında uluslararası bir dayanışma sergileneceğini söyledi. 
     THY yöneticilerinin birçok defalar şirketin altın çağını yaşadığınıve bunu çalışanlar sayesinde gerçekleştirildiğini dile getirdiklerini anlatan Ayçin, ''THY yöneticilerini işveren sendikası TÜHİS'in gölgesinden çıkmaya davet ediyorum. Onlara uzatacak elim her zaman var'' diye konuştu. 
     
     
     







</TEXT>
</DOC>
