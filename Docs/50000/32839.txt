<DOC>
<DOCNO> 32839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/son/sondun03.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalılara yine terör tehdidi... 
</HEADLINE>
<TEXT>

     ABD, yurtdışındaki vatandaşlarına, Arap yarımadasındaki Amerikan hedeflerine terörist saldırı planlarına ilişkin güçlü belirtiler olduğu uyarısında bulundu. 
     ABD Dışişleri Bakanlığı'ndan yapılan açıklamada, Amerikan vatandaşlarının, kişisel güvenlikleri için çok ihtiyatlı davranmaları ve düşük profil çizmeleri istendi. Bakanlık, en son 22 Haziran'da bütün dünyadaki Amerikan vatandaşları için, Suudi asıllı terörist Usame Bin Ladin bağlantılı terör faaliyetlerine karşı uyarı yayımlamıştı. Bin Ladin, 1998 yılında ABD'nin Kenya ve Tanzanya'daki büyükelçiliklerinin bombalanmasından sorumlu tutuluyor. 
     ABD, Mayıs ayından beri Amerikan vatandaşları için dört ayrı bölgesel veya ülkesel terör uyarısı yayımladı. Bütün dünyadaki Amerikalılar için yapılan son iki uyarı, ABD mahkemesinde 1996 yılında Suudi Arabistan'daki Hobar kulelerine düzenlenen terörist saldırıdan sorumlu tutulan Bin Ladin'in adamları hakkında dava açılmasının ardından yapılmıştı. 
     ABD Dışişleri Bakanlığı'nın bir yetkilisi, son birkaç ayda, Amerikan hedeflerine yönelik tehditlerde olağanüstü artış olduğunu söyledi. Bakanlık, Amerikan istihbarat kuruluşlarıyla birlikte, gelen tehditlere ilişkin bilgileri değerlendiriyor ve vatandaşlarını uyarıyor. Daha önceki uyarılar sonucu, Arap yarımadasındaki 10 Amerikan üssünde alarm seviyesi yükseltilmişti. Amerikan savaş gemisi USS Cole'a geçen Ekim Yemen'de düzenlenen terörist saldırıda 17 denizci ölmüştü. 
     







</TEXT>
</DOC>
