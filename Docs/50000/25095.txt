<DOC>
<DOCNO> 25095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/yasam/ayas.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Böyle olur sosyetenin bitpazarı 
</HEADLINE>
<TEXT>

Kemer Country’de düzenlenen bitpazarına sosyete yağdı Kullanılmış hiçbir eşyanın satılmadığı, fiyatların 2 milyara kadar çıktığı pazarda otomobil çekilişi bile yapıldı 
     ORHAN GÜNDOĞ 

     Sosyetenin ünlü yerleşim merkezlerinden biri olan Kemer Country’de önceki gün bit pazarı vardı... Yoğun bir ilginin gösterildiği 6’ncı bit pazarı etkinliğinde köpek mamasından, koltuk takımlarına kadar pek çok ihtiyaca cevap verecek ürün satışa sunulmuştu. Golf sahasına kurulan pazara, 1500’ü aşkın kişi katıldı 90 firmanın ürünleri satışa sunuldu. 
     
     Gel, gel... Lüks eşyalara gel 
     Mekan Kemer Country olunca, etkinlik de alışıldık bit pazarı’ kavramından biraz uzaktı... Öncelikle pazarda çocuklar için özel oyun alanları ve piknik yerleri vardı. Ve belki de en önemli ayrıntı, bu bit pazarında hiç kullanılmış eşya yoktu.’ Oysa alıştığımız bit pazarlarının özelliği buydu... Çok sayıda lüks eşyanın satıldığı bit pazarında fiyatlar 10 milyon ile 2 milyar arasında değişiyordu. 
     
     3 kişiye Honda 
     Pazarda, Kemer Country’de oturan ailelerin çocukları da kendi yaptıkları sepet, küllük gibi süs eşyalarını 5 ile 25 milyon arasında değişen fiyatlardan sattı. Velileri çılgınca alışveriş yaparken çocuklar, bit pazarı süresince geleneksel giysileriyle macun ve pamuk şeker satan satıcılardan bol bol alışveriş yaparak eğlenceli dakikalar yaşadı. Bit pazarında ayrıca, alışveriş yapanlara kuponlar dağıtıldı. Ve günün ilerleyen saatlerinde yapılan çekilişte 3 kişiye, Honda Civic marka otomobil hediye edildi. 
     



 YAŞAM 



























</TEXT>
</DOC>
