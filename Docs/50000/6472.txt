<DOC>
<DOCNO> 6472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/10/son/sontur12.html </URL>
<DATE> 2001/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yazar Ahmet Kabaklı toprağa verildi 
</HEADLINE>
<TEXT>

     Kalp yetmezliği sonucu önceki gün vefat eden yazar Ahmet Kabaklı, Fatih Camii'nde öğlen kılınan cenaze namazının ardından Eyüpsultan Mezarlığı'nda toprağa verildi. 
     Fatih Camii'ne, yakınlarının ve vatandaşların omuzlarında gözyaşları arasında getirilerek musalla taşına konulan Ahmet Kabaklı'nın Türk bayrağı ve Gök bayrağa sarılı tabutu başında dualar okundu. Doğu Türkistanlı gençler de tabutun yanında ellerindeki Gök bayraklarla nöbet tuttu. Yeğeni Servet ve Esat Kabaklı ile yakınları, cami avlusunda taziyeleri kabul etti. 
     Öğle vakti kılınan cenaze namazının ardından bir konuşma yapan Mevlithanlar Derneği Başkanı Adem Erim, Ahmet Kabaklı'nın ''ağzından bal akan, kaleminden kan damlayan'' bir fikir adamı ve yazar olduğunu belirtti. 
     Ahmet Kabaklı'nın cenazesi daha sonra, Fatih Camii'ni dolduran cemaatin omuzları üzerinde dualar ve gözyaşları arasında cenaze arabasına kadar taşındı. Kabaklı'nın cenazesi, Eyüp'e götürülerek, Eyüpsultan Piyerloti Mezarlığı'ndaki aile kabristanında eşi Meşkure Kabaklı'nın yanına defnedildi. 
     Öte yandan cenazeye katılan İçişleri Bakanı Saadettin Tantan, İstanbul Emniyet Müdürü Kazım Abanoz, Ord. Prof. Dr. Sulhi Dönmezer ve Nevzat Yalçıntaş, cenaze namazı öncesinde Fatih Türbesi'ni gezerek, dua ettiler. 
     
     
     



</TEXT>
</DOC>
