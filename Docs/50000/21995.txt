<DOC>
<DOCNO> 21995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/son/sontur01.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Athena elemanları esrar bulundurmaktan gözaltında 
</HEADLINE>
<TEXT>

     Ege Üniversitesi Bahar Şenlikleri kutlamaları çerçevesinde İzmir'e gelen müzik topluluğu Athena'nın 3 elemanı ile bir arkadaşları, ''içinde bulundukları otomobilde 15 gram esrar bulunması'' nedeniyle gözaltına alındıkları bildirildi. 
     Grup üyeleri ve arkadaşları, sevk edildikleri adliyede serbest bırakıldılar. 
     Alınan bilgiye göre, Athena Grubu üyeleri Gökhan Özuğur, Turgay Gülaydın, Volkan Hasbora ile emekli bir korgeneralin oğlu olduğu belirtilen Ahmet Uğur'un, içinde bulundukları 35 BYS 54 plakalı otomobil, Güzelbahçe ilçesinde uygulama yapan asayiş ekipleri tarafından durduruldu. Otomobilde yapılan aramada 15 gram esrar bulundu. 
     Asayiş Şube Müdürlüğü'nde parmak izleri alınan şahıslar, ardından Narkotik Şube Müdürlüğü'ne götürüldü. Burada ifadeleri alınan 4 kişi, daha sonra İzmir Cumhuriyet Başsavcılığı'na sevk edildi. 
     Nöbetçi Savcılık'ta ifadeleri alınan Athena elemanları Özuğur, Gülaydın ve Hasbora, serbest bırakıldı. İfadesinde, ''Uyuşturucunun kendisine ait olduğunu'' söylediği belirtilen Uğur'un ise tutuksuz yargılanmak üzere serbest bırakıldığı bildirildi. 






</TEXT>
</DOC>
