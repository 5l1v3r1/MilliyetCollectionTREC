<DOC>
<DOCNO> 7484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/17/guncel/gun04.html </URL>
<DATE> 2001/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Alem ona çalıştı 
</HEADLINE>
<TEXT>

GÜLBEN ERGEN Lisede yüz güzeli, Tatlıses'e assolist altı, Evcil'e sevgili, Canan Yaka'ya sadık müşteri, Çakıcı'nın yengesi, Kadir İnanır eliyle de Marziye'nin başrol oyuncusu oldu 
     AHMET TULGAR 

     Enver Ören’in TGRT’deki gözdelerinden, 40 milyar maaş ve milyon dolar avanslı Gülben Ergen'in, bilinen ve kendisinin de "üstlendiği" tek aşk ilişkisi Erol Evcil ile olanıdır. Lise yıllarında "yüz güzeli" seçilen Gülben, "ebedi bakire" ile "mahpus yolu gözleyen çileci aşık" arası bir konumun verimli olduğunu çabuk fark etmiştir. Bizim bildiğimiz Gülben, cinsellikten arındırılmış, bedensiz bir güzeldir. 
     
Tatlıses tezgahı      Gülben Ergen'in kitlelere malolması birçok benzeri gibi İbrahim Tatlıses'in tezgahından geçmesiyle oldu. Yıllarca altında ezileceği "assolist altı kompleksi"ne ise Gülben, 1994’te Seren Serengil ve İbrahim Tatlıses'in Maksim kadrosunda yer aldığında kapıldı. Ancak genç kadın, Serengil ile Tatlıses arasında 2000 yılına kadar mahkemelerde sürecek bir kavgayı başlatmayı çabuk başardı. 
     
Aile dostundan iki ev      Bu dönemde Gülben, Tatlıses'in "Haydi Söyle" klibinde oynadı ve ünlü türkücünün rol arkadaşına Rahmanlar'da bir ev hediye ettiği basına yansıdı. 
     Serengil ile Tatlıses arasındaki kavga 2000 yazında İzmir Fuarı'nda birlikte sahne almalarıyla sona erdi. Gülben ise aynı günlerde Tatlıses - Derya Tuna çiftinin yıllarca oturdukları evi, TGRT'den çektiği avansla, 500 bin dolara satın aldı. 
     Tatlıses, 1997’de onu 2.5 yıl kapandığı Evcil'in Bursa'daki evinden çıkardı ve "Fırat" dizisiyle ikinci kez gündeme getirdi. 
     
Özel uçak rekabeti      Şimdi, Gülben, dizi ekibinin kaldığı Urfa'daki Atatürk Barajı lojmanlarının tek telefonundan saatlerce Erol Evcil ile konuşuyordu. Malki cinayeti soruşturmasına ışık tutacak birçok bilgi bu telefon görüşmelerinden elde edildi. 
     Bu arada ne zaman Tatlıses'in uçağı bir konser için Urfa havaalanından kalksa, uçuş kulesi Tatlıses'e nazire yaparcasına bir başka özel uçağa iniş izni veriyor ve Evcil'in yıllarca birçok politikacının emrine amade ettiği özel uçağı, Gülben'i birkaç saatliğine Bursa'ya götürüyordu. 
     Gülben Ergen terzisi Canan Yaka'ya hep sadık kaldı. 1988 tarihli 1. MİT Raporu'nda mafya ve devlet bürokrasisi arasında aracılık yaptığı iddia edilen Canan Yaka ise, Gülben'in tam anlamıyla hamisi oldu. 
     
Çakıcı etkeni      Yıllar önce Adapazarı Cezaevi'nde yatarken her hafta Alaattin Çakıcı'yı ziyaret eden, bir süre önce de kızı Aslı Ural'ı Çakıcı ile evlendiren Yaka'nın Gülben'e birçok iş ayarladığı piyasada herkesin malumu. 
     İddialara göre,Evcil'in ortağı Çakıcı'nın adamları, Gülben'i yakın takibe aldılar. Bostancı Gösteri Merkezi'nde, Huysuz Virjin ile yaptığı şovu her gece ön sıradan izlediler, bir defasında Huysuz Virjin'i, "yengelerine karşı kantarın topuzunu kaçırdığı" gerekçesiyle kuliste uyardılar. 
     
Sultan’ın rolünü kaptı      Gülben'in TGRT'ye geçişi, Ören’in, çekimlerine tepsi tepsi baklava götürüp genç oyuncuya eliyle yedirdiği "Marziye" dizisiyle oldu. Türkan Şoray için düşünülen rolü Gülben'in almasının, Çakıcı'nın, Karadeniz'den hemşehrisi olan dizinin yapımcısı Osman Yağmurdereli ile başrol oyuncusu Kadir İnanır'ın üzerindeki etkisi sayesinde olduğu iddialar arasında. 
     Ekonomi çevrelerinde yeni formül şöyle "Gülben'i takip et, batık parayı bul." 
     Gülben'in teorisi ise şöyle olmalı "Baştan çıkarma oyununda tek bir kural işler Asla aşık olmayacaksın." 
     


 GÜNCEL 













</TEXT>
</DOC>
