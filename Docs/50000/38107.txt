<DOC>
<DOCNO> 38107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/son/sonspo18.html </URL>
<DATE> 2001/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da durmak yok... 
</HEADLINE>
<TEXT>

     Gaziantepspor'u dün 2-1'lik sonuçla mağlup eden Trabzonspor, 24 Ağustos Cuma günü Bursaspor ile kendi sahasında yapacağı lig maçının hazırlıklarına başladı. 
     Teknik Direktör Sadi Tekelioğlu yönetiminde, Mehmet Ali Yılmaz Tesisleri'nde yapılan ve yaklaşık olarak 1.5 saat süren çalışmaya, Peru Milli Takım kampında bulunan Salazar katılmadı. Gaziantepspor maçında 90 dakika forma giyen oyuncular hafif bir antrenmanla çalışmayı tamamlarken, diğer futbolcular ise yarım alanda taktik ağırlıklı bir çift kale maç oynadılar. Tekelioğlu, futbolcuları Gaziantepspor maçında yaptıkları hatalardan dolayı uyararak, aynı hataları tekrarlamamalarını istedi. Trabzonspor, yarın yapacağı çalışma ile Bursaspor maçının hazırlıklarını sürdürecek. 
     Teknik Direktör Sadi Tekelioğlu, ligin ilk haftasında Beşiktaş, ikinci haftasında da Gaziantepspor karşısında aldıkları galibiyetler ile ilgili olarak, ''Takımda yeni bir futbolcu kadrosu oluşturarak sezona başladık ve ilk 2 haftada güçlü rakiplerle oynamamıza rağmen, puan kaybetmedik. Bu iki maçta toplam 1 puan bile alabilirdik'' dedi. 
     Bu sezon ligin çok zorlu geçeceğini de ifade eden Tekelioğlu, ''Hiçbir takım sahaya çıkmadan önce favori gösterilmiyor. Galatasaray, Beşiktaş ve Fenerbahçe'nin de puanlar yitirmesi bunun göstergesi. Biz ise ligin ilk haftalarında puan kaybetmedigimiz için mutluyuz'' diye konuştu. Tekelioğlu, Hami'nin maça girmesinin galibiyette önemli bir etken olduğunu da belirterek, ''Hami'nin oyuna yedek girip girmeyeceğini asıl biz değil, gösterdiği performansı belirler. İlerleyen haftalarda bunu hep beraber göreceğiz'' diyerek sözlerini tamamladı. 







</TEXT>
</DOC>
