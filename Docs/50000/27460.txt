<DOC>
<DOCNO> 27460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/son/sondun10.html </URL>
<DATE> 2001/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Nicole Kidman Avustralya'ya dönmek istiyor 
</HEADLINE>
<TEXT>

     Avustralyalı sinema oyuncusu Nicole Kidman, Amerikalı oyuncu Tom Cruise'dan ayrıldıktan sonra ülkesine dönüp çocuklarıyla ilgilenmek istediğini söyledi. 
     Avustralya'da yayınlanan Woman's Day kadın dergisiyle röportaj yapan ve Tom Cruise ile 4 aydır ayrı yaşadığını belirten Kidman, ''The Hours'' adlı son filminin çekimlerini tamamladıktan sonra gelecek ay Avustralya'ya dönmeyi düşündüğünü kaydetti. Kidman, ''Bu yıl çalışmaya ara vermeyi düşünüyorum'' dedi. 
     Kidman, çocuklarıyla ilgilenmek istediğini söyleyerek, ''Sydney benim şehrim, sonuçta çocuklarımı orada büyütmek istiyorum. Çocuklarımın büyümesini ve bana mutlu ve sağlıklı olduklarını ve beni sevdiklerini söylemelerini istiyorum'' diye konuştu. Avustralyalı oyuncu, ''Başıma gelen onca şeyden sonra evime dönmek harika'' dedi. ''Eyes Wide Shut'' filminde birlikte rol alan Kidman ve Cruise'un, 8 yaşında İsabella ve 6 yaşında Conor adlı iki evlatlık çocuğu bulunuyor. 







</TEXT>
</DOC>
