<DOC>
<DOCNO> 7704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/18/son/sondun06.html </URL>
<DATE> 2001/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Londra'da sarin gazı saldırısı planları ele geçirildi 
</HEADLINE>
<TEXT>

     İngiltere'nin başkenti Londra'da bir eve yapılan baskında, en zehirli sinir gazlarından biri olan sarin ile yapılacak terörist saldırı planları ele geçirildiği açıklandı. 
     The Sunday Telegraph gazetesinin manşetten yayınladığı habere göre, gazın üretim yolundan havaya yayılacağı yere götürülmesinde dikkat edilecek hususlara kadar bütün ayrıntıları içeren planların bulunması, terörist bir grubun Londra'da bir sarin gazı saldırısına hazırlandığını ortaya koyuyor. 
     Havaya salınmasından sadece saniyeler sonra etkisini göstermeye başlayan sarin gazının, 1995 yılında 12 kişinin ölümüne yol açan Tokyo metrosu saldırısı gibi Londra'da da metroda kullanılmasının planlandığını belirten Metropolitan polis teşkilatı yetkilileri, planların Ortadoğu'daki gerginliğin arttığı günlere denk gelmesinin rastlantı olmadığını düşünüyor. 
     Londra polisi, başkentin çok uzun zamandır uluslararası teröristler için cazip bir faaliyet merkezi durumunda olduğuna dikkati çekerken, Londra'nın, terör örgütlerinin eylem listlerinin başında bulunduğunu belirtiyorlar. 
     Telegraph'a konuyla ilgili görüşlerini açıklayan bir yetkili, Londra'da bugüne kadar geniş etkili bir terörist saldırının yaşanmamasının tümüyle şans sonucu olduğunu ifade ederken, ''Londra terörist gruplar için sadece bir saklanma yeri değil, aynı zamanda önemli bir hedef. Biz Londra'daki pek çok grubun dışardaki teröristlerle ilişkili olduklarını zaten biliyoruz. Tam Noel öncesinde bu nedenle geniş bir alarm durumuna geçtik. Büyük bir terör saldırısı bekliyorduk. Bu o zaman olmadı. Ancak hiç olmayacak demek değil'' dedi. 
     Polisin son baskınla ilgili olarak hangi terörist gruptan kuşkulandığına, olayla ilgili olarak yakalanıp sorgulanan kimse olup olmadığına dair herhangi bir açıklama yapılmazken, bilim adamları sarin gazının en tehlikeli kimyasal saldırı silahlarından biri olduğunu belirtiyor. 
     Siyanürden 26 kat daha öldürücü olan sarin gazı, tümüyle kokusuz olması ve yakalanma riskini azaltması nedeniyle terörist gruplarca tercih ediliyor. 




</TEXT>
</DOC>
