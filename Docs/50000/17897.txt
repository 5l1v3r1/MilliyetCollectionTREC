<DOC>
<DOCNO> 17897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/25/ekonomi/eko04.html </URL>
<DATE> 2001/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
advantage Sabancı’da 
</HEADLINE>
<TEXT>

Akbank, Boyner Holding’e bağlı, Türkiye’nin ilk alışveriş kartı Advantage Card’ı çıkaran Benkar AŞ’nin çoğunluk hissesini satın aldı 
     EKONOMİ SERVİSİ 

     Sabancı Holding’e bağlı Akbank, Advantage Card’ı çıkaran Benkar Tüketici Finansmanı ve Kart Hizmetleri AŞ’nin çoğunluk hissesini satın almak üzere Boyner Holding ile bir ön anlaşma yaptı. 
     Akbank ve Boyner Holding’den ortak açıklamayla duyurulan konuya ilişkin kesin anlaşma, kısa bir inceleme ve hazırlık süresi sonunda sağlanacak. 
     
     Akbank’ın imk nları sunulacak 
     Boyner Holding Murahhas Azası Cem Boyner, Advantage Card’ın stratejik iş modelinde yer alan "bir banka ile işbirliği" hedefi çerçevesinde sürdürdükleri görüşmelerin bugün Akbank ile ortaklık konusunda ön anlaşma aşamasına geldiğini bildirdi. Boyner, şöyle dedi "Advantage Card, halen 1 milyon 400 bin kart müşterisine, yaklaşık 200 üye kuruluş ve onlara bağlı 3 bini aşan satış noktasıyla çeşitli finansman ve satın alma imk nları sağlamaktadır. Ortaklık gerçekleştiğinde, müşterilerimize çok markalı mağaza kartı fırsatlarının yanı sıra kredi kartları dahil Akbank’ın tüm finansal hizmet yelpazesinden de yararlanma ortamı sağlanacaktır." 
     
     Hedef kart pazarında liderlik 
     Akbank Genel Müdür Zafer Kurtul da, geçen yıl çalışmalarına başladıkları yeniden yapılanma projesinin ana hedefinin, her alanda lider banka olmak olduğunu vurgulayarak, şu görüşleri dile getirdi "Büyüme hedefimizin en önemli stratejik parçası, bireysel bankacılık pazar payımızı yükseltmektir. Advantage Card ile birlikte toplam kredi kartı pazar payında lider konuma ulaşmayı hedefliyoruz." 
     Advantage Card’ı çıkaran Benkar, Çağrı Merkezi, Kredi Risk Yönetim Ünitesi, pazarlama birimleri ve 500 çalışanı ile banka sektörü dışındaki en büyük kart organizasyonu olarak biliniyor. 
     
Banka alacaktı, ortak buldu      Cem Boyner, Advantage Card’ı kurduğundan beri aklında banka almak vardı. Çünkü sayıları 1 milyon 400 bine ulaşan bu kart sahiplerinin parasal hareketleri ancak bir bankanın desteğiyle kontrol edilebilirdi. 2000 yılında Boyner Grubu banka almak için temaslarda bulundu. Ancak beklenmedik anda gelen kriz banka alma planını sonuca ulaştırmadı. Bunun üzerine bir bankayla ortak olmak için harekete geçildi. Zaten daha önceden Boyner’e Advantage Card’da ortak olmak için teklif veren bankalar vardı. Sonuçta Akbank’la anlaşıldı. Ancak Akbank çoğunluk hisselerini istedi. Ve sonuçta Akbank Advantage Card’ın yüzde 65’ini aldı. Yüzde 35 Boyner’de kaldı. Advantage Card Akbank’ın iştiraki olacak. 
     
Kriz atlattıran kart’ diyorlardı      Benkar Boyner Holding’in bünyesinde, Beymen, Altınyıldız gibi grup şirketlerinin müşterilerine özel alışveriş kartı sunmak amacıyla 10 yıl önce kuruldu. Türkiye’nin bankalar dışında kredi kartı veren ilk şirketi olan Benkar, sistemi farklı şirketlere ve sektörlere yayma hedefiyle harekete geçti. 1998 yılında, Türkiye’nin önde gelen 19 markasını bir araya getirerek, "Advantage Card"ı piyasaya sundu. Boyner Holding, sistem için 12 milyon dolar yatırım yaptı. 
     Advantage Card, global krizin Türk ekonomisini de etkisi altına aldığı o günlerde "Kriz atlattıran kart" olarak kamuoyuna tanıtıldı. 
     
Ayda 70 bin kart dağıtıyordu      Üç aydan başlayan vade farksız taksitleri, nakit ödemelerde sunduğu avantajlarıyla tüketiciye cazip gelen Advantage Card’ın satışları, 2000 yılında patladı. 
     Geçen mayıs ayında bir milyonuncu "Advantage Card"ı sahibine teslim eden Benkar, her ay 70 bin kart satıyordu. Advantage Card ile yapılan işlemler günde 50 bin adete ulaştı. 
     
     Bir milyon 400 bin üyesi var 
     Altınyıldız Grubu'nun müşteri finansman şirketi olarak çalışan Benkar, 1998'de Türkiye'nin önde gelen firma ve markalarını "Advantage Card" sistemine sokarak, Türkiye'nin ilk alışveriş kartı uygulamasını başlattı. 
     Ulaşımdan gıdaya, giyimden eğlenceye hemen hemen her alanda geçerli olan Advantage Card, 3 ile 5 ay arasında değişen vadelerde, faizsiz taksitleri, nakit ödemelerde indirim ve hediye gibi uygulamaları nedeniyle tüketiciye cazip geldi. 
     Bu nedenle Advantage Card sahiplerinin sayısı bir milyon 400 bin kişiye ulaştı. 
     Advantage Card sistemi kısa süre içinde rakibini de yarattı. Yapı Kredi Bankası Taksit Card, Garanti Bankası Bonus Card, Finansbank Galaxy Card gibi alışveriş kartlarını piyasaya sürdü. 
     Advantage Card halen 3 bini aşkın noktada geçerli. Sisteme üye 200'ü aşkın firma ve marka bulunuyor. 
     Benkar'da 501 kişi çalışıyor. 
     Advantage Card'ın aktiflik oranı yüzde 72. 
     



 EKONOMİ 


















</TEXT>
</DOC>
