<DOC>
<DOCNO> 28419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/yazar/kohen.html </URL>
<DATE> 2001/06/23/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Dış etkenin rolü... 
</HEADLINE>
<TEXT>

     Fazilet Partisi davası üzerindeki tartışmaların odaklandığı noktalardan biri de, uluslararası camianın ve özellikle Avrupa'nın tutumu ile ilgili. 
     Son günlerde sıkça duyulan bir görüşe göre, Türkiye kararını verirken, Batı'nın, AB'nin veya dış kuruluşların ne dediğini dinlemek zorunda değil. Kendisi neyi doğru görüyorsa, öyle hareket eder, o kadar... 
     
     İLK bakışta mantıklı görünen bu düşünce tarzı, aslında konuyu ve konu FP davasından çok daha kapsamlıdır basite indirgiyor ve iki önemli gerçeği dikkate almıyor. 
     Bunlardan biri, Türkiye'nin belirlediği çağdaşlaşma hedefine uygun bir strateji uygulama zorunluğudur. Eğer demokratik hak ve özgürlüklerin hayata geçirilmesi, öncelikle Türk halkının yararına sayılıyorsa ki esas da budur , bunun gerekleri yerine getirilmelidir. 
     İkinci husus, Türkiye'nin uluslararası topluluktaki yeri ile ilgilidir. Eğer Türkiye'nin amacı, Batı ile daha sık işbirliği içinde olmak ve çeşitli kurumları ile entegrasyona yönelmek ise ki Ankara'nın politikası da bu doğrultudadır , temel bazı kurallara ve normlara uymak zorundadır. 
     
     TÜRKİYE'nin kendine özgü koşullarının bulunduğu, bunların her zaman Batı'nın veya Avrupa'nın durumuna veya düşüncelerine uymadığı doğrudur. 
     Ama söz konusu olan Türkiye'yi çağdaş bir toplum düzeyine çıkarmak, onun birinci ligdeki ülkelerin safında yer almasını sağlamak ise, bunun temel evrensel kurallarına ve standartlarına uymak da şarttır. 
     Bunu "sulandırmak" veya bir nevi pazarlık konusu yapmak, halkın beklentilerine ters düştüğü gibi, dışarıdan gelebilecek ters tepkilerinin önünü de kesmez. 
     "Ziyanı yok, onlar ne derse desin biz yolumuza devam ederiz" şeklindeki düşüncenin götüreceği yer ise, siyasal - ve ekonomik - izolasyondur. 
     Elbet, "Türkiye onlar olmadan da yaşar." Ama "onlarla" birlikte halka çok daha fazla şey kazandıracağı için daha iyi yaşar... 
     
     KİMSE kararların AB ve diğer Batılı kurumların veya ülkelerin telkini ile veya tepkileri sonucunda alınmasını istemez. Doğrusu, ülke yöneticilerinin çağdaşlaşma alanındaki reformları kendi iradeleri ve girişimleri ile yaşama geçirmesidir. 
     Ama ne yazık ki, bu her zaman öyle olmuyor. Gerçek şudur ki, "dış etken" bu da çoğu zaman Batı'dan kaynaklanıyor radikal karar ve uygulamalarda belirleyici oluyor. 
     Murat Yetkin'in dün "Radikal" gazetesinde belirttiği gibi, "Türkiye'de Tanzimat'tan bu yana - Atatürk dönemi dışında - bütün reformların arkasında, Batı'nın itici gücü olmuştur." 
     Bunun zarardan çok yarar sağladığı da bir gerçektir... 
     
     







Parti kapatmak 


Ararat yolda... 


Parti ve akım 


The other Turgut 


Kafayı değiştirme zamanı gelmedi mi 


Beklenende beklenmeyenler 


Mahiriz kendimizi paralamakta 


Toz duman içinde eğitim 


Siyaset, hukuk ve erotizm 


Dış etkenin rolü... 


"Vizesiz satış" 


Biz yargıya inanırız ama 


Fazilet'in yerine 2 parti 


Derviş'in medyayla ilk ciddi sınavı 


Göcek kaderini "tekne"lere bağlamış 


</TEXT>
</DOC>
