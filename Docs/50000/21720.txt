<DOC>
<DOCNO> 21720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/yazar/cemal.html </URL>
<DATE> 2001/05/17/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Geri dönüşü olmayan yol... 
</HEADLINE>
<TEXT>

     Evet, geri dönüşü olmayan yol... Yeni IMF anlaşmasıyla birlikte Türkiye bu yolda yeniden yürümeye başladı. 
     Bu kaçıncı diyebilirsiniz. 
     Haklısınız. 
     Ama yine de geri dönüşü olmayan bir yol bu. Çünkü yolculuk ne kadar kesintiye uğrasa da yönü değişmiyor. Düşe kalka hep aynı istikamette yol almaya devam ediyoruz. 
     Sık sık kaza yapıyoruz. 
     1994 krizi gibi... Son kasım ve şubat krizleri gibi... 
     Ama sonra doğrulup yine aynı yolda yürümeye başlıyoruz. Yol değiştirmeye kalkışmıyoruz. 
     Dünyaya açık pazar ekonomisi bize yaramıyor, içimize kapanalım, ekonomide rekabetçi yapıları yok edip devletçi modele dönelim demiyoruz. 
     Diyenler var tabii. 
     Ama marjinal kalıyorlar. 
     Etkileri devede kulak... 
     Onun için de köpürüyorlar. 
     Türkiye'nin ekonomide tuttuğu bu gerçekçi ve çağdaş yol, bizim demokrasi serüvenimize benziyor. Demokrasi yolu da Türkiye için baştan beri geri dönüşü olmayan bir yoldur. 
     Bu yolda da kazalar oldu. 
     27 Mayıs gibi... 
     12 Mart gibi... 
     12 Eylül gibi... 
     Ama sonra kalktık yine demokrasi yolunda yürümeye başladık. Kazalardan dolayı yolumuzu değiştirmedik. Demokrasi bize yaramaz, seçim sandığından Türkiye'ye hayır gelmez demedik. 
     Diyenler oldu tabii. 
     Tıpkı bugün ekonomik krizden dolayı devletçilik diye tutturanlar gibi, o zamanlar da demokrasiyi topa tutanlar olmuştu. 
     Ama demokrasi yolu değişmedi. 
     Türkiye her şeye rağmen kör topal da olsa aynı doğrultudaki tarihi yürüyüşünden vazgeçmedi. 
     Bir başka deyişle 
     Türkiye'nin tuttuğu yol, ekonomik ve siyasal liberalleşme yoluydu. Ekonomi ve siyasette serbest yarışmanın, serbest rekabetin iç içe geçmesinden doğan demokrasi yoluydu. 
     O yüzden doğru yoldu. 
     Elbette bu yolda bütün trafik kurallarını tam öğrenip kurumlaştıramadık. Onun için arada bir kaza yaptık ama yolumuzdan dönmedik. 
     Birtakım aklı evvellerin, geleceği hala geçmişte arayanların, dinozorların aklına uymayacak kadar ilerlemiş, farklılaşmış, dışa açılmış bir ülkeydik çünkü... 
     Atatürk'ün Cumhuriyet Devrimi'ni yaparken önümüze koyduğu 'çağdaş uygarlık düzeyi'nin ayırdına varmış bir ülkeydik çünkü... 
     Demokrasiyi toplum olarak öğrenmek de, demokrasiyi bir hayat tarzı olarak içimize sindirmek de, demokrasinin hukuki ve ekonomik altyapısını kurmak da kolay olmuyor. 
     Bu Avrupa için de, Amerika için de kolay olmadı. 
     Bizim için hiç olmuyor. 
     Zaman alıyor. 
     Sancılı oluyor. 
     Ama geri dönüşü yok bu yolun... 
     Özetle 
     Ecevit hükümetinin ekonomik modernleşme yolunda attığı adımlar ve gerçekleştirmeye başladığı yapısal reformlar çok önemli. 
     Kemal Derviş'in dediği gibi 
     "Güçlü ekonomi olmadan güçlü Türkiye olmaz." 
     Türkiye ekonomide çok iddialı bir düzen değişikliği programını yeniden uygulamaya başlamış durumda. Bunun yarıda kalması, Derviş'in deyişiyle yarım yamalak uygulanması Türkiye'ye çok pahalıya patlayacak yeni bir yanlış olur. 
     Hiç olmazsa bu defa kazasız belasız yolumuza devam edelim. 
     
     







Tarafsız yargı 


Yürüyor gençler 


Ecevit "Öncelik ücretlerde" 


Kardeşinin ne üstüne vazife 


Geri dönüşü olmayan yol... 


Acem kılıcı gibi siyasetçiler .. 


Pusula ayarı 


Farklıya tahammül yeteneği 


Yol kavşağı... 


Yabancılar, "riski" değerlendiriyor... 


Birileri bizimle oynuyor... 


Savcılar 


Şirket gibi 


Tüketici Fonu, Rekabet Kurumu'na 


Sözleşmeyi kiracı yapar 


Merhaba "enflasyon" 


</TEXT>
</DOC>
