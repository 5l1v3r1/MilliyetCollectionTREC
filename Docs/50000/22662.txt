<DOC>
<DOCNO> 22662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/dunya/adun.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
TALİBAN NAZİLEŞTİ 
</HEADLINE>
<TEXT>

Afganistan’da yaşayan Hindular bundan böyle göğüslerinde Hindu olduklarını belirtir bir etiketle dolaşacaklar 
     DIŞ HABERLER SERVİSİ 

     Afganistan’daki Taliban rejimi ülkedeki paha biçilmez Buda heykellerini "İslam’a aykırı oldukları" gerekçesiyle yerle bir ettikten yaklaşık üç ay sonra, Nazi Almanyası’nı anımsatan bir adım atarak, bütün Afgan Hindularını "müslümanlardan ayırt etmek amacıyla" yaftalama kararı aldı. 
     Karar çerçevesinde Afganistan’da yaşayan Hindular, bundan sonra giysilerinde kendilerini belli edecek kimlik etiketi taşıyacak, evlerinin ön tarafına da yukardan aşağı sarkacak şekilde iki metrelik bir sarı bez asacak. 
     
Geri dönüş yok      Taliban’ın dini polis şefi Muhammed Wali, Hindu kadınların, Müslümanlar gibi örtünmesinin de zorunlu olacağını söyledi. Bu emre yönelik eleştirilerin Taliban’ı kararından geri döndüremeyeceğini belirten Wali, kararın İslam’a uygun olduğunu savundu. 
     Hitler Almanyası’nda da Naziler Yahudileri "ayırt edilebilmeleri için" göğüslerinde altı köşeli Davut Yıldızı taşımaya mecbur bırakmışlardı. 
     Ülkedeki diğer gayrimüslimlerden olan Sihler ise "sarıklarıyla kolayca ayırt edilebildiklerinden" yaftalamaya tabi tutulmaycak. Yeni kararın yalnızca Hindulara uygulanacağını belirten polis şefi, "Çünkü Afganistan’da Yahudi ya da Hıristiyan yok" diyerek kendince espri de yaptı. 
     Hinduların giysilerine takılacak "kimlik etiketi"nin şekline henüz karar verilmedi. Afganistan’ın başkenti Kabil’de 5 bin Hindu yaşıyor. Taliban’ın yönetimi ele geçirmesinden önce bu ülkede yaklaşık 50 bin Sih ve Hindu’nun yaşadığı belirtiliyor. 
     



 DÜNYA 












</TEXT>
</DOC>
