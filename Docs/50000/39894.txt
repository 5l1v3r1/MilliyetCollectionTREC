<DOC>
<DOCNO> 39894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/01/ekonomi/eko07.html </URL>
<DATE> 2001/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Etibank’ın bin gayrimenkulü satışa çıkıyor 
</HEADLINE>
<TEXT>

Sümerbank’ın ardından Etibank’ın da ihtiyaç fazlası bin gayrimenkul, 80 otomobil, 27 bin 500 mobilya ve 10 bin elektronik eşyası açık artırmayla satılacak 
     EKONOMİ SERVİSİ 

     Etibank ve bünyesinde birleştirilen İnterbank ve Esbank’ın ihtiyaç fazlası menkul ve gayrimenkulleri 3 Eylül 2001 tarihinden itibaren satışa çıkarılacak. Daha önce Sümerbank’ın da satışlarını gerçekleştiren Eskidji Müzayede Evi Etibank’ın mallarını da açık artırmayla satacak. Satışa sunulacak mobilya sayısı yaklaşık 27 bin 500 adet, elektronik eşya sayısı 10 bin adet, gayrimenkul sayısı 1,000 adet, otomobil sayısı da 80 adet olacak. Teminat bedelleri mobilya, kasalar ve elektronik eşya için 200 milyon lira, otomobiller için bir milyar lira, resimler için 500 milyon lira ve gayrimenkuller için 2 milyar lira olarak belirlendi. 
     
     32 günde 97 müzayede yapılacak 
     Mobilya, kasalar ve elektronik eşya ile resimler için komisyon yüzde 15 artı komisyonun KDV’si, otomobiller için komisyon yüzde 3 artı komisyonun KDV’si, gayrimenkuller için komisyon da yüzde 2 artı komisyonun KDV’si olarak belirlendi. Satılan gayrimenkullerin ödemesinin 7 gün, diğerlerinin ise 24 saat içinde yapılması gerekiyor. 
     Eskidji’nin sahibi Dikran Masis ve İnşaat ve Emlak Müdürü Halit Doğrul, satışların 3 Eylül - 21 Ekim tarihleri arasında yapılacağını söyledi. 32 günde 97 müzayede düzenleyeceklerini ve bunun bir rekor olacağını belirten Masis, 18’i Anadolu’da olmak üzere 67 kişinin bu organizasyonda görev alacağını kaydetti. Masis, "Türkiye’nin her yerinde günde yaklaşık beş - altı müzayede yapacağız" dedi. 
     



 EKONOMİ 



















</TEXT>
</DOC>
