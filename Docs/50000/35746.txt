<DOC>
<DOCNO> 35746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/06/son/sontur05.html </URL>
<DATE> 2001/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Basın Konseyi Star Gazetesi'nin kınanmasına karar verdi 
</HEADLINE>
<TEXT>

     Basın Konseyi Yüksek Kurulu, TMMOB Makine Mühendisleri Odası Ankara Şubesi Başkanı Recep Akkoyunlu'nun başvurusu üzerine, Star Gazetesi ile muhabir Kamil Elibol'un ''Kınanmasına'' karar verdi. 
     Konsey'den yapılan yazılı açıklamada, Yüksek Kurul'un, 30 Nisan tarihli Star Gazetesi'nde yayınlanan Kamil Elibol imzalı ''50 bin dolar rüşvet istediler'' başlıklı haberle ilgili olarak, TMMOB Makine Mühendisleri Odası Ankara Şubesi Yönetim Kurulu Başkanı Recep Akkoyunlu'nun başvurusunu değerlendirdiği belirtildi. 
     Açıklamada, şikayet konusu haberde, ''...Jandarma kaçakçılık timlerinden 50 bin dolar rüşvet alan ve aralarında Ankara Makine Mühendisleri Odası Yönetim Kurulu Başkanı ile Hazine Müsteşarlığı personelinin de bulunduğu 5 kişi suçüstü yakalandı. Bilkent Ankuva İş Merkezi'nde önceki gün akşam yapılan buluşmada, Hazine'den ithal solvent kararı çıkarmak için jandarmadan 50 bin dolar rüşvet alan Ankara Makine Mühendisleri Odası Yönetim Kurulu Başkanı ve Sivas Divriği Demir Çelik İşletmeleri Yönetim Kurulu Üyesi Erol Güneri, Hazine Müsteşarlığı'ndan emekli memur Mahmut Yenidoğan, Hazine Müsteşarlığı Hukuk Müşavirliği'nde daktilograf Servet Durdu, emlakçı Zafer Atlıhan ile kooperatifçi Necdet Taşdemir suçüstü, yakalandı'' ifadelerinin geçtiği kaydedildi. 
     Şikayetçinin, haberde yer alan zanlının ''Ankara Makine Mühendisleri Odası Yönetim Kurulu Başkanı olarak tanıtıldığı ve oda başkanının uyarısıyla adı geçen gazetenin 5 Mayıs tarihli nüshasında yayınlanan düzeltme yazısının kendilerince yeterli görülmediğini'' belirterek, haberin sorumluları hakkında gerekli işlemin yapılması istediğine yer verilen açıklamada, şöyle denildi 
     ''Muhabir Kamil Elibol, haberi 'Jandarma Komutanlığı yetkililerinden aldığı bilgiye göre hazırladığı, haber kaynaklarına güvendiği için aldığı bilgiyi araştırma gereği duymadan yazdığı, haberde Makine Mühendisleri Odası ve yönetim kurulu üyelerini zan altında bırakacak hiçbir ifadenin yer almadığı, konuya ilişkin düzeltme metninin de gazetede yayınlandığı, haberde yapılan yanlışlıkta kesinlikle bir kastın sözkonusu olmadığı' açıklamasını yapmıştır. 
     Basın Konseyi Yüksek Kurulu, incelemesinde haberin gerekli araştırma ve inceleme yapılmadan hazırlandığı, bir muhabirin sadece haber kaynağının verdiği bilgilere güvenerek haber yapmasının yanlış olduğu, gazetede yayınlanan açıklamanın ise yapılan hatayı telafi edecek ölçüde olmadığı sonucuna vararak, Basın Meslek İlkeleri'nin 'Soruşturulması gazetecilik olanakları içinde bulunan haberler, soruşturulmaksızın veya doğruluğundan emin olunmaksızın yayınlanamaz' içerikli 6. maddesini ihlal eden muhabir Kamil Elibol ile 'Basın organları, yanlış yayınlardan kaynaklanan cevap ve tekzip hakkına saygı duyarlar' içerikli 16. maddesini ihlal eden Star Gazetesi'nin 'kınanmasına' oybirliği ile karar vermiştir.'' 
     
     







</TEXT>
</DOC>
