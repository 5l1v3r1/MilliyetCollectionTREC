<DOC>
<DOCNO> 22258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/20/son/sondun08.html </URL>
<DATE> 2001/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sibirya’da sel...Yakutsk sakinleri tahliye ediliyor 
</HEADLINE>
<TEXT>

     Rusya’nın Sibirya bölgesinde bir süredir etkili olan seller nedeniyle Yakut Cumhuriyeti’nin 200 bin nüfuslu başkenti Yakutsk’un sakinlerinin bir bölümü tahliye edilmeye başlandı. 
     Asker ve öğrencilerin Lena nehri kenarındaki bentleri kuvvetlendirmelerine karşın suların tehlikeli şekilde yükselmeye devam ettiği bildirilirken, Rus meteoroloji yetkilileri, kentin yarın sular altında kalmasından endişe ettiklerini açıkladılar. 
     Kent çevresindeki tahta evlerin kısmen sular altında kaldığı ve bu bölgelerde elektriklerin kesik olduğu belirtildi. Yakutsk Belediye Başkanı İlya Mihailçuk, radyo aracılığıyla halka "paniğe kapılmamaları" yönünde çağrıda bulunurken, kentte kalanlar da dünden bu yana gıda stoklamaya başladı. Lensk ve Yakutsk arasındaki 10 bin nüfuslu Olekminsk kentinin de bugün kısmen sular altında kaldığı ve 3500 kişinin tahliye edildiği belirtildi. 
     Bu arada, Sibirya bölgesindeki nehirlerde suyun akışını engelleyerek su taşkınlarına yol açtığı için, büyük buz kütlelerinin uçaklardan yapılan bombardımanla kırılmasına devam ediliyor. Kuzey yönünde akan Lena nehrinin üzerinde bulunan kilometrelerce uzunluktaki buz kütlesi, SU-24 tipi bombardıman uçakları tarafından dün akşam da bombalandı. 
     
     







</TEXT>
</DOC>
