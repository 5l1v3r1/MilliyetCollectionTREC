<DOC>
<DOCNO> 26560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/spor/aspo.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni sezon öncesi tehlikeli bir kaosa doğru sürükleniyor 
</HEADLINE>
<TEXT>
Aslan toz duman 
Cansun’dan başka aday çıkmıyor, kimse elini taşın altına sokmuyor 
Yönetim’deki soğuk savaş sürüyor, bu transferi de etkiliyor 
Lucescu’nun çözümlenmesini istediği Jardel sorunu hala çözülemiyor 
Nakit akışındaki sıkıntı sürüyor, Sergen işi sürüncemede kalıyor 
Futbolculara olan toplam 6 milyon dolarlık borç bir türlü ödenemiyor 
     HALİL ÖZER 

     Süren - Cansun olayı 
     GALATASARAY, yeni sezon öncesinde karanlığa doğru sürükleniyor. Yönetimin aldığı kongre kararı ortalığı karıştırırken, Mehmet Cansun dışında başka bir aday h l çıkmadı. Cansun’a tepki göstermelerine rağmen karşısına rakip bulamayan camianın önde gelen isimleri, şimdi de "bıraksın" dedikleri Faruk Süren’den Mart ayına kadar görevde kalmasını istiyorlar. Yönetimde Faruk Süren’le Mehmet Cansun’u destekleyenler arasındaki soğuk savaş transferi de etkiliyor. 
     
     Lucescu da şaşırdı 
     MEHMET Cansun’un yaptığı transferlere Başkan Faruk Süren ve futbol şube sorumluları sıcak bakmıyor. Kaleci Mondragon’un transfer edildiğini de Mehmet Cansun bilmiyor. Buna karşılık Ender’in transferi diğer yöneticiler tarafından "O da kim" diye karşılandı. Jardel konusu hala olduğu gibi duruyor. Yönetime dört gün süre veren ve "Jardel ne olacak Ya gönderin, ya tutun. Ben de ona göre davranayım" diyen Teknik Direktör Lucescu da transferlerdeki kaosa şaşırıyor. 
     
     Jardel çözülemiyor 
     YÖNETİM, Jardel konusunda kararsız. Takastan çok nakit para isteniyor. Ancak hiçbir takım para vermiyor. Nakit akışındaki sıkıntı çözülemiyor. Kasada bir dolar bile bulunmaması yüzünden yeni oyuncu alınamıyor. Bonservis ücreti ödememe kararı alan yöneticiler, bedava transfer de yapamıyorlar. Mondragon dışında ortada tek bir isim bile bulunmuyor. Yurt içinde takas yapmaya çalışıyorlar, önerdiklerini kimse kabul etmiyor. Sergen işi de arapsaçına dönmüş durumda. 
     
     Yeni kriz kapıda 
     FUTBOL Şube Sorumlusu Ali Dürüst, Sergen için tek kuruş bile bonservis parası ödeyemeyeceklerini söylüyor. Yönetim takımdaki oyuncuların da alacaklarını veremiyor. Toplam 6 milyon dolar olan borç yerli yerinde duruyor. Tatile borç para alarak giden futbolcular, alacaklarının bir an önce ödenmesini istiyorlar. Bu nedenle yeni sezon öncesi kamp krizinin patlayabileceği belirtiliyor. Lucescu ise borçlar ödenmeden yeni sezona başlamayacaklarını söylüyor. 
     
Terim’den tavsiyeler      TEKNİK Direktör Fatih Terim, dün Şişli’deki Galatasaray İlköğretim Okulu’ndaki bir panele katıldı. Minik öğrencilere tavsiyelerde bulunan Terim, "Çok çalışın ve daima dürüst olun" dedi. Terim, Lucescu ile arasındaki farkı soran bir öğrenciye "Başarılar ortada. Bir diğer fark da ben Türk’üm, o Rumen" yanıtını verdi. Öğrencilerin büyük ilgi gösterdiği Terim, uzun süre imza dağıttı. 
     



 SPOR 

























</TEXT>
</DOC>
