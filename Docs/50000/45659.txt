<DOC>
<DOCNO> 45659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/08/guncel/gun06.html </URL>
<DATE> 2001/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk darbe 50 milyon dolar 
</HEADLINE>
<TEXT>

Taliban mevzilerini yüzlerce kilometre uzaktan vurmak için kullanılan 50 akıllı’ füzenin tanesi 1 milyon dolar.. 
     DIŞ HABERLER SERVİSİ 

     ABD ve İngiltere’nin Afanistan’daki Taliban yönetimine yönelik savaşı, teknoloji harikası füzelerle start’ aldı. 
     Haftalar önce operasyon hazırlıkları kapsamında Hint Okyanusu’na gönderilen ABD ve İngiliz Deniz Kuvvetleri’ne ait uçaklar, savaş gemileri ve denizaltılardan fırlatılan akıllı BGM - 109 Tomahawk ve Cruise’ füzeleri, dün akşam saat TSİ 19.00 sıralarında yüzlerce kilometre uzaklıktaki Taliban mevzilerine yollanmaya başladı. 
     
     Yollarını kendileri buluyor 
     Dahili ve küresel GPS yön belirleme sistemi ile yönlendirilen bu füzeler, bir bir gönderildikleri hedefleri cehenneme çevirdi. Böylece Taliban’a yönelik savaşın ilk darbesi, ABD ve İngiliz kuvvetleri tarafından, can kaybı riski sıfır’ olan bir şekilde, yüzlerce kilometre öteden atılan, tanesi 1 milyon dolar değerindeki 50 füze ile vurulmuş oldu. 
     ABD Donanması’nın kullandığı BGM - 109 Tomahawk füzeleri gemi, denizaltı ya da uçaktan atılabiliyor. 1100 kilometre menzilli Tomahawk’lar, dahili yön belirleme ve küresel yer belirleme sistemi GPS sayesinde kendi yolunu bulabiliyor. 
     
     Zigzak çizebiliyorlar 
     6.4 metre uzunluğundaki bu füzeler, düşman radarlarına yakalanmamak için alçak uçuş yapıp zigzaklı bir rota izleyebiliyor. 
     B - 52 bombardıman uçakları veya gemiden atılan ve normalde bir boru gibi görünen Tomahawk’ların kanat, kuyruk ve motorları fırlatıldıktan hemen sonra gövdeden çıkıp devreye giriyor ve motor çalışmaya başlıyor. 
     Havadan atılan konvansiyonel Boeing AGM - 86 tipi cruise füzeleri ise, turbofanlı jet motorları sayesinde saatte yaklaşık 880 km’lik bir hıza çıkabiliyor. Konvansiyonel’ kelimesi, nükleer başlık taşımayan ancak tahrip gücü yüksek patlayıcılarla yüklü füzeleri tanımlamak için kullanılıyor. 
     
Kıtalararası savaşıyorlar      Harekata katılan uçakların bir kısmı, önceki gece ABD’den hareket etti. Amerikan NBC televizyonu, Missouri’deki Whiteman hava üssünden kalkan B2 bombardıman uçaklarının görüntülerini kaydetti. NBC yetkilileri, harekatın gizliliği nedeniyle uzun süre yayınlamadıkları bu görüntüleri, harekatın başladığı resmi makamlar tarafından açıklandıktan sonra ekrana getirdi. Uçakların, Atlas Okyanusu, Avrupa ve Asya’nın bir bölümünü aştıktan sonra Afganistan’daki hedefleri vurduğu belirtildi. 
     



 GÜNCEL 





















</TEXT>
</DOC>
