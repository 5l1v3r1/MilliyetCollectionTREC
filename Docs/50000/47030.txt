<DOC>
<DOCNO> 47030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/son/sontur05.html </URL>
<DATE> 2001/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan'dan, ABD operasyonuna yaylım ateşi.. 
</HEADLINE>
<TEXT>

     Saadet Partisi SP Genel Başkanı Recai Kutan, ''SP'nin anlayışına göre ne Afganistan'a müdahalenin ne de onun ardından Irak'a veya başka bir yere müdahalenin savunulacak hiç bir tarafı yok'' dedi. 
     SP Başkanlık Divanı, Kutan'ın başkanlığında, parti Genel Merkezi'nde toplandı. 
     Kutan, parti binasına gelişinde, bir gazetecinin, ABD'nin, Afganistan'ın ardından, terörle mücadele çerçevesinde Irak'a da askeri müdahalede bulanabileceği iddialarını anımsatması üzerine, ''Irak'a müdahale uygun olur mu olmaz mı '' sorusunun yanıtını vermek gerektiğini ifade etti. 
     Kutan, partisinin anlayışına göre, ne Afganistan'a müdahalenin ne de onun ardından Irak'a veya başka bir yere müdahalenin savunulacak hiç bir tarafının bulunmadığını belirterek, Irak'a bir müdahalenin haklılığı hususunda dünya kamuoyunu ikna etmenin mümkün olamayacağını söyledi. 
     Irak'ın zaten yıllardan beri sürekli kontrol altında tutulduğunu kaydeden Kutan, ''Ne oldu ki, terörle ne gibi bir ilişkisi var da Irak'a müdahale edilsin Dolayısıyla müdahale edilirse, tıpkı Afganistan'daki masum sivil halkın öldürülüşü ne ölçüde haksızlıksa, Irak için de aynı haksızlık söz konusu olacaktır'' diye konuştu. 
     ''Irak'a müdahale olması halinde Türkiye'nin kullanılması ihtimalini nasıl değerlendirdiğine'' ilişkin bir soruya da Kutan, şu karşılığı verdi 
     ''Cumhurbaşkanı ve diğer yetkililer, Alınan yetki, asker göndermek anlamına gelmez diyorlar. Bu anlayış içinde Irak'a hiç bir şekilde Türk askeri gönderilmeyeceği, hatta Afganistan'a da gönderilmeyeceği kanaatindeyiz. Eğer bu kanaatimizin dışında herhangi bir şekilde Türk askerinin gönderilmesi söz konusu olursa, SP olarak sonuna kadar mücadele ederiz. Türk askerinin Irak'a gitmemesini temin için...'' 
     






</TEXT>
</DOC>
