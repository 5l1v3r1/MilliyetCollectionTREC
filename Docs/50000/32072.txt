<DOC>
<DOCNO> 32072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/15/ekonomi/aeko.html </URL>
<DATE> 2001/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz bebeklerin poposunu pişirdi 
</HEADLINE>
<TEXT>

Ekonomik kriz, pişik yapmama özelliği nedeniyle tercih edilen bebek bezi tüketimini düşürdü. Anneler bebeklerinin altına sadece dışarı çıkarken hazır bez koyuyor 
     ŞULE YÜCEBIYIK 

     Türkiye'de belki de ilk kez bir ekonomik kriz, insanların gündelik hayatını, alışkanlıklarını, yaşama biçimlerini bu kadar derinden değiştiriyor. Yüz binlerlerce kişinin işsiz kalması, bu insanları ucuz ürünlere yöneltiyor, birçok alışkanlıktan vazgeçiriyor. Ariel, Mintax, Ace, Pantene, Blendax, Orkid, İpana, Prima Baby gibi Türk pazarında lider olan birçok markanın üreticisi olan Procter Gamble Türkiye, Kafkasya ve Orta Asya Dış İlişkiler Koordinatörü Dr. Hayrünnisa Aligil, kriz döneminde orta sınıf tüketici alışkanlıklarının radikal bir biçimde değiştiğine işaret ediyor. Aligil, "Tüketici, alıştığı markaları bırakıp, ekonomik tercihlere yöneliyor" diyor. 
     
     Kiloluk şampuan, açık deterjan 
     Aligil, işsizlik ve harcama kapasitesindeki düşüş nedeniyle orta kesime hitap eden ürünlerin satışında büyük bir azalma olduğunu söyledi. Aligil, tüketicilerin krizin başlangıcında "fiyatı yükselecek" endişesiyle şampuan, deterjan gibi ürünleri stokladığını bu nedenle ocak - şubat aylarında yoğun satış yaptıklarını anlattı. Aligil, insanların alıştıkları markalardan vazgeçerek kalitesi düşük ama ucuz ürünlere yöneldiğini belirterek "Markalı deterjan yerine fiyatı düşük açık deterjan ve temizlik ürünlerine ilgi arttı. Şampuanın kiloluk gramajlarda ve ucuz markadan olanları tercih edilmeye başlandı" dedi. Genellikle şehirlerde tüketilen bebek bezi satışlarının da azaldığına dikkat çeken Aligil, "Çoğu aile, bez tüketimini sınırladı. Sadece geceleri, doktora veya misafirliğe giderken hazır bez kullanıyor" diye konuştu. 
     
     Lüks cephesinde tüketim azalmadı 
     Procter Gamble ürünleri arasında krizden en çok etkilenenin, "patates çıtırı" olarak tabir edilen "Pringles" olduğunu anlatan Aligil, "Bu nedenle, gıda grubunda bazı yeni ürünlerin ithalatını erteledik" dedi. Aligil, ürün yelpazelerinin lüks bölümündeki markaların krizden etkilenmediğini belirterek "Örneğin, Max Factor markalı kozmetik ürünlerinin satışında değişim olmadı. Satın alma gücü yüksek kesim, krizden etkilenmedi" dedi. 
     
     Telekom krizinde deterjan molası 
     Dünyanın en büyük firmalarından ABD'li Procter Gamble'ın Başkan Yardımcısı Clayton Daily, yaklaşık iki hafta önce ekonomiden sorumlu Devlet Bakanı Kemal Derviş'le görüşmek için Ankara'ya geldi. 
     Ancak, aynı gün patlayan Telekom krizi nedeniyle görüşme iptal edildi. Randevu taleplerinde ısrar eden Procter Gamble'cılar sonunda, Derviş'le 20 dakika görüşebildiler. Daily, görüşmede Derviş'e, Procter Gamble'ın IMF, Dünya Bankası gibi Türkiye'ye kredi veren uluslararası kuruluşlarla yakın ilişkileri bulunduğunu belirterek "Türkiye'ye bu yönde katkımız olacaksa, buna hazırız" dedi. Kemal Derviş ise Türkiye'ye inancını dile getirdi, Türk insanının esnek ve girişimci karakterinden bahsetti. Derviş, ayrıca krizin geçici olduğunu belirterek "Yatırımcının önü açık" mesajını verdi. 
     
     Siverek'te kadın evi 
     Procter Gamble, satışların düştüğü kriz döneminde uzun vadeli sosyal projelere ağırlık verecek. Şirketin iki numaralı yöneticisi Dr. Hayrünnisa Aligil, "Özellikle bölgesel eğitimi amaçlayan projeleri hayata geçirmeyi hedefliyoruz" dedi. Aligil, bu amaçla ilk aşamada Siverek'te çok amaçlı bir toplum merkezinin kurulmasına destek olacaklarını açıkladı. Bu merkezde özellikle kadınlar, başta okuma - yazma, daha sonra temizlik, çocuk bakımı gibi konularda uzmanlardan eğitim alacaklar. Burada düzenlenecek kurslarda, kadınlara ileride para da kazanabilecekleri bilgi ve beceri eğitimleri verilecek. Aligil ayrıca, zihinsel engelliler için de kitlesel bir bağış kampanyası düzenlemeyi planladıklarını ifade etti. 
     
     



 EKONOMİ 


















</TEXT>
</DOC>
