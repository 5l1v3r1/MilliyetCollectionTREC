<DOC>
<DOCNO> 30057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/spor/yguv.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırkpınar’ın suyu 
</HEADLINE>
<TEXT>

     ERCAN GÜVEN 

     "Kırkpınar... Kırkının da suyu bulanık akar" durumları aynen devam ediyor. Biz "kafamızı kurcalayan soruları" kırk taneye tamamlayamadan yeni "olasılık hesapları" üretimi, olanca hızıyla sürüyor. 
     Tabii bu arada, bazı yanıtlar da var. 
     Örneğin, Ahmet Taşçı aradı... Milyonlarca insan tarafından "anlamlandırılamayan" pes etme hadisesinin, Ankara Belediye Başkanı Melih Gökçek ile en ufak bağlantısı olmadığını yemin ederek anlattı. Ne "tahmin edildiği gibi" siyasi bir baskı yapılmış Vedat Ergin’in başpehlivan olması için, ne de "menfaat" söz konusuymuş. 
     Taşçı yorulmuş... Ben Ahmet’e inanırım... 
     Hele, Melih Gökçek’in pehlivanı Vedat Ergin, kendi takım arkadaşlarıyla yaptığı iki maçı kastederek, "Bu bir takım işidir" dediği için daha da kolay ikna olundum. Ama, önemli olan, müsabakayı tribünlerden ve ekranlardan izleyen milyonların kalbinde şüphe kalmaması. 
     İşte, politikacılar yağlı güreşin ibriğine kadar parmaklarını sokarlarsa, bir maçın kaybedilmesine bile bile bu kadar büyük fallar açılır. 
     Bakın Gazanfer Bilge’nin açıklamasına... 
     Türkiye’nin yaşayan en büyük güreşçisi, açık konuşuyor ve siyasetin içini boşaltmaya çalıştığı Kırkpınar’da, boşluğu tarikatların dolduracabileceğine dikkati çekiyor. 
     Diyoruz ya, sorulara yanıt alamadan yeni sorular ve sorunlar fışkırıyor Kırkpınar’dan. 
     Emekleri, cesareti, saygıyı, gücü, kuvveti, kısaca Kırkpınar’ın büyülü dünyasını ikinci plana atıyor. 
     Yazık oldu gerçek kahramanlara... Mesela başa güreşen Hasan Tuna... Sonra başaltındaki inanılmaz mücadeleler. Küçük ortalar ve minikler... 
     Evet, hem yazık, hem de ayıp oluyor onlara... 
     



 SPOR 
























</TEXT>
</DOC>
