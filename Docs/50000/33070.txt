<DOC>
<DOCNO> 33070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/son/soneko18.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
G-8'ler Türkiye'deki ekonomik durumu da değerlendirecek 
</HEADLINE>
<TEXT>

     Dünyanın önde gelen sanayileşmiş 7 ülkesinin Almanya, Fransa, İtalya, İngiltere, Amerika, Kanada, Japonya liderleri, bugünkü ilk toplantılarında Türkiye'deki ekonomik durumu da değerlendirecek. 
     Rusya'nın yer almadığı toplantıda G-7 ülkeleri, öğleden sonra dünyadaki ekonomik durum ve finans konularını ele alacak. G-7 liderlerinin toplantısına, Uluslararası Para Fonu IMF , Dünya Bankası ve Dünya Ticaret Örgütü'nün WTO başkanlarının da katılacağı belirtildi. 
     Toplantı sırasındaki en sıcak konu, Arjantin'deki kriz olarak gösterilirken, IMF tarafından Arjantin'e ek bir yardım kararının bu toplantılardan çıkması bekleniyor. Alınan bilgilerde, Türkiye'deki ekonomik gelişmelerin de, dünya ekonomisine yön veren lider ve uzmanlar tarafından görüşüleceği bildirildi. Toplantıda, Türkiye ile ilgili herhangi bir karar alınmayacak. Ekonomi zirvesinin gündeminde ayrıca, gelişmekte olan ülkelerin istikrar sağlanmadan finans pazarına girişindeki risklerin ele alınacağı, önümüzdeki kasım ayında WTO'nun toplantısının yapılamasının karara bağlanacağı, Rusya'nın da WTO'ya aday olmasının tartışılacağı ve Uluslararası Finans Enstitüsü hakkında görüşmelerin yapılacağı kaydedildi. Öte yandan G-7 ülkelerinin, Birleşmiş Milletler'in aids, kanser ve tüberküloz hastalıkları ile mücadele kapsamında, 1.3 milyar dolarlık yardımı 2 milyar dolara çıkarmayı karara bağlayacağı bekleniyor. Ekonomi ve finans toplantıların ardından liderler ikili görüşmelere geçecek. 







</TEXT>
</DOC>
