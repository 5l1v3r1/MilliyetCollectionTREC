<DOC>
<DOCNO> 34274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/yazar/tamer.html </URL>
<DATE> 2001/07/28/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Telekom’u Oyak’a saaatttııım 
</HEADLINE>
<TEXT>

     Keyif benim değil mi 
     İster rüya görürüm, ister fikir jimnastiği yaparım. 
     Düşündüm - taşındım. Dünya borsalarında teknoloji şirketlerinin nasıl tepetaklak gittiğini, üstüne üstlük telekomünikasyon şirketlerinin nasıl ağır borç yükü altına girip yerlerde süründüklerini falan kafamdan geçirdim. Finli Sonera'nın Turkcell'e ortaklığından dolayı, karının azalıp borsada değer kaybettiğini okudum. Daha geçen yıl GSM lisans devri sırasında Koç, Sabancı ve Doğuş gibi bizim yerli gruplarla konsorsiyum oluşturan Amerikan SBC, France Telecom, İspanyol Telefonica ve Norveçli Telenor gibi dünya devlerinin de kendi dertlerine düştüklerinin ve Türkiye ile ilgilenecek hallerinin kalmadığının farkındayım. 
     Eh biliyorsunuz, Telekom'un yeniden oluşturulan yönetim kuruluna emekli orgeneral Devrim Çorbacıoğlu ve emekli albay Ziya Öztoprak'ın girdiği duyuruldu. Aslında bunda şaşılacak bir durum yok da, ben ilk duyduğumda her nedense Kemal Derviş'in kontenjanından girmiş olmalarına hayret etmiştim. 
     Dahası Oyak Grubu'nun yıllarca 1 numaralı profesyoneli olan Nihat Özdemir de Telekom Yönetim Kurulu'nda. Üstelik son değişiklikten sonra Yönetim Kurulu Başkanı da oldu. Aynı Özdemir, Oyak'taki görevinden ayrılmadan kısa bir süre önce gazetemize "Telekom'a talibiz" diye demeç vermemiş miydi 
     İşte rengarenk legolarla oynayan çocuklar gibi ben de rüyamda tüm bu taşları biraraya getirdim ve şu sonuca vardım 
     Telekom taksit taksit özelleştiriliyor. İlk etap tamam. Ve Derviş'in hesabıyla özelleştirme işlemi 18 ay sonra tamamlandığında yeni sahibi Oyak olacak. 
     Zaten bana göre ekonomimiz halen tam olarak dibe vurmadığına ve yeni bir kriz de mukadder olduğuna göre, Türk Telekom'u Oyak Grubu'ndan başka satın alabilecek mali güce sahip bir babayiğit de ortalıkta pek bulunamayacak. 
     
Fon bankalarına borçlu şirketler      Hani kamuoyuna reel sektörü kurtarma fonu diye yansıyan, ama aslında geri dönmeyen krediler nedeniyle kıpırdayamaz hale gelen özel bankalara soluk aldırmak üzere Bankalar Birliği'nin inisiyatifiyle oluşturulmak istenen bir sistem var ya... 
     Fona devredilen bankalardan kredi almış, ancak geri ödemekte zorlanan şirketler de bu sistemin içinde yer almak için kolları sıvamış bulunuyorlar. Zaten üzerinde çalışılan sistemin, her ne kadar özel bankalar tarafından kurulacak olsa da, Hazine, Merkez Bankası, hatta Dünya Bankası ve IFC gibi kuruluşlardan sağlanacak finansal destek olmadan çalışabilmesi mümkün değil. Ve uzmanlara göre ekonomi yönetimi bu tür desteklere yeşil ışık yakmaya karar verdiğinde, mutlaka Fon'a devredilmiş bankalara borçlu şirketlerden ayakta kalma şansı olanları da aynı çerçeve içine sokacaktır. 
     Dün de yazmıştım. Brezilya ve Kore gibi büyük ekonomik krizlerini bizden önce yaşamış ülkelerde daha önce denenmiş bir sistem bu. Ancak en önemli farkı, oralarda inisiyatif devletten gelmiş. Bizdeyse özel bankalar Varlık Yönetim Şirketi'ni VYŞ kurarak, geri dönmeyen kredilerinin bir bölümünden kurtulmak ve böylelikle yüzde 15'i, hatta 20'si atıl hale gelmiş bilançolarını canlandırmak arzusundalar. Bu gerçekleştiğinde bankaların hareket sahası genişleyeceğinden reel sektöre daha kolay kredi verebilir duruma gelecekler. Dolayısıyla bu sistem hayata geçirilebilirse, reel sektörün de yararlanacağı doğru. Ama epeyce bir süre sonra... 
     VYŞ'ye devredilecek sorunlu krediler için objektif kriterler belirleneceğine göre, aynı kriterlere uyan fon bankalarına borçlu şirketler için de pekala aynı prosedür işletilebilir. 
     Zaten Devlet Bakanı Kemal Derviş de İSO'daki konuşmasında, reel sektörü rehabilite edecek bir fonun BDDK tarafından yönetilebileceğini söylerken, belki de fon bankalarına borçlu sağlıklı şirketlerin, özel bankalara borçlu olanlarla birlikte değerlendirileceğini düşünmüştür. 
     
     







Beyfendi rahat 


Lira ve dolar 


Utanç verici Ayıp Duyarsızlık 


İnce ayar 


Hasankeyf kurtuluyor 


Hangi üniversite daha iyi 


"Mega" sorunlu ülke... 


Vergi kaçağında "Alo 189" hattı... 


Fischer'e soralım, ne olacak 


Telekom’u Oyak’a saaatttııım 


"Ben bilmem, büyüklerim bilir " 


Yönetici diktatör değildir 


"Kadını arayınız " 


Stanley Fischer’a dalgalı sorular 


Kur "çıpa" idi "sopa" oldu 


</TEXT>
</DOC>
