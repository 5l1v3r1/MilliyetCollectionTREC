<DOC>
<DOCNO> 8605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/23/son/sontur14.html </URL>
<DATE> 2001/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Egebank soruşturması tamamlandı, Demirel'e 4 bin 727 yıla kadar hapis istendi 
</HEADLINE>
<TEXT>

     İstanbul DGM Cumhuriyet Başsavcılığı'nca, kamuoyunda ''Kasırga Operasyonu'' olarak da bilinen Egebank'la ilgili yürütülen soruşturmanın tamamlanmasından sonra açılan davanın iddianamesinde, bankanın eski sahibi Yahya Murat Demirel'in 7 ayrı suçtan toplam bin 891 yıl 6 ay ile 4 bin 727 yıl arasında ağır hapis cezasına çarptırılması talep edildi. 
     DGM Cumhuriyet Başsavcısı Aykut Cengiz Engin tarafından yapılan yazılı açıklamada, yönetimi Tasarruf Mevduatı Sigorta Fonu'na devredilen Egebank A.Ş.'nin avukatları ve Bankacılık Düzenleme ve Denetleme Kurulu Başkanlığı'nın başvurusu üzerine, bankanın eski sahibi, yöneticileri, diğer bazı görevliler ile eylemlere iştirak eden kişiler hakkında başlatılan soruşturmanın, bir kısım sanıklar yönünden sonuçlandırıldığı bildirildi. 
     Açıklamada, sanıklar Yahya Murat Demirel, Özgen Tamuman, Esat Erkuş, Aydoğan Semizer, Ayhan Tatlıgil, Gökalp Baştürk, Ayşenur Esenler Demirel , Muzaffer Aygün, Ömer Özbay, Erol Ergin, Özkul Arkadaş, Emine Mehtap Ceylan, Sevtap Arslan, Aykut Karabulut, Kevin Hood, Hüsnü Barbaros, Ali Süha Paya, Nail Keçili, Turan Turanoğlu, Jale Oktay, Neslihan Demirel, Murat Budanaz, Hakan Ferhatoğlu, Suat Çelebi, Şakir Gürel, Özcan Tangu, Ahmet Yalçın, Muhteşem Ekenler, Hatice Betül Özbay, Cemal Birol Meral, Abdüllatif Yoldüz, Ali Ertunç Yalçın, Hüseyin Bayraktar, Volkan Olcay, Suavi Arslan ve Mustafa Tugay olarak gösterildi. 
     Davanın iddianamesinde, bankanın eski sahibi Yahya Murat Demirel'in, TCK'nın 313 1 ve 4. maddelerini içeren ''Cürüm işlemek için teşekkül oluşturmak'', 4422 sayılı Kanun'a göre ''Çıkar amaçlı suç örgütü oluşturmak ve yönetmek'', TCK'nın ''Banka yoluyla dolandırıcılık'' suçunu içeren 504 3. maddesi uyarınca 615 kez, yine TCK'nın 504 1. maddesi uyarınca ''Banka ya da diğer kredi kurumlarınca tahsis edilmemesi gereken kredi sağlayarak dolandırıcılık'' suçundan 11 kez, yine aynı maddenin 8. fıkrasına göre ''Kurum yöneticisi olarak dolandırıcılık'', ''Kurum yöneticisi olarak dolandırıcılığa azmettirmek'' ve ''4389 sayılı Bankalar Kanunu'na muhalefet etmek'' suçlarından cezalandırılması istendi. 
     Dolandırıcılık suçunu içeren ceza maddesine göre, zararın pek fahiş olduğu da dikkate alınarak, cezaların yarı oranına kadar artırılması öngörülen iddianameye göre, Demirel'in toplam bin 891 yıl 6 ay ile 4 bin 727 yıl arasında ağır hapis cezasına çarptırılması talep edildi. 
     
     



</TEXT>
</DOC>
