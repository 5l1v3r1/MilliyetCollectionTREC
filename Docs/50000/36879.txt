<DOC>
<DOCNO> 36879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/son/soneko19.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Gökalp de dertli.."Benim kemerimde de sıkacak delik kalmadı" 
</HEADLINE>
<TEXT>

     Tarım ve Köyişleri Bakanı Hüsnü Yusuf Gökalp, ''Benim de kemerimde sıkacak delik kalmadı. Üniversitede hocayken ekonomik olarak daha rahattım'' dedi. 
     Denizli'nin Bozkurt İlçesi'nde ziyaretlerde bulunan Bakan Gökalp, burada köy muhtarları ve vatandaşlar ile toplantı yaptı. 
     Bakan Gökalp, yaptığı konuşmada, Türkiye'nin potansiyelini iyi kullanamadığını, 30 yıldır iyi yönetilemediğini ve bugün çekilen sıkıntıların bundan kaynaklandığını söyledi. 
     Kaynakların çarçur edildiğini belirten Gökalp, ''Bir gazete patronuna 550 trilyon lira kredi verilmiş. Adam şimdi cezaevinde. Katı, yatı, tüm mal varlığı 20 trilyon lira. Yine aile fotoğrafına giren birisi. Türkiye'deki bankalar yetmemiş gibi Bulgaristan'ı da hortumlamış. Bulgaristan'a, Romanya'ya git banka kur denilen kişinin faaliyeti için Türkiye'de devlet garantisi verdiğinden, devlet şimdi bu parayı Bulgaristan'a ödüyor'' dedi. 
     Hükümetin Türkiye'yi ekonomik krizden çıkarmaya çalıştığını anlatan Gökalp, kemer sıkma tabirini pek sevmediğini, 50 yaşına kadar sürekli kemer sıktığını, artık kemer sıkacak hali kalmadığını ifade etti. 
     Salonda bulunan bir vatandaş, ''Meclis Televizyonunu izliyoruz. Milletvekilleri kendi çıkarlarına olan bir konuya hemen evet diyorlar'' demesi üzerine Bakan Gökalp, şöyle cevap verdi 
     ''Beni iyi dinle. Ben milletvekiliyim ve 2.5 yıldır oradayım. Milletvekili lehine bir şey çıktığını görmedim. Ben Denizli'de üniversite hocası iken ekonomik olarak daha rahat geçiniyordum. Şimdi geçinemiyorum. Milletvekili seçildikten sonra bankadan kredi aldım. Denizli'de arsam vardı sattım. Milletvekili telefon parasını kendisi öder. Yurtiçi ve yurtdışı seyahate çıkar, uçak bileti parasını kendisi öder. Belediye başkanının, kaymakamın makam aracı vardır, milletvekilinin ise yoktur. Her gün makamına hemşehrisi gelir Yol paramı ver der, verirsiniz. Ben her gün 15 tane otobüs bileti aldırıyorum. Sadece beş milletvekilinin bir sekreteri, bir de lojmanı vardır. Onu da çok görmeyin. Ayrı yerlerde de oturabilirler, ama koruma problemi çıkar. Anarşistler çıkar vurur.'' 
     Başka bir vatandaş da, ''kayış sıkın diyorsunuz artık kayış da isyan ediyor'' diye konuşması üzerine, Bakan Gökalp, ''Benimki de son delikte. Paraları birileri yemiş ama milletvekilleri değil. Ben aynı zamanda bakanım ve milletvekillerinden sadece 57 milyon lira fazla maaş alıyorum'' diye karşılık verdi. 
     Ellerinde bir dokunuşta her şeyi düzeltecek sihirli bir değnek olmadığını vurgulayan Gökalp, bugüne kadar bazılarının Doğu ve Güneydoğu'yu, göçmenleri ve alevi-sünni tartışmasını istismar ettiğini kaydederek, ''Hala kendilerine ilerici diyen yenilikçi diyenler bunu kaşıyor ve suni gündem peşinde koşuyorlar'' dedi. 
     Belediye binası önünde toplanan vatandaşlara hitap eden Tarım ve Köyişleri Bakanı Gökalp, Türkiye'nin birinci sıkıntısının ekonomik krizler olduğunu, bunun de ülkenin son 30 yılda bilime, teknolojiye, dünya ile bütünleşmeye uzak kalınmasından kaynaklandığı belirtti.Gökalp, Türkiye'nin bu yılki bütçesinin iki katı olan 120 milyar doların terörle mücadelede harcanmasının da ekonomik sıkıntıda payı bulunduğunu, ancak bu paranın harcanması gerektiğini de ifade etti. 







</TEXT>
</DOC>
