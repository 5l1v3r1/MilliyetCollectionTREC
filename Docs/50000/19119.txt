<DOC>
<DOCNO> 19119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/yasam/ayas.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sibel ödülünü almaya gelemeyecek çünkü... 
</HEADLINE>
<TEXT>

'Yeniden Başlayabilirim' adlı öyküsüyle Milliyet Ödülleri edebiyat dalında üçüncülük kazanan Sibel Kulaç, cezaevinde... Ve henüz ödülü kazandığından habersiz... 
     İHSAN YILMAZ İstanbul 

     Yeni hayatın ilk sınavıydı bu... 'Milliyet Ödülleri', kendi deyimiyle edebiyat denizindeki 'acemi kulaçları'nın ölçüsüydü aynı zamanda... 27 yaşındaki Sibel Kulaç, heyecanla gönderdi 2 öyküsünü yarışmaya. Heyecanla da sonucunu beklemeye başladı... 
     O bekleye dursun, Seçici Kurul, edebiyat ana dalında 'Haldun Taner Öykü Ödülü' dalındaki 3'üncülüğü, onun 'Yeniden Başlayabilirdim' isimli eserine vermişti. Üsküdar Küçüksu'daki evi aranarak sonuç bildirildi. Ailesi buruk bir sevinçle karşıladı haberi. Çünkü kızları cezaevindeydi ve bu haberi ona ancak 10 - 15 gün sonraki ziyaret gününde verebileceklerdi. Özgürlüğünü bekleyen kızları, ödül aldığını çok geç öğreneceği gibi ödül törenine de gelemeyecekti... 
     
     Cezaevine giden yol 
     Çevresi tarafından anlaşılmayan ve kendini arayan bir adamın öyküsünü anlattığı eseriyle dereceye giren Sibel, Kastamonulu marangoz bir baba ile Giresunlu ev kadınının 3 çocuğundan biri. 
     Annesi Parlak Öz'ün anlattığına göre, okulda çok başarılıymış. İlkokuldan sonra babası okutmak istememiş, öğretmenleri eve gelip ikna etmiş. Liseye kayıtta da aynı sorun baş göstermiş. Baba, "okumasın, okuyacaksa da İmam Hatip'e gitsin" diye bastırmış. Ancak Sibel liseyi bitirmiş ve İstanbul Üniversitesi Endüstriyel Elektronik Bölümü'nü kazanmış. 
     İkinci sınıfta Adana'ya gitmeye karar veren Sibel, bir süre sonra yasadışı örgüt üyeliğinden yakalanarak hüküm giymiş. 6.5 yıldır cezaevinde. Ve daha 3.5 yıl orada kalacak. 
     
     'Hapiste olmam engel değil' 
     Annesi, kızının hiçbir silahlı eyleme katılmadığını vurguluyor. Kızından esinlenerek kendisi de yazmaya başlayan Parlak Hanım, Sibel'in hayallerini şöyle anlatıyor "Hep barışı savundu. Cezaevinde, çevresinde bilmeyenlere okuma yazma öğretti, İngilizcesini ilerletti. Piyesler, oyunlar yazıyor, resim yapıyor. Son zamanlarda da öykü yazmaya başladı. Bize gelecekte 'sinema ve tiyatroyla uğraşacağım. Cezaevinde yatmam engel değil. Geçmişte cezaevine giren milletvekilleri var' diyor." 
     
     'Söyleyecek sözüm var' 
     Sibel, Ödül Jürisi'ne gönderdiği ön yazıda ise kendisini şöyle anlatıyor "Lise yılları sırasında, bulunduğumuz çevrede oldukça hareketli bir politik ortam var olduğundan, 90'lı yıllar gençliğinin tüm çelişkilerini, sorunlarını ve acılarını yaşadık diyebilirim. Cezaevinde bunları, tiyatro, şiir, öykü yazarak değerlendirmeye çalışıyorum. Kısaca şunu belirtebilirim söyleyecek sözüm olduğu için yazıyorum." 
     



 YAŞAM 




















</TEXT>
</DOC>
