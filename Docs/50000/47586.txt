<DOC>
<DOCNO> 47586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/son/sontur12.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırsızın vurduğu ikinci kadın da öldü... 
</HEADLINE>
<TEXT>

     Bursa'nın Merkez Yıldırım İlçesi'nde, eve giren hırsızın, bilezikleri vermediği için vurduğu ikinci genç kız da tedavi gördüğü hastanede öldü. 
     Alınan bilgiye göre, Baruthane Mahallesi Çimen Sokak'taki evde, sabıkalı hırsız Talat Kaysuk tarafından başlarından vurularak yaralanan 2 genç kızdan önceki gün ölen Nurgül Şentürk'ten sonra, Zuhal Ay da kurtarılamadı. 
     Tedavi gördüğü Uludağ Üniversitesi Tıp Fakültesi Hastanesi Yoğun Bakım Servisi'nde gece yaşamını yitiren Zuhal Ay'ın cenazesi, bugün cinayetin işlendiği evin önünde okunacak Kuranıkerim'in ardından İnegöl'e bağlı Sungurpaşa Köyü'nde toprağa verilecek. 
     Bu arada, Bursa Emniyet Müdürlüğü Asayiş Şubesi'ndeki sorgulaması süren zanlı Talat Kaysuk'un, ifadesinde, Reuce-2 adlı uyuşturucu hap kullandıktan sonra eve girdiğini söylediği ve ''cinayeti kullandığım uyuşturucu haptan aldığım cesaretle kendimde olmadan işledim'' dediği öğrenildi. 
     
     Suç makinesi 
     Bursa Emniyet Müdürlüğü'nden alınan bilgiye göre, zanlı Talat Kaysuk'un hırsızlık, yankesicilik, gasp, ruhsatsız silah bulundurmak ile esrar maddesi bulundurmak suçlarından sabıkalarının bulunduğu ve cinayetten bir hafta önce gasp suçu, bir gün önce ise hırsızlık suçu işlediği için Asayiş Şube ekiplerince arandığı açıklandı. 
     Bu arada, katil zanlısı Kaysuk'a, daha önce işlediği gasp suçunun tatbikatı yaptırıldı. Cinayetin tatbikatı ise Zuhal Ay'ın cenazesinin götürülmesinin ardından yaptırılacağı öğrenildi. 
     






</TEXT>
</DOC>
