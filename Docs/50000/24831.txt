<DOC>
<DOCNO> 24831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/03/son/sonspo11.html </URL>
<DATE> 2001/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Özer, Oktay ve Abdullah Makedonya maçına yetişecek 
</HEADLINE>
<TEXT>

     Dünya Kupası Eleme Grubu'ndaki 6. maçında, dün gece İstanbul'da Azerbaycan'ı 3-0 yenerek 14 puan ve averajla liderliğe yükselen A Milli Futbol Takımı, 6 Haziran Çarşamba günü yapacağı Makedonya maçı için bugün Bursa'ya gitti. 
     Florya Metin Oktay Tesisleri'nde teknik direktör Şenol Güneş yönetiminde hafif bir çalışma yapan milliler, daha sonra deniz otobüsüyle Yalova'ya hareket etti. Milliler, buradan da karayoluyla Makedonya maçının yapılacağı Bursa'ya geçecek. 
     Güneş, hareketten önce yaptığı açıklamada, hedeflerinin bundan sonra yapacakları 4 maçı da kazanmak olduğunu belirterek, ''Şu an grup birincisiyiz ve Makedonya maçının önemi bizim için daha da arttı. Bu maçı kazandıktan sonra kalan 3 karşılaşmamızda da galibiyeti hedefliyoruz'' dedi. 
     Azerbaycan maçında oyuncularının sahaya iyi bir futbol yansıttığını vurgulayan Güneş, ''Türk ulusunun beklentisi olan Dünya Kupası finallerine gideceğiz. Takımım fizik olarak buna hazır'' diye konuştu. Milli futbolculardan Bülent Korkmaz ise önlerinde zorlu bir Makedonya maçının bulunduğunu ifade ederek, ''Bursa halkına güveniyoruz. Oradaki her maçta bizi fazlasıyla desteklediler. Takım olarak hazırız. İnşallah başaracağız'' dedi. ''Azerbaycan maçı bizim için iyi bir sonuçla bitti'' diyen Tayfun da artık bu maçın geride kaldığını ve Dünya Kupası finalleri yolunda emin adımlarla ilerlediklerini vurguladı. 
     Azerbaycan maçında sakatlanarak oyunu ilk yarıda bırakmak zorunda kalan Oktay'ın durumunun iyi olduğu açıklandı. A Milli Takım Menajeri Can Çobanoğlu, Oktay ve Abdullah'ın arka adelelerinde çekme olduğu, Hasan Özer'in ise dizine bir darbe aldığını ifade ederek, bu futbolcuların Makedonya maçına dek hazır olacaklarını söyledi. 







</TEXT>
</DOC>
