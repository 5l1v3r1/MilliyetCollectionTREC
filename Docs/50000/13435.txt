<DOC>
<DOCNO> 13435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/son/sondun02.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz Lordlar Kamarası, PKK ve DHKP C'yi yasakladı 
</HEADLINE>
<TEXT>

     İngiltere İçişleri Bakanı Jack Straw tarafından hazırlanan ve aralarında terör örgütleri PKK ile DHKP-C'nin de bulunduğu 21 uluslararası terörist örgütün İngiltere'deki faaliyetlerinin yasaklanmasını öngören yasa, parlamentoda kabul edildikten sonra Lordlar Kamarası'nda da onaylandı. 
     Lordlar Kamarası'nda bu akşam yasayla ilgili olarak başlatılan görüşmeler yaklaşık 5 saat sürerken, 20'ye yakın üye görüşlerini dile getirdi. 
     Parlamentoda büyük çoğunlukla kabul edilen yasa üzerinde görüş bildirenler arasında terör örgütü PKK'ya yakınlığıyla tanınan Lord Avebury, Lord Rea ve Barones Williams da yer aldı. Lord Rea, bu sabah bahse konu edilen 21 organizasyonun temsilcileriyle Lordlar Kamarası'nda biraraya geldiklerini anlattı. Rea, isim vererek, terör örgütü PKK'yı da savundu. 
     Lord Avebury de yasaklanan 21 organizasyonun yardım toplama faaliyetlerinin yasak kapsamına alınmasını eleştirirken bu paranın terörizme kanalize edildiğine dair sağlıklı delil bulunmadığını da öne sürdü. 
     Tartışmanın son bölümünde söz alan Barones Williams da öteki iki lordun iddialarına destek verdi. İngiltere İçişleri Bakan Yardımcısı Lord Bassam ise tartışmalar başlamadan önce, terörizmin hem İngiltere sınırları içinde hem de uluslararası alanda büyük bir tehlike yarattığına dikkati çekti. Üyelerden yasanın onaylanmasını isteyen Bassam, listenin çok dikkatle hazırlandığını, örgütlerin yasaklanmasıyla ilgili kriterlerin, güvenlik birimleri, istihbarat örgütleri, polis teşkilatı ve Dışişleri Bakanlığı'nın uyarı ve tavsiyeleri dikkate alınarak yapıldığını anlattı. 
     
     



</TEXT>
</DOC>
