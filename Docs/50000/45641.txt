<DOC>
<DOCNO> 45641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/08/ekonomi/eko02.html </URL>
<DATE> 2001/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamyon, krize çarptı 
</HEADLINE>
<TEXT>

Mercedes - Benz’in 150 milyon dolar yatırım yaptığı Aksaray Kamyon Fabrikası’nda üretim sekteye uğradı. Fabrika direktörü Heinstein Siparişlerimiz yüzde 80 azaldı’ dedi 
     FATİH ÇINAR Aksaray 

     Aksaray’daki Mercedes - Benz fabrikasında 2002 yılı stratejilerini açıklayan Kamyon Direktörü Hans Peter Heinstein yılda 10 bin 500 araç üretim kapasitesine sahip fabrikalarının 2002 yılı üretiminin bin 200 civarında olacağını söyledi. Bu yıl 5 bin 850 araç satmayı hedeflerken, yaşanan krizlerle yılı bin 660 araç satarak kapatacaklarını kaydeden Heinstein, "Kriz yüzünden siparişlerimiz yüzde 80 oranında azaldı." dedi. Ayda 875 araç üretilebilen fabrika, gelecek yılki üretimini 1.5 ayda tamamlayabilme kapasitesine sahip. 
     
     Mesai 4 güne indi 
     Yeni kamyon stratejilerini 1998 yılında uygulamaya koyduklarını, bu kapsamda Aksaray fabrikasında 150 milyon mark yatırım yaptıklarını belirten Heinstein, üretimin yılda 8 binden 10 binlerin üzerine çekildiğini söyledi. Heinstein, "Krizlerden çok önemli ölçüde etkilendik. İnanıyoruz ki Türkiye bu krizi aşacak. Biz de verimli satış rakamlarına ulaşacağız. 10 bin 500 üretim yapabiliriz bunun için 850 işçi çalışacak, şu anda bu rakam 370’lerde çalışma gününü de haftada 4’e indirdik" diye konuştu. 
     
     Almanya’dan destek 
     Heinstein, Almanya’daki fabrikada üretimin büyük bölümünün robotlarla gerçekleştirildiğini, Türkiye’de işgücünün ucuzluğu nedeniyle böyle bir yapıya geçmeyi düşünmediklerini belirtti. 
     "Bizim için şu anda en önemli konu ihracat. Gelirimizin yüzde 30’unu ihracattan almayı hedefliyoruz" diyen Heinstein, ilk araçlarını deneme amaçlı olarak geçtiğimiz günlerde gönderdiklerini, ileriki yıllarda, 250 milyon mark ihracat geliri elde etmeyi hedeflediklerini belirtti. 
     Orta ve Doğu Avrupa ülkeleri, Ortadoğu ve Türki cumhuriyetlerden 13 ülkeye ihracat gerçekleştireceklerini kaydeden Heinstein, Almanya ile pazar paylaşımı olduğunu, bir nevi ihracat desteği aldıklarını kaydetti. 
     



 EKONOMİ 




















</TEXT>
</DOC>
