<DOC>
<DOCNO> 48763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/son/sondun26.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD uçakları, Host bölgesi ve Taliban'a ait tünelleri bombaladı 
</HEADLINE>
<TEXT>

     Amerikan uçaklarının Afganistan'a yönelik dünkü operasyonlarında, 1998'den bu yana ilk kez Host bölgesini bombaladığı ve ayrıca Taliban güçlerinin saklı olabileceği tünelleri vurduğu bildirildi. 
     Pakistan'ın kuzeybatısında bulunan Kurram bölgesindeki bir görgü tanığı, Reuters'a telefonla yaptığı açıklamada, iki Amerikan uçağının dün akşam Pakistan sınırındaki Host bölgesini bombaladığını söyledi. 
     Ölü ya da yaralı sayısı hakkında açıklama yapılmadı. 
     ABD, Dünya Ticaret Merkezi ve Pentagon'a geçen ay düzenlenen saldırıların bir numaralı sorumlusu olarak gördüğü terörist Usame Bin Ladin'e ait olduğunu belirttiği bir eğitim kampını barındırdığı gerekçesiyle 1998 yılının Ağustos ayında Host'a cruise füzeleri atmıştı. 
     Görgü tanıkları, ayrıca Amerikan uçaklarının, Taliban güçlerinin tüneller inşa ettiği, Host sınırındaki Paktia eyaletinin Gora Tangi bölgesine saldırdığını belirttiler. 
     Uçakların engebeli bölgeyi son dört gündür bombaladığı ve operasyonlarda 2 kişinin yaralandığı kaydedildi. 
     ABD'nin 1998'deki operasyonları, Kenya ve Tanzanya'daki Amerikan büyükelçiliklerine yönelik bombalı saldırıların ardından düzenlenmişti. Washington, yüzlerce kişinin ölümüne yol açan saldırılardan yine Bin Ladin'i sorumlu tutuyor. 
     






</TEXT>
</DOC>
