<DOC>
<DOCNO> 47213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/son/sontur04.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS-Ek yerleştirmeye başvurmak için son gün... 
</HEADLINE>
<TEXT>

     Öğrenci Seçme Sınavı Ek Yerleştirme kontenjanları için 8 Ekim Pazartesi günü başlayan başvuru süresi bugün mesai saati bitiminde sona eriyor. 
     2001-ÖSS'yi kazandığı halde, Ağustos 2001'de yapılan merkezi 
     yerleştirme sonucunda herhangi bir üniversiteye giremeyen adaylar ile açıköğretim programlarını kazananlar ve özel yetenek sınavı sonucunda bir programa kesin kayıt yaptıranlar, ek yerleştirme için başvurabilecekler. Öğrenci Seçme ve Yerleştirme Merkezi ÖSYM , merkezi yerleştirme sonucunda boş kalan kontenjanlar ile kazandıkları halde üniversiteye kayıt yaptırmayanların yerine, yeniden öğrenci yerleştirecek. Ek yerleştirme ile devlet ve vakıf üniversitelerine toplam 49 bin 254 öğrenci alınacak. 
     
     Başvuru koşulları 

     Ek Yerleştirme için başvurularda şu koşulları taşımak gerekiyor 
     - 2001-ÖSS'ye girmiş olmak, - 2001-ÖSS'de başvurulan ön lisans ve Açıköğretim Fakültesi programları için öngörülen ÖSS puan türünde 105 veya daha fazla ÖSS puanına, başvurulan lisans programları için ise öngörülen puan türünde 120 veya daha fazla ÖSS puanına sahip olmak, - 2001 merkezi yerleştirme sonunda açıköğretim programları dışında hiçbir yükseköğretim programına yerleşmemiş olmak, - Ek Yerleştirmede tercih edilen yükseköğretim programının 2001 merkezi yerleştirme sonunda oluşan en küçük puanına eşit veya daha yüksek bir yerleştirme Y-ÖSS puanına sahip olmak. 
     Adaylar, Y-ÖSS puanları ile yükseköğretim programlarının en küçük puanlarını karşılaştırırken, bu programın kendi alanlarında olup olmadığını ve bu program için ek puandan yararlanıp yararlanamayacaklarını da göz önünde tutacaklar. 
     
     8 tercih yapılabilecek 

     2001 yılında özel yetenek sınavı ile öğrenci alan yükseköğretim 
     programlarına kesin kayıt yaptırmış olanlar da ek yerleştirme için başvurabilecekler. Ek yerleştirmeye, Ağustos 2001'de yapılan merkezi yerleştirme sonucunda açıköğretim programları dışında bir yükseköğretim programına yerleştirilen adaylar başvuramayacak. Adaylar, 8 yükseköğretim programı tercih edebilecekler. Ek Yerleştirme Kılavuzu ve başvurma belgeleri, ÖSYM Sınav Merkezi yöneticilikleri ile bazı üniversitelerde oluşturulan bürolardan alınabilecek. Adaylar, kurallara göre dolduracakları başvurma belgesini, yine bu merkezlere teslim edecekler. Başvuru süresi, bugün mesai saati bitiminde sona erecek. 
     
     Sonuçlar ay sonunda açıklanacak 

     2001-ÖSS Ek Yerleştirme sonuçları, bu ayın son haftası içinde adaylara duyurulacak. Ek yerleştirme sonucunda yükseköğretim programlarına yerleşmeye hak kazanan adaylar, kayıtlarını 5-9 Kasım 2001 tarihleri arasında yaptıracaklar. Ek yerleştirme sonucunda, devlet ve vakıf üniversiteleri ile KKTC ve yurtdışındaki üniversitelerin ön lisans 2 yıllık meslek yüksekokulları programlarına 28 bin 101, lisans 4 yıllık programlarına da 21 bin 1 olmak üzere toplam 49 bin 254 öğrenci alınacak. 
     






</TEXT>
</DOC>
