<DOC>
<DOCNO> 15594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/10/son/sontur05.html </URL>
<DATE> 2001/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı Fuat Miras "Hükümetin istifası istenebilir" 
</HEADLINE>
<TEXT>

     Türkiye Odalar ve Borsalar Birliği Başkanı Fuat Miras, son günlerde ekonomide bir çok olumsuz yaşandığına dikkati çekerek, ''hükümet hatalıdır, bu hata neticesi hükümetin istifası istenebilir. Bunun çözümü bu platformlar olmalıdır, Meclis olmalıdır'' dedi. 
     Hükümetin krizi önlemede geç kaldığını da savunan Miras, ''yangının her tarafı sarmasına seyirci kalındığını'', bunun da hükümete güven ve itimat azaltığını bildirdi. 
     TOBB Başkanı Miras, Ankara Hilton'da gerçekleştirilen Oda ve Borsa başkanlarının katıldığı istişare toplantısında, hükümete eleştirilerde bulundu. Miras konuşmasının son bölümünde, ulusun layık olduğu yönetimle yönetilmediğini ve yönetilmenin arayışı içinde olduğunu, ayrıca siyasetin yeniden yapılanmasına karşı direnmenin, demokratik parlamenter rejimin kurallarını zedeleme anlamı taşıdığını kaydetti. 
     Miras, ''biz inanıyoruz ki TBMM'deki çok değerli milletvekillerimiz, partiler yasası ve seçim kanunlarını, devletin yeniden yapılanmasını, hukukun üstünlüğünü sağlayacak sosyal dengeleri düzenleyecek milli eğitim, sağlık, işçi, memur, esnaf sanayici, asker, çiftçinin sorunlarını çözecek, üretim, istihdam, ihracatı hızlandıracak yeni bir oluşumu bu meclisten çıkabilirler'' dedi. 
     Siyasi istikrarın sağlanması için, ''içinde bulunulan yangının söndürülmesi açısından'' bu çıkış yoluna hızla yönelinmesi gerektiğini belirten Miras, bugünkü koşullarda sokaklarda medet ummanın yarını tehlikeye düşürebileceğini belirterek, Türk halkının bu tecrübeleri yaşadığını ve tarihin tekerrür etmemesini istedi. 
     Halkı tahrik etmenin kimseye birşey kazandırmayacağını da belirten Miras, yönetimlerin icraatlarına karşı hoşnutsuzları dile getirmenin muhalefetin hakkı olduğu kadar, sivil toplum örgütlerinin de hakkı ve demokratik bir görevi olduğunu söyledi. 
     Tobb başkanı Miras, hükümetin hatalı olduğunu ifade ederken, sözlerini şöyle sürdürdü 
     ''Bu hata neticesi hükümetin istifası istenebilir. Bunun çözümü bu platformlar olmalıdır, Meclis olmalıdır. Meclis çözüm üretmiyorsa, baskı grupları gene meşru zeminlerde bu demokratik haklarını kullanabilirler. Hükümet, krizi önlemede geç kalmıştır. Yangının her tarafı sarmasına seyirci kalmıştır. 50 gündür hiç birşey yapılamamaktadır. Hükümete güven ve itimat azalmıtır. 36 bakanlı bir hükümeti bu ekonomik yapı taşıyamamaktadır. Devletin içindeki savurganlık Ankara'dan yönlendirilen her türlü haksız kazanca mesnet teşkil eden yolsuzlukların, hırsızlıkların kaynağı olan menfaat musluklarını asgari müştereke indirilmesi için, gelin devletin yeniden yapılandırılması, seçim kananu ve partiler yasasının gereğini bu zeminlerde tartışalım, halka bu zeminlerde aktaralım.'' 
     




</TEXT>
</DOC>
