<DOC>
<DOCNO> 27510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/son/sonspo05.html </URL>
<DATE> 2001/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Ümit Özat ile 2 yıllığına sözleşme imzaladı 
</HEADLINE>
<TEXT>

     İç transfer çalışmalarını tamamlayan Fenerbahçe, dış transferde Gençlerbirliği ve Milli Takım'ın başarılı savunma oyuncusu Ümit Özat ile bugün 2 yıllık sözleşme imzaladı. 
     Ümit, Fenerbahçe Burnu'ndaki kulüp binasında ikinci başkan Uğur Dündar ve yöneticiler Murat Özaydınlı ile Mahmut Uslu'nun hazır bulunduğu törende, kendisini 2 yıllığına sarı-lacivertli renklere bağlayan sözleşmeyi imzaladı. 
     İmza töreni sonrası konuşan Ümit, öncelikle transferinde emeği geçenlere teşekkür ettiğini belirterek, ''Başta başkan Aziz Yıldırım olmak üzere, transferimi gerçekleştirenlerin güvenlerini boşa çıkarmayacağım'' dedi. Türkiye'nin en büyük kulübüne geldiğinin farkında olduğunu kaydeden Ümit, ''Takımın başarısı için var gücümle çalışacağım. Bundan kimsenin kuşkusu olmasın'' diye konuştu. İkinci başkan Uğur Dündar ise Ümit Özat'ın Türk futbolunun yetiştirdiği en büyük yıldızlardan biri olduğunu ifade etti. Dündar, ''Ümit, yıldızlar topluluğuna katıldı. Burada çok başarılı olacaktır. Futbolu da Fenerbahçe'de bırakacağına inanıyorum'' dedi. Yönetici Murat Özaydınlı ise iç transferi sorunsuz kapadıklarını, dış transferde de ilk olarak Ümit ile anlaştıklarını belirterek, ''Kolej takımımızın içine Ümit'i de kattık. Bize uzun yıllar hizmet edecektir'' şeklinde konuştu. 
     






</TEXT>
</DOC>
