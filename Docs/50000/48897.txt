<DOC>
<DOCNO> 48897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/spor/yguven.html </URL>
<DATE> 2001/10/26/ </DATE>
<TIME>  </TIME>
<AUTHOR> ERCAN GÜVEN  </AUTHOR>
<HEADLINE>
Üstel’in selamı 
</HEADLINE>
<TEXT>

     Galatasaray Basın Sözcüsü Aziz Üstel’in Fenerbahçe’ye ilişkin saptama ve yorumları, "dile getirilişi", "sunuluşu", "algılanışı" ve "değerlendirilişi" ile o kadar "tanıdık" ve "bizdendi" ki, sanki E 5 otobanında yağmur yağınca "olmasa şaşacağımız" bir kaza gibiydi... 
     Maaş kuyruğunda bir emeklinin ölmesi kadar acı ve alışılmış... 
     İlkel olduğu oranda onay gören bir namus cinayetine benzeyen... 
     Milletvekillerine maaş zammı gibi incitici ama beklenen... 
     En sevdiğimiz şekilde... 
     Bizi alkış ve nefret kamplarına bölen. 
     Aslında bazı cümleleri, en gözükara Fenerbahçeliler’in aralarında yaktıkları ağıtlardan farksızdı Üstel’in 
     Örneğin "İstiyordum ki Fenerbahçe Avrupa’da puanlar alabilsin"... 
     Kim istemiyordu ki... Gel gör ki, Aziz Üstel tadını çıkarıyor, iğneliyordu 
     "Avrupa klasmanında Fenerbahçe diye bir takım yok ki, Galatasaray dert edinsin Fenerbahçe’yi". 
     Röportajın "faili" de körüklüyordu doğrusu. Aziz Üstel’in ağzından çıkmayan bir cümle, ekranda gümbürtülü efektlerle üstüne üstüne geliyordu insanın 
     "Avrupa kim, Fenerbahçe kim"... 
     Ekrandaki bu koca yazıyı ve ardından beliren Aziz Üstel’in "küçük dağları ben yarattım" makyajlı çehresini gören bir Fenerbahçeli’nin, konuşmada "Avrupa kim, Fenerbahçe kim" diye bir cümle olup olmadığını kontrol etmesi mümkün olabilir miydi .. 
     Ve provakosyon kokan bir cümle ile bitiyordu röportaj 
     "Bence Fenerbahçeliler bir dönem Galatasaray’ı çalıştırmış ve Galatasaray’da futbolcu olarak görev yapmış diye bir türlü içlerine sindiremiyorlar Denizli’yi". 
     Aziz Üstel’in bu sözleri daha önce de yazılmış ve söylenmişti... 
     Bir kısmı doğru olabilir, bir kısmı ise tartışılabilirdi... 
     Ama hiç kimse 20 milyondan fazla taraftarı olan bir kulübe karşı, yaşadığı berbat koşulları tahrik unsuru olarak kullanmaya cesaret edememişti. 
     Burada ayıp, tuhaf, yanlış olan şey, Galatasaray basın sözcüsü tarafından dile getirilmiş olması, bir de Aziz Üstel’in hor gören, aşağılayan üslup ve konuşma tekniği idi. 
     Tavrı o kadar itici ki, bırakın rakip takımın taraftarlarını, ben Aziz Üstel’in "Merhaba nasılsın" dediği arkadaşlarının bile bu selamı nasıl hazmedebildiklerini anlamıyorum. 
     Peki, Fenerbahçe yönetiminden Özaydınlı ve Uslu’nun yanıtlarına ne demeli .. 
     Bravo her ikisine de, tur bindirdiler rakiplerine .. 
     Sonuçta Sayın Üstel "gerdi"... 
     Fenerbahçeliler de oltaya geldi. 
     Bu sadece Galatasaray’ın, Fenerbahçe’nin değil Türk Futbolu’nun en büyük "derdi". 
     
Rüştü hakkında bir antitez      Futbol sahasındaki en hakkaniyetli alkışlar Rüştü’ye yollanırken, yazarlar milli kaleci uğruna en süslü kalemlerini tüketmeye devam ediyorlar doğal olarak. 
     Ancak, bir soru unutuluyor .. 
     "Rüştü Fenerbahçe’yi kurtarıyor mu", yoksa hastalığın semptomlarını minimalize ederek teşhisi, dolayısıyla tedaviyi mi geciktiriyor .. 
     Eğer Fenerbahçe’ninki "akut" bir vaka ise ve bir süre sonra "dirilecekse", tamam... 
     Ama "kronik" bir hastalık durumunda, Rüştü’nün Fenerbahçe’ye yaptığını "faydalı" olarak yorumlamayanlar da çıkabilir. 
     Bilmem anlatabiliyor muyum .. 
     
Dabbet - Ül - Arz      Din bilgini Prof. Dr. Yaşar Nuri Öztürk, Stephan Hawking’in kıyamet habercisi olduğunu iddia edince ortalık karıştı. 
     "Dabbet - ül Arz" ile ünlü fizik bilginini çakıştıran bu ilginç varsayıma ilişkin fikir üretiminde bulunuyorduk ki, Gürcan Bilgiç kestirip attı. 
     "Stephan Hawking en çok Fenerbahçe’ye benziyor .." 
     "Neden .." 
     "Fizik olarak sıfır, sadece kafası çalışıyor." 
     Öztürk ile Bilgiç el ele verince, "Aynı şeye özdeş olan iki şey, birbirine özdeştir" teorisinden 
     Dabbet - ül Arz, Fenerbahçe oluyor... 
     
Taraftara dayanmak      Ağaca dayanma kurur, adama dayanma ölür... 
     Bir de taraftarı çantada keklik bilme, bir gün gerçeği görür... 
     İşin doğası bu. 
     Adam tribüne geliyor, takımının başarılarına şahit olmak için. 
     Olmazsa, "muhtemel" keyifli günlere ulaşabilmek için alkışı sürdürüyor. 
     Yine olmazsa, küsecek elbet. 
     Takımını değiştiremeyeceğine göre, senin değişmeni isteyecek. 
     Teşvik ile tehdit de, yan yanadır seyircide. Babasının oğlu musun, biri olmazsa biri daha. 
     
Aşil tendonu      Siz hiç "aşil tendonu"nun kopma sesini duydunuz mu 
     Ben duydum ve hiç unutamam... 
     Burhan Felek atletizm pistindeki delikanlının bacağından çıkan ses, küçük bir odada sıkılan barabellum mermisi gibi zıplatmıştı hepimizi. 
     Ufak tefek bedenin içinde, dev bir vincin çelik telleri kopmuştu sanki... 
     Aynı dehşeti Yılmaz Vural Hoca yaşamış Diyarbakır’da. 
     Geçmiş olsun... 
     Ve bu görünmez kazayı bile takımı için motivasyon unsuru haline getiren zekasına helal olsun. 
     Ankaragücü’nü mağlup ettikten sonra, galibiyeti dolu gözleriyle hocaları Yılmaz Vural’a armağan eden Diyarbakırsporlular’ı ekranda gördüm. 
     Tekerlekli iskemlesinde alçılı bacağı ile hasta yatağından kalkıp maça gelen bir teknik direktörün takımı, o maçı kaybedebilir miydi ki .. 
     Yılmaz Hoca’nın geçen yıl Denizlispor’u çalıştırırken devleri devirip, televizyonlardan "değerinin bilinmediğini" bağıran sesi, aşil tendonunun kopma sesi yanında vızıltı kalır artık benim hafızamda. 
     Bu işi biliyor Yılmaz Hoca... 
     
Futbol, vergi ve etik      Kulüpler Birliği’nin son toplantısında bir başkan çıkıp demiş ki, "Maliye üzerimizde büyük baskı kuruyor. Hiçbirimiz bu işten para kazanmıyoruz. Ama hepimiz trilyonlarca lira vergi cezası ödemek zorunda kalacağız" 
     Olaya futbol adına yaklaştığımızda, en az bu zor durumdaki kulüplerin yöneticileri kadar dertlenip üzülebiliriz. 
     Ama etik açıdan, bu bir skandal... 
     Başkanın söyleyip diğer başkanların onayladığı cümlenin altında, tüm kulüplerin vergi kaçırdığının itirafı var. 
     Futbol ile etik kuralların bu kadar çelişmesi ancak bizde olabilirdi... Bilemiyorum, sırada ne var .. 
     
Daum ve taktik      Beşiktaş Teknik Direktörü Daum’un duruşmaları başladı bakalım Beşiktaş buna dayanabilecek mi .. 
     Hoca, her pazartesi günü Almanya’ya gidecek, duruşmada bulunup, salı akşamı dönecekmiş... Ve bu olay 18 mi, 28 mi, bilmemkaç hafta daha sürecekmiş... 
     Yahu, Nazi savaş suçluları bile, Nürnberg Mahkemeleri’nde bu kadar yargılanmadı. 
     Bir "hoca" taktik konusunda bu kadar beceriksiz olmamalı 
     Hocam, ne yapıyorsan Türkiye’de yapacaksın... Dört gün gözaltı, ondan sonra kuşlar gibi özgür olacaksın. 
     



 SPOR 























</TEXT>
</DOC>
