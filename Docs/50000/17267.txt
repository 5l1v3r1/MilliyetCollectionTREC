<DOC>
<DOCNO> 17267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/20/son/sontur02.html </URL>
<DATE> 2001/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Cavit Çağlar bugün tekrar mahkemeye çıkıyor 
</HEADLINE>
<TEXT>

     New York'ta yakalanan eski bakan ve işadamı Cavit Çağlar'ın ikinci duruşmasının TSİ 21 00'de başlaması bekleniyor. 
     Çağlar ilk duruşmasında, serbest kalabilmek için 5 milyon dolar kefalet önermiş, ayrıca koluna elektronik bilezik takılmasını kabul edebileceğini mahkemeye bildirmişti. Çağlar'ın avukatı Marvin Seagull, yazılı olarak hazırlayacağı savunmasının bu hususları da içereceğini ve savunmayı bugünkü duruşmadan önce mahkemeye teslim edeceğini söyledi. 
     New York'ta yakalanan eski bakan ve işadamı Cavit Çağlar'ın kızı ve torunu THY uçağıyla dün gece İstanbul'dan New York'a geldi. 
     Çağlar'ın kızı Yeşim Hattat ve torunu Aslı'nın, Cavit Çağlar'ın bugün Manhattan bölge mahkemesinde yapılacak ikinci duruşmasında bulunabilecekleri bildiriliyor. Çağlar'ın eşi Nursel Çağlar da işadamının yakalandığı gün Delta havayollarına ait bir uçakla New York'a gelmişti. 
     Eşini karşılamak üzere JFK havaalanındaki Delta havayolları terminali altındaki park alanına giden Çağlar, burada kendisini izleyen FBI ajanları tarafından yakalanmış ve tutuklanarak mahkemeye çıkarılmıştı. 
     
     



</TEXT>
</DOC>
