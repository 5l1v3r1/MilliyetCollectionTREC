<DOC>
<DOCNO> 37983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/ekonomi/eko04.html </URL>
<DATE> 2001/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Halka arzlar başlıyor 
</HEADLINE>
<TEXT>

Dolara endeksli bir yıl vadeli tahvil ve 58 gün vadeli Hazine bonosunun satışı üç gün sürecek 
     EKONOMİ SERVİSİ 

     Halka arz yoluyla dolara endeksli bir yıl vadeli devlet tahvili ile 58 gün vadeli Hazine bonosu satışına bugün başlanıyor. Her iki senet, yarın ve öbür gün de satışta kalacak. Halka arz edilecek senetlerden ilki, dolara endeksli bir yıl vadeli, üç ayda bir yüzde 2.75 faiz ödemeli devlet tahvili olacak. Bugün valörlü tahvilin itfa tarihi 19 Ağustos 2002, senetlerin kupon dönemi 91 gün, kupon faizleri yüzde 2.75, yıllık basit faizi yüzde 11 ve yıllık bileşik faizi de yüzde 11.46 olarak belirlendi. 
     Dövize endeksli tahvillere ilişkin tüm ödemeler TL olarak yapılacak. Senetler 1.000 dolar ve katları şeklinde satılacak ve satış fiyatı bugün için 1.000 dolar, yarın için 1.001 dolar ve çarşamba için de 1.002 dolar olacak. 
     
     Bono 50 milyona alınabilir 
     Hazine’nin 58 gün vadeli ve bugün valörlü senetlerinin itfa tarihi ise 17 Ekim olarak belirlendi. Senetlerin dönem faizi yüzde 11, yıllık basit faizi yüzde 69 ve yıllık bileşik faizi de yüzde 92.5 olacak. 100 bin lira nominal değerli Hazine bonoları bugün 90 bin 90 lira, yarın 90 bin 244 lira ve çarşamba günü de 90 bin 399 liradan satılacak. Senetler en düşük 50 milyon ve katları şeklinde ihraç edilecek. 
     



 EKONOMİ 















</TEXT>
</DOC>
