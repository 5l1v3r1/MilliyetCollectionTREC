<DOC>
<DOCNO> 49782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/son/sondun19.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban temsilcisi "Türkiye'nin asker göndereceğine inanmıyoruz" 
</HEADLINE>
<TEXT>

     Afganistan'daki Taliban yönetiminin, Pakistan'ın Peşaver kentindeki temsilcisi Faiz Ahmed Faiz, Türkiye'nin bölgeye asker göndereceğine inanmadığını söyledi. 
     Faiz, ABD ve müttefiklerinin Afganistan'a düzenlediği harekatın sadece sivillere zarar verdiğini, buna karşılık Taliban'ın savunma gücünde hiçbir eksiklik olmadığını belirtti. 
     ABD'ye düzenlenen 11 Eylül saldırılarının ABD'nin iç sorunlarından kaynaklanabileceğini ifade eden Faiz, şunları söyledi 
     ''ABD, son dönemde İslam dünyasını hedef seçti. Irak ve Filistin'de yaşanan son olaylar bunun örnekleridir. İslam dünyası ise buna karşılık uykuda. Müslümanlar hala tepki göstermiyor. Son hedef biz seçildik.'' Faiz, ABD'nin hava harekatı öncesindeki savunma sistemleriyle sonraki arasında hiçbir fark olmadığını söyleyerek, şu ana kadar 2 Amerikan helikopterini düşürdüklerini, 25 askeri de öldürdüklerini öne sürdü. Faiz, ''Karadan saldırı girişimleri de sonuçsuz kaldı ve geri çekildiler. ABD, Afganistan'daki savaşta sınıfta kaldı'' diye konuştu. 
     Faiz, Türkiye ile Afganistan arasında tarihten gelen bir dostluk bulunduğunu belirterek, ''Türkiye Müslüman bir ülke ve kültürel bağlarımız var. Diğer Müslüman ülkelerden daha çok ortak yanımız var'' dedi. 
     Faiz Ahmed Faiz, sözlerini şöyle sürdürdü 
     ''Türk hükümeti her ne kadar bize karşı tavır almış olsa da biz bu durumu saygıyla karşılıyoruz. ABD'nin Müslümanı Müslümana kırdırma politikasına Türkiye'nin alet olmayacağına inanıyoruz. Biz yine de Türkiye ile iyi ilişkiler içinde olmaya çalışacağız. Bize, Türkiye'nin Afganistan'a asker göndereceğine ilişkin medyadan bilgiler geliyor. 
     Ama biz bunlara inanmıyoruz. Eğer bu bilgi doğru olursa Türkler hükümetlerine Müslüman Müslüman'a karşı güç kullanır mı diye sormazlar mı '' 
     






</TEXT>
</DOC>
