<DOC>
<DOCNO> 6900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/13/son/sontur08.html </URL>
<DATE> 2001/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk basınının acı günü, Nezih Demirkent toprağa veriliyor 
</HEADLINE>
<TEXT>

     Darıca'daki evinde önceki gün geçirdiği kalp krizi sonucu vefat eden Dünya Gazetesi sahibi Nezih Demirkent'in cenazesi, toprağa veriliyor. 
     Demirkent için ilk tören, sahibi olduğu Dünya Gazetesi'nde yapıldı. Törende konuşan Gazete Genel Yönetmeni Osman Arolat, Demirkent'in hep ilkeli, çalışkan, dürüst ve başarılı olduğunu söyledi. Arolat, ''Kurduğu Dünya Gazetesi ülke genelinde büyük saygınlık kazandı. Gazetecilik ilkelerinden hiç taviz vermedi. Hep mesleğin etik kurallarını hatırlattı. Bugün de Dünya Gazetesi ödünsüz olarak yoluna devam edecek'' dedi. 
     Bundan sonraki görevlerinin onun eserini yaşatmak olduğunu da vurgulayan Arolat, dostlarının ve okuyucularının da bunu beklediğini sözlerine ekledi. 
     Türkiye Milli Olimpiyat Komitesi TMOK Başkanı Sinan Erdem de, Demirkent'in dostluğu, arkadaşlığı ve babalığının nezih olduğunu belirterek, ''Nezih'le bugün gelecekteki günlerin projelerini yapacaktık. O aynı zamanda bir sporcu idi'' dedi. 




</TEXT>
</DOC>
