<DOC>
<DOCNO> 5403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/04/magazin/yazdud.html </URL>
<DATE> 2001/02/04/ </DATE>
<TIME>  </TIME>
<AUTHOR> Şenay Düdek  </AUTHOR>
<HEADLINE>
Çarşıda işler durgun, satanlar Kayahan, Athena ve Levent Yüksel 
</HEADLINE>
<TEXT>

Bir Brezilya esintisi, Bario Latino gençlerle elele, Reha Yalnızcık'ın sergisi, 'Sevgililer Günü'nü unutmayın, 'Vizontele', Taksim Sanat Evi, VIP kulüp Neo, Muazzez'den dev konser... 
     Uzun süredir sevgili Metin Güneş ile görüşememiştik. Bir akşam üstü buluşup dertleştik. Metin şimdilerde sevgili Orhan Ağabey Gencebay ile beraber bir müzik şirketi kurdu. Tabii Orhan Ağabey'in oğlu Altan da var işin içinde. Yeni gençlere ışık tutacaklar. Ama müzik piyasasında, yani Unkapanı'nda durumun hiç de iç acısı olmadığı da bir gerçek. Tabir -i caiz ise yaprak kımıldamıyor. Son aylarda çarşıyı, perakendecileri ve depoları güldüren tek hareket, Universal Müzik Şirketi tarafından çıkarılan, usta yorumcu, besteci Kayahan'ın son albümü olmuş. Bir de Athena, DMC'nin çıkardığı Levent Yüksel ile 'Grup Gündoğarken'in kaset ve CD'leri, satışları az da olsa hareketlendirmiş. Büyük umutlar bağlanan Nadide'nin albümü istenileni şimdilik verememiş. Universal yetkilileri umutsuz değil. Klip sonrası Nadide Sultan'ın satışlarında hareket beklediklerini belirtiyorlar. Sevgili Metin Güneş, tüm bu sıkıntılar için şöyle diyor "Özel televizyon kanalları ve radyolar aslında müzik sektörüne gözle görülür bir darbe vurdu. Feriştahı gelse, satmıyor. Nerede o eskiden elde edilen 1,5 -2 milyonluk satışlar .. Bugünkü rakamların çoğu abartı. Üstelik bir kasette 10 -11 şarkı var, kaliteli eser çıkmıyor. Halbuki 4 -5 şarkılık single yapılsa maliyet düşer, kaliteli eserler ortaya çıkar, satışlar iyi olur. Zaten bir albümden en fazla 2 -3 şarkıya klip çekiliyor. Klip çekilen şarkı patlarken, kasetteki diğer şarkılar ölüyor. Tüm yapımcıların bir araya gelip müzik sektöründeki bu duruma bir çözüm getirmesi şart. Aksi takdirde 3 -5 ay sonra pek çok firma kapısına kilit vurmak zorunda kalacak". Dilerim öyle bir şey olmaz. Efendim, bu arada Türkiye'de sanat adına hoş şeyler de oluyor. Özellikle Antalya Kültür Merkezi Aspendos Salonu'nda Türk sanatseverlerin ilgisini çeken sıradışı gösteriler gerçekleşiyor. Bunlardan biri, Brezilya esintisi. Sao Paulo şehrinin resmi bale grubu 'Bale de Cidade de Sao Paulo', 6 Şubat'da, saat 20.30'da Antalya Kültür Merkezi Aspendos Salonu'nda baleseverlerle buluşuyor. Meraklılarına duyurulur. Organizasyonu Turkevent gerçekleştiriyor. 
     
     Bario Latino yenilendi, Aphrodie'de yeni sergi 
     Benim favori mekanlarım arasında olan Bario Latino'ya yine haftasonu uğradım. Gençler için özel bir mönü uyguluyorlar. Daha önce sözetmiştim, ama bu kez biraz daha renklendirmişler. Tavuk salatadan beğendili böreğe, Ali Dayı'nın köftesinden Meksika usulü beğendili piliçe kadar yok, yok. Tatlı olarak meyvalı krep ya da profiterol süslüyor masanızı. İki kişi, bir şişe şarap dahil 17,5 milyon. Dekorasyonda da değişiklik var. Barı ikiye çıkarmışlar. DJ Özhan müthiş müzik yapıyor. Şefler Faruk Kep, Barış, güler yüzlü ve pırıl pırıl. Serviste tek kusur yok. O akşam baktım, müşteri bile farklılaşmış, çok şık insanlar vardı. Bir bölümde masalar kaldırılmış, yerine büyük yer minderleri konmuş. Ne kadar sıcak olmuş, anlatamam. Bario Latino kaçmaz. Ben yemek yerken pırıl pırıl, gencecik aşçıbaşı Mehmet Zeybek yanıma geldi. Çok sık papatya çayı içmemden esinlenerek müthiş bir papatya sosu yapmış, ama nedense bana tarifini vermedi. Bario'ya gittiğiniz zaman papatya sosunu istemeyi unutmayın, memnun kalırsınız. Yine Mehmet pazartesinden itibaren mönüye 'okyanus salatası' ilave ediyor. Onu da tattım. Başka şey yemeye gerek yok, doyuruyor. Göbek, roka, somon, kalamar, karides, kapari, yengeç, halka soğan, halka kırmızı biber, özel bir sos, toz parmezan peynirden oluşuyor. Bunu da deneyin. Bundan böyle perşembe geceleri Bario Latino farklı olacak. DJ Özhan sadece perşembe günleri Türkçe pop çalarak coşturacak. Efendim, 'Aphrodie Sanat Merkezi'nde 19 Şubat'dan itibaren Reha Yalnızcık'ın resim sergisi var. Sevgili hemşerilerim, 'Geçen Binyıldan Birkaç Yıl' adı altındaki sergiyi kaçırıp da beni mahcup etmeyin. 
     
     Taksim Sanat Evi, 'Vizontele' ve Neo 
     Taksim Sanat Evi, bana göre bir İstanbul klasiği. Çok anılarım geçti burada. Manzara müthiş, atmosfer insanı etkileyecek kadar güzeldi. Uzun süredir uğramamıştım. Beyoğlu'ndaki bir iş nedeniyle randevuyu Taksim Sanat Evi'nin barında verdim, böylece bir taşla iki kuş vurdum. Buranın tutulmasının nedenlerinin başında ekibi geliyor. Örneğin mutfak şefi Halil Usta, tam 16 yıldır yerinde. Şu günlerde, saat 21.00 -23.00 arası yemek müziğinde Rasim -Valeh ikilisi var. Pazartesi günleri Sema, bir kanun virtüözü olan Halil Karaduman eşliğinde sizleri 'Anılarda İstanbul'a götürüyor. Salı geceleri Yasemin Göksu ile türküler, çarşambaları Nur Yoldaş, perşembe geceleri 'Buzuki' Orhan ile Grek müzik, haftasonları ise Özlem Yüksek Grup Terminal var. Kısacası Taksim Sanat Evi, yakınlarınızla hoş bir akşam geçirmek için ideal. Rezervasyon için telefon numarası 0212 244 25 26. Efendim, çıkışta 'Vizontele'nin özel gösterimine gittim. Film, tek kelimeyle harika. Yılmaz Erdoğan, Demet Akbağ, Altan Erkekli'ye aşık oldum. Ha, "Propaganda söz konusu değil mi " derseniz, var tabii. Bir Türkiye gerçeğini yansıtmışlar. Bazı abartılı sahneler size "Bu da olur mu " dedirtiyor. Ama ışık, kamera, senaryo, oyuncular tebriğe değer. Finalde gözlerim doldu. 'Vizontele' kaçırılmayacak bir film bence. O gece finali yeni dekorasyonunu merak ettiğim VIP kulüp Neo Bar'da yaptık. Buranın işletmesini başarıyla yürüten sevgili Tunç, 'Tıpatıp Show'dan Metin, Cengizhan ve Deniz Akkaya, Tuba Önal, Zerrin Özer, Ayşegül Aldinç gibi ünlülerin basın danışmanlığını yapan Özgür Aras ile sohbet ettik. Özgür'e bir ara ceza vermiştim, o gece affettim. 
     
     Bir sevgilim bile yok, Muazzez'den dev konser 
     Evet, ne yazık ki 14 Şubat 'Sevgililer Günü' geliyor ama kalbim yine bomboş. Ama boşverin. Herşeyden önce sizler varsınız. Ardından ailem, dostlarım... Yani insanın ille de bir sevgilisinin olması gerekmiyor. İstanbul bu yıl da özel güne hareketli ve bereketli hazırlanıyor. Can dostum İzzet Çapa'nın koordinatörü Rose Kar, Sellam'da Çigan müziği eşliğinde limitsiz yemek ve içkinin sunulacağını belirtti. Kişi başı 35 milyon lira alınacakmış ve finalde şanslı bir çift Uludağ Büyük Otel'de bir hafta sonu krallar gibi ağırlanacakmış. Fashion Figaro'da, trend olduğu için fiks yok, alakart. Ama sevgilileri burada da büyük sürprizler bekliyor. Bario Latino'da ise limitsiz yemek ve içki, Latin müzisyenler eşliğinde sunulurken, burada da gecenin sürpriz çifti bir hafta sonu Uludağ Büyük Otel'de ağırlanacak. İstanbul'un önemli lezzet duraklarından Daily Newy'da ise o gün için şef Mustafa Özçelik tarafından hazırlanan 'Aşk' ana temasını içeren mönü olacak 3 başlangıç, 3 ana yemek, 1 şişe özel kav şarabı. Burada da özel bir müzik programı sunulacak. İki kişi 50 milyon. Conrad İstanbul'da 'Sevgililer Günü' zengin kutlanacak. Özel pakette Monet veya Monteverdi Restaurant'da yenilecek akşam yemeğinin ardından, delüks oda ve kahvaltı var. Kişi başı 130 dolar, yani yaklaşık 90 milyon. Conrad'da özel akşam yemeği mönüleri ise kişi başı 30 ila 40 milyon lira arasında değişiyor. Beykoz Hasır'da limitsiz yerli içki, doyasıya eğlence var. Hasır meze tabağı hayli zengin mevsim dolmaları, tarator, mayonezli patates salatası ve daha neler neler... Çif köfte, turşu, sebzeli kol böreği, patlıcanlı börek, piliç kromowsky, buharalı pilav eşliğinde hasır döner ya da arpa şehriyeli garnili kori soslu piliç ve limitsiz içki. Kişi başı da 20 milyon gibi bir para. İstinye Koyu'na hakim olan, yılların restoranı Süreyya'da ise bu sıcak ve romantik gün için özel mönü hazırlanmış. Ankara usulü turşu, kapari ve kırmızı soğan halkaları ile bezenmiş 'somon füme lakerda', odun ateşinde pişmiş patlıcan ezme salatası, zeytinyağlı dolmalar, Rus böreği piroşki. Ana yemek tavuk kievski, tatlı olarak parfe olacak. Bu mönünün fiyatı ise 25 milyon. Swissotel'in konaklama paketinde, Cafe Suisse'de açık büfe, Boğaz manzaralı bir oda, kahvaltı dahil iki kişi 190 dolar, yani 180 milyon civarında. Efendim, bu akşam Bostancı Gösteri Merkezi'nde Muazzez Ersoy'un konseri var. Ben ne yazık ki yurt dışında olduğum için gidemeyeceğim. Fakat 9 -10 Şubat tarihlerinde Muazzez, Günay'da sevenleriyle bir araya gelecek. Bence ne Muazzez ne Günay kaçmaz. Muazzez'i, Bostancı ve Günay'a hazırlayan, haute couture'ün ünlü ustası Nur Yerlitaş. Şimdiden bilginize. Evet efendim, bugünlük de bu kadar, kalın sağlıcakla. En kötü gününüz benimkinden iyi olsun. 
     
     


 MAGAZİN 












</TEXT>
</DOC>
