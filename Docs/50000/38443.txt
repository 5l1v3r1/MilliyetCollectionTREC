<DOC>
<DOCNO> 38443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/son/soneko22.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gıda sektörünün sorunları masaya yatılırıyor... 
</HEADLINE>
<TEXT>

     Türkiye Odalar ve Borsalar Birliği TOBB , reel sektörün sorunlarını tartışmak amacıyla gerçekleştirdiği Sektör Kurulu toplantılarına devam ediyor. Odalar Birliği'nde yapılan toplantıların 5'incisi çerçevesinde, Gıda Sektör Kurulu toplandı. 
     Toplantıya, TOBB Gıda Sektör Kurulu tarafından bir rapor sunuldu. Gıda sektörünün sorunları ve çözüm önerilerinin yer aldığı raporda bitkisel yağ, un sanayii, bisküvi sektörü, makarna sektörü, şekerleleme sakız, çikolata ve kakao ürünleri sektörünün sorunları ve önerileri de raporda ayrı başlıklar halinde yer aldı. Raporda ayrıca, Meşrubatçılar Derneği, Nişasta ve Glikoz Üreticileri Derneği ve Şekerli Mamul Sanayicileri Derneği'nin 4634 Sayılı Şeker Kanunu hakkındaki görüşleri de yer aldı. 
     Kurul'da ele alınan raporda, Milli Prodüktivite Merkezi'nin yaptığı bir çalışma sonucunda genel sanayinin 97'sinin küçük ve orta ölçekli kuruluşlardan meydana geldiğinin ortaya konulduğu vurgulanırken, bu oranın gıda sanayinde yüzde 99 olduğuna dikkat çekildi. Raporda, diğer bir deyişle gıda sanayinde büyük kuruluşların oranının sadece yüzde 1 düzeyinde olduğu vurgulandı. 
     İhracatın ön plana çıktığı ekonomide, gıda sanayinin genel yapısının bazı sorunları da beraberinde getirdiği belirtilen raporda, Türkiye'nin gıda ürünleri ihracatının 2.8 milyar dolar seviyesinde olduğu ancak, Türkiye'nin ihracat potansiyelinin bu rakamın 3 katından bile fazla olduğuna ifade edildi. 
     Gıda sanayi ihracat potansiyelinin 10 milyar dolar civarında olduğu, sektördeki atıl kapasitenin harekete geçirilmesi halinde 300 bin kişiye yeni iş sahasının açılmasının sağlanacağı kaydedildi. Gıda sektörünün büyük çoğunluğunun yüzde 50 kapasite kullanımına bile ulaşamadığı vurgulanan raporda, un, yağ ve bisküvide rekabet gücünün yüksek, fındık işleyen Türk Sanayi karşısında ise Avrupa Birliği'nin rekabet gücüne sahip olmadığı belirtildi. 
     Türkiye'de gıda sektörünün teknik donanımı rekabet üstünlüğünü sağlayabilecek düzeyde olduğu da belirtilen raporda, et ve süt ürünleriyle ilgilenen alt sektörün hariç tutulması halinde, gıda sektörünün Avrupa Birliği ülkeleriyle rekabet edebilecek düzeyde olduğu kaydedildi. 
     Raporda, sektörün sorunlarını da yer verilirken, bazı alt sektörlerde işletme sermayesinin ihtiyacının fabrika değerini aştığı, sektörün en büyük sıkıntısının da yüksek seviyede işletme sermayesi kullanımından kaynaklandığı, yüksek enflasyon nedeniyle de bu sermayenin erozyona uğradığı ifade edildi. 
     Küçük ve orta ölçekli işletmelerin karların düşüklüğü nedeniyle yeni yatırımlara giremediği, bu nedenle de hiçbir vergi indiriminden yararlanamadıkları, kredi mekanizmasından da istifade edemeyen bu kuruluşların, enflasyon karşısında işlerini bıraktıklarına dikkat çekildi. Rapora göre, sektör ithalatta da sorunlarla karşı karşıya bulunuyor. Sanayici kaliteli ve yeterli hammadeyi dahilde temin edememesi nedeniyle hammadde ithalatına yönelmek zorunda kaldı, ancak burada da bürokratik engellerle karşılaştı. Sektörde önemli ölçüde kayıt dışı faaliyetin bulunduğu, bunun bazı alt sektörlerde yüzde 50'ye ulaştığı da kaydedilen raporda, haksız rekabete neden olan bu durumun engellenmediği gibi, bazen devlet eliyle haksız rekabetin teşvik bile edildiği kaydedildi. 
     







</TEXT>
</DOC>
