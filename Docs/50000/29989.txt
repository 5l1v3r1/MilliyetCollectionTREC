<DOC>
<DOCNO> 29989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/ekonomi/eko01.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Geç onay işe yaramadı 
</HEADLINE>
<TEXT>

Cumhurbaşkanı Sezer, Başbakan’ın IMF toplantısından önce onaylamasını istediği Emlakbank’ın tasfiyesini içeren yasayı imzaladı 
     ANKARA Milliyet 

     Cumhurbaşkanı Ahmet Necdet Sezer, Başbakan Bülent Ecevit’in IMF İcra Direktörleri Toplantısı öncesinde onaylamasını rica ettiği Emlakbank’ın tasfiyesini öngören yasayı dün akşam saatlerinde onayladı. 
     Sezer’in IMF’in toplantısının ertelendiği haberinin hemen ardından onayladığı yasaya ilişkin Başbakan Ecevit’in gönderdiği mesajdan rahatsızlık duyduğu haberi yayıldı. 
     
     Önce "inceliyorum" dedi 
     Sezer, Başbakan Ecevit’in önceki gün söz konusu yasanın IMF toplantısı öncesinde onaylanmasının önemine işaret eden mesajına karşın dün sabah saatlerinde gazetecilerin soruları üzerine, "Yasayla ilgili inceleme sürüyor" dedi. 
     Türkiye için kritik öneme sahip IMF İcra Direktörleri Toplantısı öncesinde bütün gözler Çankaya Köşkü’ne çevrilirken, dün öğle saatlerinde Sezer’in Başbakan’dan gelen mesajdan rahatsızlık duyduğu haberi kulislere yansıdı. Sezer’in, IMF baskısıyla yasaların çıkarılamayacağı görüşünde olduğu, bu çerçevede kendisine gönderilen mesajdan rahatsızlık duyduğu kaydedildi. Sezer’in, "Bütün yasalar titizlikle inceleniyor. Çankaya Köşkü’ne süre konusunda baskı yapılması ve bunun kamuoyuna yansıtılması doğru olmaz" mesajını Başbakanlığa ilettiği belirtildi. 
     
     Onay geldi ama... 
     Bu haberlerin Ankara kulislerine yayılmasından kısa bir süre sonra ABD’den IMF İcra Direktörleri Toplantısı’nın ertelendiği haberi geldi. Akşam saatlerinde gelen bu haberi izleyen dakikalarda ise Köşk beklenen açıklamasını yaptı ve Cumhurbaşkanı’nın Emlakbank Yasası’nı onayladığı duyuruldu. 
     
     IMF bankalar ve Telekom yüzünden kaygılı 
     1- Telekom’da MHP ağırlığı kaygı verdi 
     IMF’ye verilen ek niyet mektubunda Telekom Genel Müdürlüğü’ne özel sektör tecrübesi bulunan bir ismin atanması ve Yönetim Kurulu’nun da profesyonellerden oluşturulması öngörülüyordu. 4 artı 2 artı 1 olarak formüle edilen yeni yönetimde MHP ağırlığı göze çarpıyordu. 
     
     2- Emlak gecikti, Türkbank yargıda 
     IMF’nin erteleme kararından beş dakika sonra Cumhurbaşkanı Ahmet Necdet Sezer’in Emlakbank’ı tasfiye kararını onayladığı haberi geldi. Bankacılık sektörüyle ilgili olarak verilen sözler arasında Türk Ticaret Bankası’nın tasfiyesi de bulunuyordu. Bu yöndeki karar, Danıştay tarafından yürütme durdurulduğu için uygulanamıyor. 
     
     3- Liderler ortamı gerdi 
     Başbakan Bülent Ecevit IMF’ye Telekom yönetim kuruluna giren isimlerin ülkenin iç işi olduğunu anlatarak, bunun üzerinde durmanın doğru olmadığını belirtti. Bu arada gerek MHP gerek ANAP’tan yapılan açıklamalar, hem Kemal Derviş’i hem IMF’yi hedef almaya başlayınca ipler gerildi. 
     



 EKONOMİ 

























</TEXT>
</DOC>
