<DOC>
<DOCNO> 8783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/25/guncel/gun06.html </URL>
<DATE> 2001/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Pokemona okul da yasak 
</HEADLINE>
<TEXT>

Sağlık Bakanlığı’ndan sonra Milli Eğitim Bakanlığı da Pokemon çizgi film ve oyunlarını sakıncalı bularak eğitim - öğretim etkinlikleri kapsamında izlenmesi ve kullanılmasını yasakladı 
     ANKARA ANKA 

     Bazı çocukların, izledikleri Pokemon çizgi filminin etkisinde kalmaları ve "Pokemon gibi uçtum" diyerek camdan atlamaları üzerine, okullara Pokemon yasağı geldi. Milli Eğitim Bakanlığı, Pokemon Çizgi Filmi ve Oyunu’nu eğitim - öğretim etkinlikleri kapsamında izlenmesi ve kullanılmasını yasakladı. 
     Milli Eğitim Bakanlığı’ndan edinilen bilgiye göre, Müstakil Tüketiciler Birliği, Pokemon Çizgi Filmi ve Oyunu’nun çocuklar üzerinde olumsuz etki yaptığını, bu doğrultuda yayından kaldırılması konusunda görüş bildirilmesi için Talim ve Terbiye Kurulu Başkanlığı’na başvurdu. Kurul, Pokemon çizgi filminin incelenmesi için bir komisyon oluştururken, incelemeler sonucunda Pokemon "sakıncalı" bulundu. Komisyon, "çocuklar için zararlı bir yayın türü olduğu, çocukların eğitim - öğretimini engelleyen ve onları yanlış alışkanlık ve eylemlere yönelten nitelikte olduğunu" belirleyerek, yayından kaldırılmasının "uygun" olacağı görüşünü bildirdi. 
     
Uygun bulunmadı      Komisyon raporunu değerlendiren Talim ve Terbiye Kurulu Başkanlığı da Pokemon çizgi filmi ve oyununun okullarda izlenmesini uygun bulmadı. Kurul kararında, "Belirtilen gerekçelerle Eğitim Araçları İnceleme Yönetmeliği’nin hükümleri gereğince Başkanlığımız tarafından Pokemon Çizgi Film ve Oyunu’nun eğitim ve öğretim etkinlikleri çerçevesinde izlenmesi ve kullanılması uygun bulunmamıştır" denildi. 
     Sağlık Bakanlığı da geçtiğimiz günlerde Bilim Kurulu’nu toplayarak, Pokemon çizgi filmini incelettirmiş ve Kurul, filmi sakıncalı bulmuştu. 
     


 GÜNCEL 


















</TEXT>
</DOC>
