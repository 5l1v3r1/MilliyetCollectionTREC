<DOC>
<DOCNO> 21426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/son/sontur13.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'ten Derviş'e cevap "Endişe etmeye gerek yok" 
</HEADLINE>
<TEXT>

     Başbakan Bülent Ecevit, Beyaz Enerji soruşturmasına ilişkin iddianameyi hazırlayan Ankara DGM Cumhuriyet Savcısı Talat Şalk'ın ANAP Genel Başkanı Mesut Yılmaz'a yönelik sözlerini yadırgadığını söyledi. 
     Başbakan Ecevit, sel felaketi dolayısıyla Hatay'da incelemelerde bulunmak üzere özel uçak ''Ata'' ile Adana'ya giderken bazı gazetelerin Ankara temsilcilerinin sorularını yanıtladı. 
     Ecevit, Şalk'ın ANAP Genel Başkanı Yılmaz'a yönelik sözlerini nasıl değerlendirdiğinin sorulması üzerine, ''Talat Şalk'ı yadırgadım. Yargının bir üslubu vardır. Tartışmalara girmez, polemiklere girmez. O nedenle, olup bitenleri yadırgıyorum'' dedi. 
     Devlet Bakanı Kemal Derviş'in Financial Times'a verdiği demeçte, reformlar gerçekleşmediği takdirde istifa edeceğini söylediğini hatırlatan bir gazeteciye de Ecevit, ''Öyle bir olasılık görünmüyor. Meclis çok hızlı çalışıyor. Endişeye gerek yok. Zaten Derviş, bu yanıtı bir soru üzerine vermiş'' diye konuştu. 
     Telefon dinlenmesi konusunda bir uyarısı olup olmayacağına ilişkin soruya da Ecevit, ''Hukuk dışı olduğu kesin. Bu konuda meclis araştırması dahil her türlü çalışmayı yapmak gerekir'' karşılığını verdi. 
     MHP Genel Başkanı Devlet Bahçeli'nin bugün bazı gazetelerde yer alan, ''Arkadaşlar kusura bakmasın. Revizyon olabilir'' sözlerinin hatırlatılması üzerine de Ecevit, ''Bilemem. Bu, partilerin kendi iç işidir'' değerlendirmesinde bulundu. 
     Ecevit, bir başka soruyu yanıtlarken de 4422 sayılı Çıkar Amaçlı Suç Örgütleriyle Mücadele Kanunu'nda değişiklik yapılmasının gündemlerinde bulunmadığını söyledi. 
     

</TEXT>
</DOC>
