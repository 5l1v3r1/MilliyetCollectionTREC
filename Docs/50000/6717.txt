<DOC>
<DOCNO> 6717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/12/son/soneko09.html </URL>
<DATE> 2001/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Demiralp "Reel ekonomiye program dışında birşey yapamayız" 
</HEADLINE>
<TEXT>

     Hazine Müsteşarı Selçuk Demiralp, ''Türk Telekom'un özelleştirmesi, bizim için esastır'' dedi. 
     Müsteşar Demiralp, Ankara'daki temaslarına bugün başlayan Türkiye Masası Şefi Carlo Cottarelli başkanlığındaki IMF Heyetinin ziyareti sonrasında yaptığı açıklamada, Türk Telekom'un özelleştirilmesinin önemine değindi, ''Bunun için hukuki sıkıntılar varsa, bununla ilgili yasal düzenlemeler yapılır'' ifadesini kullandı. 
     Uluslararası telekom piyasasının dalgalanmalar içinde olduğunu belirten Demiralp, sözlerini şöyle sürdüdü 
     'IMF geçen hafta yaptığı bir açıklamada, Telekom'un özelleştirilmesinin önemli bir endikasyon olduğunu ifade etti ve piyasa koşulları elvermezse bu alandaki dinamiklerin ne olacağı şeklinde sorular gündeme geldi. 
     Bu dinamikler şudur Biz 2001 yılı özelleştirmesi için 7 milyar dolarlık bir hedef koyduk. GSM'den yarın itibariyle 2 milyar dolar girecek. Geriye kalan 5 milyar dolar için de Telekom olmazsa, THY, Petkim, Tüpraş gibi özelleştirmeler var. Yani Özelleştirme İdaresi bu yıl 5 milyar dolarlık bir özelleştirme yapabilecek kapasitede. Bu özelleştirmenin başarıya ulaşması için her şeyi yapacağız. Biz her koşula karşı hazırız.'' 
     Demiralp bir soru üzerine, kamu borç stokunun gayri safi milli hasılaya oranının 2000 yılında yüzde 62.3 olduğunu hatırlatırken, bu oranı yıl sonunda yüzde 57.5'e çekmeyi planladıklarını, bunun için de kamu bankalarına zararlarına karşı verilecek 15 milyar dolar ve BDDK'ya verilen 6.1 milyar dolar tutarındaki kağıtların da dahil olduğunu ifade etti. Müsteşar Demiralp, bu yıl kamu borç stokunda yüzde 57.5 olarak hedefledikleri düzey ile AB'nin normları olan yüzde 60 oranının altına inerek, bu açıdan Kopenhag kriterlerine uyum sağlayabileceklerini kaydetti. 
     Demiralp, reel ekonomiyle ilgili bir soru üzerine, Hazine'nin reel ekonomi ile ilgili olarak yapabileceklerinin program ve bütçe ile sınırlı olduğunu belirtti. 
     Demiralp, ''Bu konuda çalışma yapan DPT ile biraraya geleceğiz. Hazine'nin büyük imkanları yok. İhracat için Eximbank tarafından verilecek kaynak da zaten bellidir. Her şey program çerçevesinde dengeleri bozmadan yapılacaktır'' diye konuştu. 
     Demiralp, hafta sonu İstanbul'da yapılacak G-20 toplantısıyla ilgili bir soruya karşılık, bu toplantıya IMF ve Dünya Bankası'nın ''ikinci adamlarının'' gelmesinin beklendiğini kaydetti. Siyasi istikrar konusundaki bir soruya karşılık da Demiralp, bu programın başarılı olması için siyasi istikrarın şart olduğunu, istikrar muhafaza edilerek hükümetin kararlığını sürdürmesi gerektiğini kaydetti. 




</TEXT>
</DOC>
