<DOC>
<DOCNO> 42426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/16/yazar/dundar.html </URL>
<DATE> 2001/09/16/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Savaşa hayır 
</HEADLINE>
<TEXT>

     11 Eylül’den sonra hiçbir şey eskisi gibi olmayacak" diyorlar. 
     Dünya artık bambaşka bir gezegene dönüşecekmiş. 
     Belirtiler neler 
     Enkaz altında masum insan kanı. 
     Gümbürdeyen savaş tamtamları. 
     "Kana kan, intikam" çığlıkları. 
     Ekranları dolaşarak "Yaşasın dönüyoruz" nidalarıyla el ovuşturan soğuk savaş tüccarları. 
     Dünyanın öbür ucunda endişeyle siper kazan siviller. 
     Bu mu "bambaşka dünya." 
     
     Biz, "bambaşka bir dünya"dan, başına gelen felakete bakıp "Nerede yanlış yaptık" diyen bir gezegeni anlıyoruz. 
     O gezegende, Bin Ladin’leri, Yeşil’leri, Çatlı’ları yetiştiren devletler günah çıkaracak ve bir gün kendilerini de vurabilecek silahlar üretmekten, eli kanlı diktatörleri desteklemekten vazgeçecektir. 
     "Missing" Kayıp yazılı pankartlarla gözyaşları içinde enkaz bekleyen Amerikalı analar, kendi başkanlarının gözetiminde evlatlarını kaybetmiş Arjantinli anaları anlayacak ve bu acıların bir daha yaşanmaması için hesap soracaktır. 
     Ellerinde hala Vietnam’ın kanını taşıyanların, akıl vereceği yerde hesap vereceği bir dünyayı anlıyoruz biz, "bambaşka bir dünya"dan. 
     "Bambaşka bir dünya", şiddetin şiddetle yok edilemeyeceğinin fark edildiği, bugüne dek bütün varlığını savaşa harcayanların, bundan böyle barışa yatırım yapmaları gerektiğini kavradığı bir kardeşlik diyarı olacaktır olsa olsa. 
     
     Yok öyle olmayacak da, bu "bambaşka dünya", terör bahanesiyle ABD liderliğinde kendinden olmayanlara karşı topyekün bir taarruza girişecekse bunu "Hiç birşey eskisi gibi olmayacak" diye değil, tersine,öHerşey eskisi gibi, üstelik daha beter olacak" diye anlamalıyız. 
     Tam "Sınırda jandarmalık bitti, biraz huzur" derken yeniden askere alınıyoruz demektir. 
     Terörizmin amacı da bu değil midir 
     Kışkırtıcı manşetler, kurşun geçirmez yelekler, gaz maskeleri ile bizi terörize edip sığınaklara tıkmak. 
     Hepimizi birbirimize düşman hale getirmek. 
     Aykırı sese, farklı düşünceye set çekmek. 
     Savaş patlarsa bu, terörün yenilgisi mi olacaktır, zaferi mi 
     
     İnsanlık, "Soğukkanlı ve acımasız olmalıyız" diyen Kissenger’ın ihtirasının peşinden tuzaklarla dolu bir tünele giriyor. 
     Bu tehlikeli misyona gözü kapalı destek sözü veren Türkiye, savaş boyası sürünenlerin "bambaşka bir dünya" dolduruşuna gelip "1 koyup 3 alacağını" sanarak hedefini tam bilmediği bir maceraya atılmamalı, kendi rezervlerini koymalıdır. 
     Yineleyelim 
     "Bambaşka bir dünya", işgalden arındırılmış topraklar, kaybolmayan evlatlar, beslenmeyen diktatörler, bombalanmayan sivil hedeflerdir. 
     Açlıktan ölmeyen çocuklardır "yeni bir dünya" gezegenin her köşesinde okul, bilgisayar, hastanedir. 
     Dünya, kaynaklarını bunlar yerine silaha yatırdığı için kana boğuldu. 
     Bazılarınıza "bayat bir ütopya" gibi görünse de, "bambaşka bir dünya",bizim için hala yegane düşmanın fukaralık olduğu bir gezegendir. 
     Dünyanın varoşlarında yoksulluk ve cehalet kurutulmadan, terörün kurumayacağını görüyoruz. 
     Bütün Batı ordularını seferber eden bir imha harekatının hedefinin sadece eli kanlı 100 terörist olamayacağını biliyoruz. 
     O yüzden teröre nasıl "Hayır" dediysek savaşa da, savaş çığırtkanlığına da "Hayır" diyoruz. 
     
     







Köpekler için 


Balıkesir emzirecek il arıyor 


Afgan kebabıyla Taliban sakallı’ gençler 


Şeytan taşlamak... 


Savaşa hayır 


YÖK’te işler karışık 


Kederli şiirler mevsimi 


Meclis ve savaş hali 


Eda’nın hayata dair fikriyatı 


Hiç ümitlenmeyin 


İşler aynı minval sürüp gidecektir 


İslamköy'de "Baba'nın Külliyesi" yakında açılıyor 


Ha Sivas ha New York 


</TEXT>
</DOC>
