<DOC>
<DOCNO> 39268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/son/sontur10.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Cinayette son ipuçları ve sorular... 
</HEADLINE>
<TEXT>

     Üzeyir Garih'in Eyüp Mezarlığı'nda bıçaklanarak öldürülmesinden kısa bir süre sonra İstanbul polisi katil zanlısını yakaladığını öne sürdü. İçişleri Bakanı da zanlının bilindiğini ve polis tarafından yakalanıp sorgulandığını söyledi. 
     Polis geceyi cinayeti işlediği öne sürülen tinerci çocuk ve yakınlarının sorgusu ile geçirdi. 
     Ancak soruşturma ilerleyince ilk yargılar da birer birer çürümüye başladı. Ve cinayetle suçlanan 13 yaşındaki Deli Fuat savcılıkta serbest bırakıldı. 
     Deli Fuat'ın serbest bırakılmasından sonra cinayetle ilgili ipuçları ve soru işaretleri şöyle bir tablo ortaya çıkartıyor. 
     Üzeyir Garih'in cep telefonu ve cinayette kullanılan bıçak hala bulunamadı. Polis mezarlıkta bugün de didik didik arama yaptı. Ancak hiçbir sonuç elde edemedi. Ayrıca olayın duyulmasından sonra bölgeye yüzlerce kişi gitti. Aranan cep telefonu ve bıçağı kimse görmedi. Bu durumda suç aleti ve cep telefonunu katiller yanlarında mı götürdü Eğer götürdülerse bu katillerin profesyonel düşündüklerini gösteriyor. 
     Üzeyir Garih başlangıçta basit bir gasp amacıyla öldürülmüş gibi gösterildi. Oysa serinkanlı düşününce, kolundaki çok değerli Rolex saatin ve boynundaki kolyenin alınmaması bu olasılığı çok zayıflatıyordu. Ancak polis bu basit ayrıntıyı atladı. 
     Soruşturmanın bugün gelinen noktasında polis ve savcılık cinayetin en az üç kişi tarafından işlendiğini düşünüyor. Ancak olay yerinde sadece bir kişinin ayak izlerine rastlandı. Diğer sanıklar da cinayete katıldı mı yoksa sadece gözcülükle mi yetindi Bu ipucunun üzerine yeterince gidilmedi ve cinayetten sonra mezarlığa gidenler yüzünden ayak ve parmak izleri birbirine karıştı. 
     Başlangıçtan beri mezarlıkta kısa süreli de olsa boğuşma yaşandığı belli oluyordu. Uzun boyu ile bilinen Üzeyir Garih'in 13 yaşındaki bir çocukla boğuşması halinde en azından yüzünde izler bırakması gerekiyordu. Gözaltına alınan zanlının hiçbir yerinde boğuşma izi olmaması polisin dikkatinden kaçtı. 
     Başlangıçta cinayette sıradan bir bıçağın kullanıldığı sanılıyordu. Oysa bıçak yaralarının iki parmağı alacak genişlikte olması, suç aletinin de daha profesyonel bir bıçak olduğunu gösteriyor. 
     Eldeki bilgiler ve soru işaretleri öncelikle polisin tinerci cinayeti ihtimalinin üzerinde fazlaca durarak gerçek katillere kaçmak ve ipuçları kaybettirmek için zaman sağladığını ortaya koyuyor. 
     

</TEXT>
</DOC>
