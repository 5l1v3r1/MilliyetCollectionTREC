<DOC>
<DOCNO> 33231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/21/son/soneko08.html </URL>
<DATE> 2001/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
"2002 Mart ayında Rusya'dan Türkiye'ye gaz pompalanmaya başlanacak" 
</HEADLINE>
<TEXT>

     Mavi Akım Projesi'ni gerçekleştirecek olan İtalyan Eni Snam Grubu Genel Direktörü Domenica Dispenza, ''2002 Mart sonu itibariyle Rusya'dan Türkiye'ye gaz pompalamaya başlanacak'' dedi. 
     Çırağan Sarayı'nda, Mavi Akım Projesi'nde görev alacak olan boru döşeme mavnası Castro Otto'nun, İstanbul Boğazı geçişini izleyen İtalyan Eni Snam firması yetkilileri, daha sonra bir basın toplantısı düzenledi. 
     Toplantıda konuşan Dispenza, Mavi Akım projesinin teknoloji, ticari, finansal ve yapım hızı açısından rekor olduğunu kaydederek, şunları söyledi 
     ''Rusya ile Türkiye arasında imzalanan anlaşmaya göre yılda 16 milyar metreküp gaz pompalanması kararlaştırıldı. Daha önce 12 milyar metreküp protokoller görmüştük ama bu kadar büyük bir anlaşma ilk defaoldu. Bu da bir rekor.'' 
     Dispenze, Mavi Akım Projesi'nin toplam maliyetinin 2.3 milyar dolar olduğunu, şu ana kadar bu rakamın 400 milyon dolarının harcandığını belirterek, birinci hattın Aralık 2001 tarihinde tamamlanacağını söyledi. 
     Hattın tamamlanmasının ardından boruların içine su pompalanacağını, daha sonra da bu suyun boşaltılarak temizleneceğini anlatan Dispenze, bu işlemlerin ise 2 ay kadar süreceğini söyledi. Dispenze, ''2002 Mart sonu itibariyle Rusya'dan Türkiye'ye gaz pompalanmaya başlanacak'' dedi. 
     Eni Grubu'nun bir alt şirketi olan ve boru hattı inşaatını gerçekleştiren Saipem Firması'nın Başkanı Pietro Franco Tali de, projenin teknik yapımı hakkında bilgi verdi. Tali, İstanbul Boğazı'ndan geçiş yapan Castro Otto'nun 100 metreye kadar olan sığ alanlarda çalışacağını belirterek, derin alanlardaki döşemeler için ise ''S7000''in görev yapacağını ifade etti. Saipem Başkanı Tali, ''S7000''in de 6 Ağustos'ta İstanbul Boğazı'ndan geçerek çalışmalara başlayacağını bildirdi. 
     







</TEXT>
</DOC>
