<DOC>
<DOCNO> 41032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/08/ekonomi/aeko.html </URL>
<DATE> 2001/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İlle de çedar’ olsun 
</HEADLINE>
<TEXT>

Türkiye ekonomik açıdan oldukça sıkıntılı bir süreçten geçiyor. Yine de bir kesim İlle Fransız peyniri, Avustralya uskumrusu’ deyince, milyonlarca dolarlık ithalat yapılıyor 
     AHMET KAYA Gaziantep DHA 

     Türkiye sıkıntılı bir süreçten geçiyor. Bir yandan IMF kredileriyle, diğer yandan iç kaynaklar harekete geçirilerek bu sorun aşılmaya çalışılıyor. Ancak, önemli bir kısmı lüks’ sayılan tüketim malları ithalatı, kriz, tasarruf dinlemeden devam ediyor. Bu malların ithalatına onlarca milyon dolar ödeniyor. 
     Tarım ülkesi Türkiye’de onlarca çeşit peynir üretilmesine karşın, geçen yıl 3 milyon 865 bin dolarlık Çedar peyniri ithal edildi. Bu yılın ilk altı ayında da peynir için 2.9 milyon dolar ödendi. Dış ticaret kayıtlarına göre 6 milyon 324 bin dolarlık Avustralya uskumrusu, 6 milyon 191 bin dolarlık süt - krema tozu ithalatı yapılmış. 
     
     Kedi - köpek maması 
     Son yıllarda moda olmaya başlayan evlerde kedi, köpek beslenmesi, bu hayvanların mamalarının teminini de artık önemli bir ithalat kalemi haline getirdi. İthalat kayıtlarına göre ilk altı ayda 2 milyon dolarlık kedi - köpek maması ithalatı gerçekleştirilmiş. 
     Yine 12 milyon dolarlık şampuan, 21 milyon dolarlık makyaj malzemesi ithalatı yapılmış. 
     
Tarım ülkesiyiz ama...      İthalat kayıtları, tarım ülkesi Türkiye’nin neredeyse bütün tarım ürünlerinde ithalatçı olduğunu ortaya koyuyor. Türkiye, geçen yıl 16 milyon 201 dolarlık bağırsak, 124 milyon dolarlık buğday, 94 milyon dolarlık ayçiçeği, 83 milyon dolarlık soya fasulyesi, 41 milyon dolarlık kırmızı mercimek, 1 milyon dolarlık elma, 4 milyon dolarlık arpa, 9,5 milyon dolarlık fasulye, 16.2 milyon dolarlık nohut, 1 milyon dolarlık patates nişastası, 2.8 milyon dolarlık şeker pancarı, 45.8 milyon dolarlık mısır yağı ithal edilmiş. 
     
Ekmeğin unu da dışarıdan gelecek      Küresel ısınmanın da etkisiyle yağış rejimi bozulması Türkiye’yi ekmeklik buğdayda da ithalatçı yaptı. Tahıl ambarı olarak bilinen bölgelerdeki verim düşüklüğü ve kalite kaybı sonucu bu yıl yüksek miktarda buğday ithalatının gündeme gelmesi bekleniyor. Ziraat Mühendisleri Odası Başkanı Gürol Ergin’in yaptığı açıklamaya göre buğday verimi yarı yarıya düşmüş durumda. Ergin, Türkiye’nin kaliteli buğday dışalımına gitmek zorunda kalacağını belirterek, "Bir yanda eksiklik varken diğer yandan eksikliğin dışında Türkiye’nin kaliteli buğday dış alımına gitmesi gerekiyor ki paçalya yani bu buğdayları karıştırılıp kaliteli ekmek yapılabilsin" dedi. 
     



 EKONOMİ 
























</TEXT>
</DOC>
