<DOC>
<DOCNO> 21604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/son/sonspo17.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray basına ve taraftarlara kapalı çalıştı 
</HEADLINE>
<TEXT>

     Galatasaray, Gaziantepspor ile deplasmanda yapacağı lig maçının hazırlıklarını, bugünkü antrenmanla sürdürdü. 
     Florya Metin Oktay Tesisleri'nde, teknik direktör Mircea Lucescu yönetiminde yapılan ve yaklaşık 1.5 saat süren antrenman, basına ve taraftarlarla kapalı olarak gerçekleştirildi. 
     Antrenmana, dünkü çalışmada sakatlıkları nedeniyle yer almayan Emre Belözoğlu ve Okan'ın yanı sıra, Romanya'dan dönen Popescu'nun da katıldığı öğrenildi. Sakatlığı süren kaptan Bülent Korkmaz'ın ise takımdan ayrı çalıştığı bildirildi. 
     Bu arada bir anaokulunun öğrencileri, Florya Metin Oktay Tesisleri'ni adeta çocuk bahçesine çevirdi. Tesislerde eğlenen çocuklar, futbolculara da destek verdiler. 






</TEXT>
</DOC>
