<DOC>
<DOCNO> 36295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/ekonomi/eko07.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Aganigi’yi askerle, öğrenci tüketecek 
</HEADLINE>
<TEXT>

Bakanlar, üzüm ve fındık stokunun öğrenci ve askerlere dağıtılarak eritilmesini önerdi 
     ANKARA Milliyet 

     Bakanlar Kurulu’nda 100 bin tonluk fazla üzüm ve fındık stokunun öğrenci ve askerlere dağıtılarak eritilmesi gündeme geldi. 
     Sanayi Bakanı Ahmet Kenan Tanrıkulu, Tarım Satış Kooperatifleri bünyesindeki ürün sorunlarını gündeme getirdi. Tanrıkulu, çekirdeksiz üzüm ve fındıkta olağanüstü stok bulunduğunu ve alternatif ürün projesinin uygulanması için 250 trilyon liraya ihtiyaç olduğunu vurguladı. 
     Bunun üzerine Adalet Bakanı Hikmet Sami Türk, fındık ve üzüm stokunun eritilmesi için Milli Eğitim ve Milli Savunma Bakanlığı bünyesinde okullarda ve kışlalarda üzüm ve fındık dağıtılmasını önerdi. Devlet Bakanı Hasan Gemici ise özellikle Doğu ve Güneydoğu Anadolu’da maddi durumu iyi olmayan 600 bin taşımalı öğrenciye her gün fındık ve üzüm yedirilebileceğini ve stokların böylece eriyebileceğini dile getirdi. 
     
     "Ben çok faydasını gördüm" 
     Devlet Bakanı Keçeciler ise sınır ticareti kapsamında bulunmayan üzümün İran’dan girerek Türkiye’nin stoklarını artırdığını ifade etti. 
     Toplantı sonrasında açıklama yapan Hükümet Sözcüsü Yılmaz Karakoyunlu’ya gazeteciler, büyük bir enerji potansiyeli olan üzüm ve fındığın öğrencilere yedirilmesi halinde oluşacak hiperaktivite sorununu nasıl çözeceklerini sordu. Basın salonunda yaşanan kısa gülüşmeden sonra Karakoyunlu, kendisinin de yatılı okullarda okuduğunu anımsatarak, "Çok eski yıllarda her sabah bize fındık ve üzüm yedirirlerdi. Bunun faydasını çok gördüğüm için söylüyorum. Keşke bunu yapabilsek. Çocuklarımıza çok önemli bir gıda temin etmiş oluruz" yanıtını verdi. 
     
     Komite kuruldu 
     Orman Bakanı Nami Çağan, alternatif ürün projesi kapsamında fındık bölgesinde alternatif ürün olarak Kızılağaç yetiştirilebileceğini dile getirdi. 
     Başbakan Ecevit, Tarım Kredi Kooperatifleri bünyesindeki ürünlerle ilgili olarak karşılaşılan sorunların çözümünün belli olduğunu, ancak gerekli finansman kaynağının henüz harekete geçirilmediğini vurgulayarak, beş bakandan oluşan bir komitenin kurulması talimatı verdi. 
     



 EKONOMİ 























</TEXT>
</DOC>
