<DOC>
<DOCNO> 44919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/son/sonspo20.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor Beşiktaş'tan alacağını istedi... 
</HEADLINE>
<TEXT>

     Gaziantepspor Kulübü Başkanı Celal Doğan ile Beşiktaş Kulübü Başkanı Serdar Bilgili İstanbul'da biraraya geldi. 
     Celal Doğan ve Serdar Bilgili'nin buluşmasında, İbrahim Üzülmez'in Beşiktaş'a transferinden kalan 1 milyon dolarlık alacak için ödeme planı belirlendi. 
     Celal Doğan, görüşme sonrası, 2 sezon önce Beşiktaş'a giden İbrahim'in transferi nedeniyle 1 milyon dolar alacaklarının bulunduğunu ifade ederek, ''16 aydır bu parayı alamıyoruz. Bugün Serdar Bilgili ile biraraya gelerek, bir ödeme planı çıkardık. İnşallah ödeyecekler'' diye konuştu. 
     Bu görüşme sırasında transfer konuşulmadığını belirten Doğan, ''Fatih Tekke için Beşiktaş'ın herhangi bir talebi olmadı. Transfer konuşmadık. Ayrıca, Galatasaraylı Ayhan Akman'ı alacağımız yönündeki haberler gerçeği yansıtmıyor'' dedi. 
     






</TEXT>
</DOC>
