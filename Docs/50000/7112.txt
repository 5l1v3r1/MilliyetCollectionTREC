<DOC>
<DOCNO> 7112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/guncel/agun.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan eşinin tesettürlü fotoğrafı askeri rahatsız’ etti 
</HEADLINE>
<TEXT>
Ne eşimi götürürüm ne kendim giderim 
28 Şubat'ın önde gelen ismi Doğu Aktulga Bakan Cem'e sert çıktı "Türkiye'yi temsil eden kişi İran'ın kurallarına uymaz" 
     UTKU ÇAKIRÖZER Ankara 

     Dışişleri Bakanı İsmail Cem'in eşi Elçin Cem'in İran'da tesettüre girmesi TSK’da rahatsızlık yarattı. Subay ve generallerin aralarında "eşini götürmemeliydi" diye eleştirdikleri bakan Cem'e yöneltilen en ağır suçlama ise emekli Orgeneral Doğu Aktulga'dan geldi. 
     
     Sorumlu, Bakan Cem’dir 
     İsmi, irtica ile mücadelede sembol haline gelen Aktulga, Elçin Cem'in tavrından Dışişleri Bakanı İsmail Cem'i sorumlu tutarak şunları söyledi 
     "İnsanların ilkeleri vardır. Türkiye Cumhuriyeti'ni temsil eden bir kişi olarak ben İran'ın kurallarına niye uyayım. Eğer kurallarını değiştiremiyorsam eşimi götürmem. Hatta iyice umutsuzsa kendim bile gitmem" 
     Uzun yıllar komutanlık yapan Aktulga, İran gibi ülkelere yapılacak ziyaretlerde TSK'daki teamülü şöyle anlattı. 
     "Ben görev yaparken böyle bir şey olsa prensip olarak ne eşimi götürürdüm ne de emrimdekilerden gidecek olanların eşini götürmesine izin verirdim. Şu andaki yönetimin de farklı bir uygulama içinde olduğunu zannetmiyorum" 
     
     Atatürk düşmanları 
     Yıllardır İran'dan gelen heyetlerin Anıtkabir'e uğramadığını, Atatürk'ü düşman gördüklerini hatırlatan Aktulga, "onlar gelip Anıtkabir'e gidiyor mu O zaman ben niye eşimi götürüp tesettüre sokayım. Ülkemizde irticaya verilen tavizler yüzünden bu noktalara geldi. Bu tür düşüncelerin insanların kafasında olmaması gerekir" dedi. 
     
     Ses getiren fotoğraf 
     Resmi ziyaret için Tahran'a giden Dışişleri Bakanı İsmail Cem ve eşini havaalanında İran Dışişleri Bakanı Kemal Harrazi karşılamıştı. İsmail Cem’in eşi Elçin Cem Tahran’da uçaktan indiğinde üzerinde uzun bir siyah pardesü ve başında baş örtüsü vardı. 
     
     İnsana ilkeleri yol gösterir 
     Her insanın ilkelerine bağlı kalmasının önemli olduğunu ancak özellikle topluma yön veren devlet adamlarının prensiplerine bağlılık konusunda çok özenli davranmaları gerektiğini kaydeden Aktulga, isim vermeden Cem'e şu eleştiride bulundu "İnsanlara ilkeleri kutup yıldızı gibi yol göstermelidir. Tereddüt anında bu yıldız sayesinde, sapmadan doğru yolu bulmalıdırlar" 
     
     İran’dan dost olmaz 
     İsmail Cem'in tarihi gezisiyle Ankara ile Tahran arasında gözlenen yakınlaşma konusunda da Aktulga "iyimser" olmadığını belirtti. Tarihi olarak İran'ın hep Türkiye'nin karşısında yer aldığını hatırlatan emekli orgeneral, "İran'dan dost olmaz. Bakın tarihe. Osmanlı hep iki cephede savaşmak zorunda kalmıştır. İran'la ilişkilere çok dikkat etmek lazım" 
     
     
     


 GÜNCEL 






















</TEXT>
</DOC>
