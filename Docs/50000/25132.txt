<DOC>
<DOCNO> 25132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/son/sondun04.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Anthony Quinn'in vasiyeti "Küllerimi Meksika'ya dökün" 
</HEADLINE>
<TEXT>

     ABD'de solunum yetmezliğinden dün ölen Anthony Quinn'in, küllerini, çocukluğunu fakirlik içinde geçirdiği Meksika'nın kuzeyindeki Chihuahua eyaletinin kurak kanyonlarına dökülmesini istediği bildirildi. 
     Ünlü aktörle dolaşan Meksikalı tarihçi Jesus Vargas, Reuters'e yaptığı açıklamada, Quinn'in bu arzusunu, ailesiyle geçen Nisan'da Chihuahua'ya yaptığı ziyareti sırasında dile getirdiğini söyledi. 
     Meksika'dan Los Angeles'a genç yaşlarda ailesiyle gelen ünlü aktör, ABD'nin zengin olan bu kentinin, Meksikalıların çoğunlukta olduğu fakir mahallelerinden birinde yaşadı. Oyuncu olmadan önce, ırkçılıkla mücadeleyi, ayakkabı boyamayı, gazete dağıtmayı, meyva toplamayı öğrenen Quinn'in, profesyonel olarak boksörlük yaptığı da biliniyor. 
     Quinn ailesinin, ünlü aktörün cenaze törenini ABD'de yapması bekleniyor. 






</TEXT>
</DOC>
