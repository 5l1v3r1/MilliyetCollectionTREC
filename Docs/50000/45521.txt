<DOC>
<DOCNO> 45521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/spor/spo03.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim-bom şokta 
</HEADLINE>
<TEXT>

Real Sociedad’ın, Arif’in ödenmeyen ücreti için açtığı davayı kazanması ve UEFA gelirlerine el koydurması, Galatasaray yönetimini büyük sıkıntıya soktu 
     HALİL ÖZER 

     Razlıklı gitti 
     UEFA’NIN, Arif’in transferi nedeniyle Real Sociedad’a ödenmeyen 3.5 milyon dolarlık borç için tüm gelirleri bloke etmesi, Galatasaray’ı telaşlandırdı. İsviçre mahkemesinin aldığı kararı MİLLİYET’in haberinden öğrenen Sarı - Kırmızılı yönetim harekete geçti. Jardel’in bonservis ücretinin yanı sıra UEFA’daki gelirlerin birikmesi üzerine, Dış İlişkiler sorumlusu Mete Razlıklı, UEFA’dan bloke ile ilgili bilgi alabilmek için İsviçre’ye gönderildi. 
     
     Karşı dava 
     SARI - Kırmızılı yönetimin bütün ödeme planlarını, Şampiyonlar Ligi ve bonservis gelirlerine bağlaması nedeniyle zor durumda kaldığı da bildirildi. Yönetimin pazartesi gününü beklediği, gelirlerin tahsil edilememesi halinde, kendilerinin de mağdur durumda bırakıldıklarını belirterek, karşı dava açacağı kaydedildi. UEFA’daki gelişmeleri dikkatle izleyen Galatasaray yönetimi, avukatlarını da bu konuyu çözmeleri için seferber etti. 
     
Zafer çığlıkları      İSVİÇRE’DE bağımsız bir mahkemenin Galatasaray’ın gelirlerine dondurma kararı alması, İspanya’da zafer olarak değerlendirildi. Gazeteler, UEFA tarihinde ilk kez rastlanan bu olayda sorumlunun, ısrarlı diyalog çağrısına cevap vermeyen Galatasaraylı yöneticiler olduğunu yazdılar. Real Sociedad kulübü de, Sarı - Kırmızılı takım aleyhinde başlattıkları karalama kampanyasına devam edeceklerini bildirdiler. 
     
Hüseyin pazarlığı      GALATASARAY, Antalyasporlu Hüseyin’i renklerine bağlayabilmek için pazarlıkları sürdürüyor. Başkan Mehmet Cansun’un, bu futbolcuyu sezon bitmeden transfer etmek istediği, pazarlıkların bu yönde yapıldığı ifade edildi. Bu arada hafta içinde anlaşma sağlanan Erhan Namlı’yla da bugün sözleşme imzalanması bekleniyor. 
     
Mesaiye devam      SARI - Kırmızılı takım, eksik kadrosuyla hazırlıklarına dün de devam etti. Sakatlıkları süren Suat, Perez ve Horvath, takımdan ayrı olarak düz koşu yapmakla yetindi. Mpenza ise yine antrenmana katılmadı. Siyahi oyuncunun, aşil tendonundaki sakatlığı yüzünden bugün Belçika’ya giderek, kendi doktoruna muayene olacağı öğrenildi. 
     



 SPOR 





















</TEXT>
</DOC>
