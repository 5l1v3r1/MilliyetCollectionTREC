<DOC>
<DOCNO> 11030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/son/sonspo03.html </URL>
<DATE> 2001/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Kaptan Bülent "Hagi'ye verilecek ceza adil olmayacak" 
</HEADLINE>
<TEXT>

     Galatasaray Futbol Takımı Kaptanı Bülent Korkmaz, Gençlerbirliği maçında kırmızı kart gören Hagi'ye verilecek cezanın adil olmayacağını düşündüğünü söyledi. 
     Bülent Korkmaz, bunun geçmişte kendi başına da geldiğini vurgulayarak, ''Ben de hiçbir şey yokken, disiplin kuruluna verilmiştim. Hagi, ceza alacaktır ve bunun adil olacağını zannetmiyorum'' dedi. 
     Gençlerbirliği maçının stresini üzerlerinden attıklarını da kaydeden Bülent Korkmaz, bir soru üzerine de, ''Bizim Türk futboluna kara leke sürdüğümüzü söyleyenler var. Onlar önce geçmişlerine baksınlar, Avrupa kupalarında başarılarına baksınlar'' diye konuştu. 
     Bülent Korkmaz, Paris Saint Germain maçına büyük önem verdiklerini de belirterek, ''Maçı liderlik ve prestij için kazanmalıyız'' dedi. Lider olmaları durumunda Türk futbolunun ve Galatasaray'ın puan kazanacağını kaydeden Korkmaz, ''Şu anda rahatız, ama hiçbir zaman rehavete kapılmayacağız. Çünkü, bu maçta mutlaka puan almalıyız. Lider olursak, çeyrek finalde ilk maçı deplasmanda oynama hakkını da elde edeceğiz. Bu açıdan da önemli'' diye konuştu. 
     Bülent Korkmaz, kendilerinin Türkiye'de Avrupa kupalarında kimsenin elde edemeyeceği başarılar elde ettiklerini de vurgulayarak, hedeflerinin final oynamak olduğunu, bu nedenle çeyrek finalde rakiplerinin kim olacağının da öneminin bulunmadığını sözlerine ekledi. 




</TEXT>
</DOC>
