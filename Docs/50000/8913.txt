<DOC>
<DOCNO> 8913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/26/dunya/adun.html </URL>
<DATE> 2001/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaptırımlar geri tepiyor 
</HEADLINE>
<TEXT>

Ermeni soykırımı yasasını kabul eden Fransa'ya uygulanan yaptırımlar Türkiye'nin başını ağrıtmaya başladı. Genelkurmay 'ulusal tepki' ile 'pilotların can güvenliği' arasında sıkıştı 
     UTKU ÇAKIRÖZER Ankara 

     Ermeni soykırımı yasası nedeniyle Fransa'ya uygulanan yaptırımlar "Fantom Paşa" adıyla tanınan Hava Kuvvetleri Komutanı Orgeneral Ergin Celasin'i kara kara düşündürüyor. 60 Türk F-16'sına düşman radarlarını algılayacak Fransız sistemleri takılmasına ilişkin projenin iptali konusunda MSB ile Genelkurmay anlaşamadı. Projeye Fransızlarla devam etme ya da birkaç yıl sürecek yeni ihale açma konusunda son söz Celasin'e bırakıldı. 
     Hava Kuvvetleri elindeki 80 F-16 uçağını düşman füze ve uçaklarına karşı uyarma amaçlı Elektronik Harp SPEWS-2 projesi 1996'da başlatıldı. Açılan ihaleyi kazanan TürkAmerikan konsorsiyumu ile pürüz yaşanınca ikinci olan Fransızlarla 2000 yılının son aylarında uçak sayısı 60'a indirilerek anlaşma imzalandı. 200 milyon dolarlık anlaşmadan iki ay sonra Ermeni yasasının kabul edilmesi üzerine Fransız Thales şirketiyle görüşmeler askıya alındı. 
     Fransa'ya yaptırımlar konusunda yapılan değerlendirme toplantısında SPEWS-2 için MSB "Fransızlarla devam edelim", Genelkurmay "protesto için iptal edelim" dedi. Anlaşmazlık üzerine kararı vermesi istenen Org. Celasin, "Fransa'ya duyulan ulusal tepki" ile "uçak ve pilotlarının can güvenliği" arasında zor bir tercih yapacak. 
     
Düşmanı tanımıyor      Alındıklarından beri elektronik harp sistemi takılmasını bekleyen 60 uçak, savaş halinde düşman radar, uçak ve füzelerini algılama imkanından yoksun oldukları için "geri görevde" tutuluyor. Sıcak çatışmada pilotlar açısından ciddi risk içeren bu uçaklar Balıkesir ve Bandırma gibi Ege'ye yakın üsler yerine İç Anadolu'daki üslerde konuşlandırılıyor. 
     Savaş helikopterleri ve uçaklarının vazgeçilmez unsuru olan elektronik harp sistemleri "radar algılayıcı" ve "karıştırıcı" olarak iki parçadan oluşuyor. "Radar algılayıcı" düşman uçak ve füzelerinin radarlarını algılayıp pilotu uyarırken, "karıştırıcı" bu radarlara gönderdiği farklı frekanstaki sinyaller sayesinde uçağın düşman füze ve uçakları tarafından algılanmasını engelliyor. 
     Hava Kuvvetleri elindeki F-16'ların büyük bölümüne 1996'ya kadar yürütülen SPEWS-1 projesi kapsamında elektronik harp sistemi takıldı. 
     


 DÜNYA 











</TEXT>
</DOC>
