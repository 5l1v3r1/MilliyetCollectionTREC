<DOC>
<DOCNO> 21219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/son/sontur08.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Telekom'un yönetim ve denetim kurulunda değişiklik yok 
</HEADLINE>
<TEXT>

     Türk Telekom'un 2001 yılı Olağan Genel Kurul toplantısında, eski yönetim ve denetim kurulu üyelerinin görevlerine devam etmesi kararlaştırıldı. 
     Hazine Müsteşarlığı KİT Genel Müdürlüğü'nde yapılan toplantı, saat 10.30'da başladı. 1 saat süren toplantı, basına kapalı gerçekleştirildi. 
     Genel Kurul gündemindeki konuların görüşüldüğü toplantıda, gündeme eklenen bir madde ve alınan karar ile şirket ana sözleşmesinin 8 ve 16. maddelerinde değişiklik yapıldı. 
     Seçim yapılmayan toplantıda, eski yönetim ve denetim kurulu üyelerinin görevlerine devam etmeleri kararlaştırıldı. Öte yandan, Türk Telekom Genel Müdürü İbrahim Hakkı Alptürk,toplantının ardından basın mensuplarının sorularını yanıtladı. Alptürk, yakın tarihte olağanüstü genel kurul yapılıp yapılmayacağı sorusuna, ''Bilmiyorum. Biz, normal genel kurulumuzu yaptık'' yanıtını verdi. 
     Alptürk, bir soru üzerine, boş üyeliğe atama yapılmadığını açıkladı. Karar alma çoğunluğuna sahip öyle bir öneri gelmediği için herhangi bir seçim olmadığını ifade eden Alptürk, ''Mevcut yönetim, şu anda görev başındadır. Sadece bir üyemiz, İrfan Yıldırım, istifa etti. Onun yerine herhangi bir atama yapılmadı. Şu an iki üyeliğimiz boş'' diye konuştu. Türk Telekom'un Olağan Genel Kurul toplantısında, 2000 yılı faaliyet raporu, Yönetim ve Denetim Kurulu raporu ile 2000 yılı bilançosu ele alındı. Genel Kurul'da, Hazine Müsteşarlığı'nın yönetim kurulunda boş olan üyeliği için, Hazine Kit Genel Müdürü Mehmet Rastgelener'in atanması bekleniyordu. Türk Telekom Yönetim Kurulu, Genel Müdür ve Yönetim Kurulu Başkanı olan Alptürk ile Süleyman Büyüköken, Vedat Karaaslan, Zafer Tekbudak, Sami Narter'den oluşuyor. 







</TEXT>
</DOC>
