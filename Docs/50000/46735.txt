<DOC>
<DOCNO> 46735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/14/ekonomi/eko06.html </URL>
<DATE> 2001/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hikaye ile yükselen hisseler 
</HEADLINE>
<TEXT>

     AYFER YILDIZ 

     Endeks yılbaşından bu yana, dolar bazında yüzde 62, Türk Lirası bazında yüzde 10.66, 11 Eylül'den bu yana ise yüzde 9 oranında değer kaybetti. Endeks değer kaybederken bazı hisseler ise yükselişini sürdürüyor. Mali yapısı sağlam hisselerin yanında borç kıskacında, hacizle karşı karşıya olan şirket hisseleri de söylentilerin etkisiyle yükseliyor. 
     Bu dönemde alım yaparken seçici olması gereken yatırımcıların, hisse hakkındaki hikayelerden çok, şirketin mali yapısına ve sektöründeki konumuna dikkat etmeleri gerekiyor. Yılbaşından bu yana yüzde 1.239 oranında rekor yükseliş yapan Ceylan Giyim şaşkınlık yaratıyor. Hissede olduğu söylenen bir grup tarafından fiyatının yukarı çekildiği borsa koridorlarında konuşulan hisse, son bir ay içinde yüzde 47 oranında prim yaptı. 
     11 Eylül'den bu yana yüzde 96 oranında yükselen Lüks Kadife'nin yıllık primi ise yüzde 190 civarında. Altı aylık bilançoda 1.5 trilyon lira zarar etmesine rağmen, spekülatif işlemler nedeniyle son dönemde hızlı yükseliş göstererek, en çok kazandıran hisseler arasında yer aldı. 5 Ekim'den bu yana yüzde 26 oranında değer kazanan Raks Elektrikli Ev Aletleri ise Raks Grubu'nun Skorsky helikopterlerine cihaz üreteceği söylentileriyle hareketli hisseler arasındaki yerini aldı. Eski Fenerbahçeli futbolcunun gözdesi Vakıf Risk Sermayesi ise yıllık bazda yüzde 376, bir aylık dönemde ise yüzde 95 oranında prim yaptı. 
     Öte yandan, son bir aylık dönemde yüzde 98 oranıyla en fazla getiri sağlayan Aselsan ise yurt dışı borsalarda işlem gören savunma sanayi şirket hisselerinin yükselmesinin etkisiyle değer kazandı. 
     



 EKONOMİ 



















</TEXT>
</DOC>
