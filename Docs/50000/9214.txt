<DOC>
<DOCNO> 9214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/27/son/soneko08.html </URL>
<DATE> 2001/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziraat ve Halkbank da faiz oranlarını arttırdı 
</HEADLINE>
<TEXT>

     Bankacılık sisteminde son günlerde yaşanan faiz artışına Ziraat Bankası ve Halk Bankası da uydu. Ziraat ve Halk Bankası vadeli mevduata uyguladıkları faiz oranlarını 8 ila 63 puan arasında değişen oranlarda artırdı. 
     Ziraat Bankası'ndan yapılan açıklamaya göre, daha önce yüzde 32 olarak uygulanan 1 aylık vadeli mevduat faiz oranı 63 puanlık artışla yüzde 95'e çıkarıldı. 
     Yüzde 32 olarak uygulanan 3 ay vadeli mevduat faizi de 23 puanlık artışla yüzde 55 olarak açıklandı. 6 aylık mevduat faizi yüzde 31'den yüzde 40'a, 1 yıllık vadeli mevduat faizi ise yüzde 30'dan yüzde 40'a yükseltildi. 
     Ziraat Bankası, 1 yıl vadeli 3'er aylık faiz ödemeli mevduata uyguladığı faiz oranını da yüzde 27'den yüzde 35'e çıkardı. Halkbank da 1 ay, 3 ay, 6 ay ve 1 yıl vadelerde faiz oranlarını Ziraat Bankası ile aynı doğrultuda belirledi. 
     Halkbank ayrıca, 1 yıl vadeli 3 aylık faiz ödemeli mevduata da yüzde 35 oranında faiz uygulayacağını duyurdu. Her iki bankanın faiz artırımı bugünden geçerli olacak. 




</TEXT>
</DOC>
