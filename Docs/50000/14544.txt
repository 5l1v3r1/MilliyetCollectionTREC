<DOC>
<DOCNO> 14544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/spor/ygskol.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bugünü de gördük 
</HEADLINE>
<TEXT>

     DOĞAN KOLOĞLU 

     Oyunun akışını değiştiren adam Fatih’ti. Hayatının futbolunu oynadı. Galatasaray FIFA tarafından asrın takımı ilan edilen Real Madrid karşısında teknik adam ağırlıklı futbolla yarışamazdı. Çünkü Real’i birkaç hafta önce sahasında 1 - 0 yenen ligin 17. takımı koşan adamlarla teknik futbollarını bozmuştu. Son haftalarda inanılmaz bir teknik kalite ve fizik güç gösteren Fatih’in takımda olmayışı ilk yarıdaki dramı yarattı. Rakip önce ilk taktik rotuşunu yapıp, 15. dakikadan sonra McManaman’ı soldan uzaklaştırdı. O dakikadan itibaren Robert Carlos bu kanatta inanılmaz bir rahatlıkla oyun kurdu, tehlike yarattı. Nihayet hoca ikinci yarı Fatih’i aldı. İlk atakta Fatih, Carlos’u geçerek ona defans adamı olduğunu hatırlattı. Carlos bu yarıda durunca da Real bozuldu. Fatih iki golün pasını vererek sahanın yıldızı oldu. Lucescu da herhalde hatasını anladı. 
     Galatasaray, Hagi ve Jardel ile sahaya çıkınca top Real Madrid’de iken takım dokuz kişiye düşüyordu. Bu Beşiktaş maçında sırıtmadı, ama Real maçında rakip on kez oyun kurma amaçlı top çevirerek paslaşma yapınca iki önemli avantaj sağladı. İlki yüksek pas isabeti nedeniyle çok kişiyle kalemize yüklendiler. İkincisi Jardel ile kontratak yapılamayacağı için ani top atma şansımız gerçekleşemedi. Ancak buna rağmen ilk 15 dakikada açıklarda Hagi ve Hasan’a uzatılan derinlemesine uzun paslar isabetli olduğu için bir akın başlangıcı görüntüsündeydi. Ama ikinci yarı Galatasaray’ın coşmasının bir nedeni Fatih’in oyuna girmesi ise ikinci nedeni karşı takımdaki Makelele’nin oyundan düşmesiydi. İkinci yarı Galatasaray coştu. Tribün desteği de gelince ilk yarı Roberto Carlos’u seyreden gözler Fatih ile parladı. Neden çabuk adamlar yararlıdır İşte Hasan kaybettiği topa ikinci hamleyi yaparak penaltıyı kazandırdı. 
     Hakem yıldız oyuncular korunmalı’ ilkesini Dünya’nın en pahalı oyuncusu Figo’ya bol faul çalarak örnekledi. Hakemin yönetimi gerçekten ününe layık kalitedeydi. Kimseye göz açtırmadı. Işıklar kesildiğinde parlayan başı yıldız gibiydi. 
     


 SPOR 




























</TEXT>
</DOC>
