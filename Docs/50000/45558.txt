<DOC>
<DOCNO> 45558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/son/sondun09.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban cephesi sessiz....Halk panikte..... 
</HEADLINE>
<TEXT>

     ABD'nin olası bir operasyonunun gündemde olduğu Afganistan'da, Taliban cephesinin sessiz olduğu, halkın ise Kabil'den kaçmaya hazırlandığı belirtildi. 
     Kuzey İttifakı komutanı Nur Rahman, Pazartesi gününden beri Taliban güçlerinin ateş açmadığını belirterek, ''Amerika'dan korkuyorlar'' dedi. 
     Rahman, geçen hafta siperin dışına çıkamazken, şimdi Taliban'ın cephe hattının tamamen sessiz olduğunu belirtti. 
     Bu arada, çok sayıda kişinin, savaş korkusuyla Kabil'i terk etmeye hazırlandığı belirtildi. 
     Kabil'de oturan bir Afgan, şu ana kadar bir savaş olmayacağına dair umutları bulunduğunu, ancak Taliban'ın koşullu önerisinin reddi ve ABD Başkanı George Bush'un dünkü haftalık radyo konuşmasının, yakında bir savaşın başlayacağını gösterdiğini söyledi. 
     Kabil üzerinde dün bir casus uçağının uçması ve uçaksavarların ateş açmasının da bu korkuyu artırdığı belirtildi. 
     






</TEXT>
</DOC>
