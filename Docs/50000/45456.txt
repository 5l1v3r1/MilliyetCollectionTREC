<DOC>
<DOCNO> 45456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/son/sontur04.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK'dan kaçan kaçana... 
</HEADLINE>
<TEXT>

     Terör örgütü PKK'dan son iki haftada kaçan 200'den fazla teröristin, Türkiye'deki ailelerine ulaşmaya çalıştığı öğrenildi. 
     Güvenlik güçlerine teslim olan ya da yakalanan teröristlerin verdiği bilgiye göre, ABD'de 11 Eylül'de meydana gelen saldırı sonrasında terör örgütleri aleyhinde uluslararası alanda oluşan ortam, PKK'yı da etkileyerek, teröristlerin geleceğiyle ilgili inançsızlık ve umutsuzluğa kapılmalarına neden oldu. 
     15-30 Eylül tarihleri arasında 200'den fazla kişinin örgütten kaçmayı başardığını belirten teröristler, teslim olanlara güvenlik güçlerinin iyi davranmasının, ayrılmaları hızlandırdığını anlattılar. 
     Terör örgütünün aldığı önlemler nedeniyle Türk güvenlik güçlerine teslim olmada zorlanan firari teröristlerin önemli bir kısmının, Celal Talabani yönetimindeki KYB'ye sığınarak, oradan da Türkiye'ye geçmeye çalıştığını söyleyen teröristler, örgüt içerisinde yaşanan olumsuzlukların yanı sıra, otorite boşluğunun, çıkarcılığın, kadınların kullanılmasının ve yönetici kadronun şahsi hareketlerinin kaçanların sayısının giderek artmasına neden olduğunu ifade ettiler. 
     
     Telefonla yanıtlar 

     Bu arada, yetkililer de terör örgütünün elinde çocuğu bulunan ailelerin güvenlik kuvvetlerine yaptıkları başvuruların arttığını belirterek, örgütten kaçmak isteyen teröristlerin sorunlarını iletebilmeleri için 0544 888 01 06 numaralı telefonu tahsis ettiklerini bildirdiler. 
     Öte yandan, terör örgütü tarafından 1 Ocak-30 Haziran 2001 tarihleri arasında yapılan bir değerlendirmede katılımlarda yüzde 80-85 oranında azalma, ayrılmalarda ise yüzde 230 oranında artış kaydedildiği belirlendi. 
     Bu arada Örgütün 16 milyon dolarını zimmetine geçiren 8 kişinin infaz edildiği öğrenildi. 
     






</TEXT>
</DOC>
