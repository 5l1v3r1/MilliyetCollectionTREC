<DOC>
<DOCNO> 14466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/son/sontur22.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümerbank sanığı Hayyam Garipoğlu'nun başı Metallica'dan da dertte 
</HEADLINE>
<TEXT>

     Sümerbank'ın eski sahibi Hayyam Garipoğlu, bankanın sponsor olduğu Metallica Grubu'nun konseri sırasında çalınan parçalar için MESAM'a telif ödemediği iddiasıyla hakkında açılan davada yargılandı. 
     Tasarruf Mevduatı Sigorta Fonu'na devredilen Sümerbank'ın içini usulsüz işlemlerle boşalttığı iddiasıyla Kartal Özel Tip Cezaevi'nde tutuklu bulunan ve Sümerbank'la ilgili İstanbul DGM'de açılan davanın dünkü ilk duruşmasına araç ve personel yetersizliği nedeniyle getirilemeyen Hayyam Garipoğlu, Şişli 6. Asliye Ceza Mahkemesi'ndeki duruşma için elleri kelepçeli olarak adliyeye getirildi. 
     Adliyeye girişi sırasında ''Dürüst ve namuslu insanların alnı böyle açık olur, benim gibi...'' diyen Garipoğlu, daha sonra duruşma salonuna alınarak kimlik tespiti yapıldı. 
     Hakkındaki suçlamaya ilişkin ifadesine başvurulan Hayyam Garipoğlu, Metallica Grubu ile hiçbir bağı olmadığını belirterek, şunları söyledi 
     'Ben Metallica'dan anlamam. Dünyaca ünlü bir grup olduğunu ve sponsor olup olamayacağımızı sordular. Ben de, sponsor olmaya tek başıma karar veremem diyerek, konuyu Sümerbank Yönetim Kurulu'na götürdüm. Yönetim Kurulu da, sponsor olmamız konusunda karar verdi. Bu konseri organize eden Ahmet San'dır. Hakkımda MESAM'a telif ödemediğim için dava açılmış. Bu ülkede MESAM'ın ne olduğunu hiçbir bankacı bilmez. Neyle suçlandığımı bile bilmiyorum. Beraatımı istiyor.'' 
     İfadesi alınan Hayyam Garipoğlu'nun duruşmalardan vareste tutulmasını kararlaştıran hakim, konseri organize eden Ahmet San'ın da ifadesinin alınması amacıyla duruşmayı erteledi. Duruşma sonunda yeniden Kartal Özel Tip Cezaevi'ne götürülmek üzere elleri kelepçelenerek adliyeden çıkartılan Garipoğlu, ''Bu ülkede taş üstüne taş koyacak müteşebbisler kalmayacak'' dedi. 
     Duruşmanın ardından basın mensuplarına açıklamalarda bulunan Hayyam Garipoğlu'nun kız kardeşi Handan Güleç, ''Ağabeyim, kaç aydır ilk kez kendini savunacaktı. Ancak araç yokluğundan DGM'ye gidemedi. Açıkçası gitmesi engellendi'' diye konuştu. 
     Sümerbank'a haksız yere el konulduğunu öne süren Güleç, banka hesaplarında herhangi bir usulsüz işlem yapılmadığını iddia etti. 
     Handan Güleç, şunları kaydetti 
     'Artık kime nasıl başvuracağımı bilemiyorum. Ağabeyimin adı hortumcuya çıktı. Biz dünyada 102 ülkeye gıda ihraç ediyoruz. Bir insan hem hortumcu hem de ülkesine hizmet eden biri olamaz. Takdir edilmesi gereken başarılarımız görülmezken, haksız yere tutulan ağabeyim jandarmalar arasında elleri kelepçeli olarak teşhir ediliyor.'' 
     




</TEXT>
</DOC>
