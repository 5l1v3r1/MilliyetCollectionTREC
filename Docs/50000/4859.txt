<DOC>
<DOCNO> 4859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/son/sontur17.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "DGM Savcısı'nın davranışı devletimizin saygınlığına gölge düşürüyor" 
</HEADLINE>
<TEXT>

     Başbakan Bülent Ecevit, ''Beyaz Enerji Operasyonu''nu yürüten DGM Savcısı'nın IMF, Dünya Bankası ve AB'den bilgi ve belge istediğini belirterek, ''Sayın Savcı'nın bu davranışı devletimizin saygınlığına gölge düşürecek niteliktedir'' dedi. Başbakan Ecevit, Jandarma Genel Komutanlığı'nın bazı yetkililerinin de Komutan'ın bilgisi dışında ''yadırganıcı bazı davranışlarda bulunduğunu'' ifade ederek, ''Sağlam devlet kurallarımızla bağdaşmayan bu tür davranışlara karşı gereken önlemler alınacaktır'' diye konuştu. 
     Başbakan Ecevit, Başbakanlık Merkez binasında, gazetecilere açıklamalarda bulundu. Üst üste iki milletvekilinin vefat ettiğini belirten Ecevit, Konya Milletvekili Turan Bilge ve Şanlıurfa Milletvekili Fevzi Şıhanlıoğlu'ya Allah'tan rahmet diledi. Ecevit, şöyle devam etti 
     ''Dün gece TBMM Genel Kurulu'ndaki kavga son derece üzücüydü. Meclis kürsüsü muhalefet tarafından fiilen işgal edilmiş, yasama çalışmaları kaba kuvvetle engellenmişti. Demokratik hukuk devletiyle bağdaşmayan bu tür yöntemlere son verilmesini umarım. 
     Demokratik hukuk devleti açısından bir başka üzücü olay da Beyaz Enerji operasyonunu yürüten DGM Savcısı'nın tutumudur. Sayın Savcı, şimdiye kadar eşi görülmemiş bir yöntemle Uluslararası Para Fonu'ndan,Dünya Bankası'ndan ve Avrupa Birliği'nden bilgi ve belge istemiştir. 
     Bu girişimde bulunurken, Adalet Bakanlığı'na veya Dışişleri Bakanlığı'na başvurma gereğini bile duymamıştır. Sayın Savcı'nın bu davranışı devletimizin saygınlığına gölge düşürecek niteliktedir. 
     İlgili uluslararası kuruluşlar da Savcı'dan gelen bu başvurular karşısında ne yapacaklarını şaşırmışlardır. Aynı Savcı, daha önce de yetkilerini aşan davranışlarda bulunmuştu. Jandarma Genel Komutanlığı'nın bazı yetkilileri de bildiğim kadar Sayın Komutan'ın bilgisi dışında yadırganıcı bazı davranışlarda bulunmuşlardır. Sağlam devlet kurallarımızla bağdaşmayan bu tür davranışlara karşı gereken önlemler alınacaktır.'' 
     Başbakan Bülent Ecevit, şartla salıverilme ve cezaların ertelenmesine ilişkin yasadan terör örgütü PKK mensuplarının da yararlandıkları yolunda resmi bir bilgi bulunmadığını söyledi. 
     Ecevit, Genelkurmay Başkanı Orgenera Hüseyin Kıvrıkoğlu'nun, "Şartlı salıverilme yasası ile 1660 PKK'lı serbest bırakıldı" yönündeki tespitine ilişkin olarak, şunları kaydetti 
     "Bu rakam TCK'nın 169. maddesi uyarınca salıverilenlere ilişkindir. Bunlar, teröristlere yardım veya yataklık edenlerdir. Bu kimseler genellikle baskı ve tehdit altında teröristlere yardımcı olma zorunda kalmış kimselerdir. Bazıları hükümlü değil, sanık durumundadırlar. Kimi de süreleri dolduğu için serbest kalmış olabilirler. Şartla salıvermeden PKK'lıların da yararlandıkları yolunda bir resmi bilgi yoktur." 




</TEXT>
</DOC>
