<DOC>
<DOCNO> 17789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/yasam/yas09.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni babaya altın öğüt 
</HEADLINE>
<TEXT>

Fransız pediatrist Aldo Naouri’ye göre, taze babalar yeni doğan bebeklerine değil, eşlerine ilgi ve sevgi göstermeli 
     PARİS ANKA 

     Tanınmış Fransız pediatrist ve yazar Aldo Naouri, evliliğin doğum sonrası bozulmaması için yeni babalara önemli bir öğütte bulundu. 
     Çocuklar ve aile ilişkileri konusunda yazdığı kitaplarla tanınan Naouri, doğum sonrası anne ile bebek arasında çok özel bir ilişki kurulduğunu, anne için çok tatmin edici olabilecek bu ilişki sonucunda kadının eşinden soğuyabileceğini, babanın da kendisini dışlanmış hissedebileceğini belirtti. 
     
     'Kendinize aşık edin' 
     Doğum olayının bir kadın ile erkek arasındaki ilişkiyi çok olumsuz etkileyebileceğine dikkat çeken Naouri, bir babanın bebeğiyle ilişkisinin, hiçbir zaman annesi kadar yakın ve özel olamayacağını da sözlerine ekledi. 
     Bu nedenle doğum sonrası dönemde erkeğin en büyük görevinin bebekten çok eşine yönelik olduğunu savunan Naouri, sözlerini şöyle tamamladı 
     "Bir erkek, ancak eşine bir kadın olduğunu anımsatıyorsa bir baba gibi davranmış olur. Çocuğunuzun hayat ile barışık olmasını istiyorsanız, doğum sonrası eşinize ilgi gösterin. Eşinizin size tekrar aşık olmasını sağlayın.." 
     



 YAŞAM 






















</TEXT>
</DOC>
