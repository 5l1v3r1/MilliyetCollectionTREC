<DOC>
<DOCNO> 3424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/23/dunya/adun.html </URL>
<DATE> 2001/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush’a Ermeni baskısı 
</HEADLINE>
<TEXT>

ABD Temsilciler Meclisi’nde yeni bir soykırım tasarısının yakında gündeme gelmesi beklenirken, Ermeni lobisi de Bush’a ilk günden baskıya başladı 
     Yasemİn ÇONGAR Washington 

     ABD’de yeni Cumhuriyetçi yönetimin, Ermeni soykırımı tezine sahip çıkması için Clinton yönetiminin maruz kaldığından daha da yoğun bir baskıyla karşılaşacağı anlaşılıyor. 
     Başkan George W. Bush’un seçim kampanyası sırasında Ermeni derneklerine bu konuda verdiği sözler ile Fransa’da alınan son karar, ABD’deki Ermeni lobisini teşvik etti. Temsilciler Meclisi’nin Cumhuriyetçi üyelerinden ve geçen yıl sonunda, Clinton’ın baskısıyla gündemden çekilen soykırım tasarısının mimarlarından George Radanovich, benzer bir tasarıyı yeniden sunacağını belirterek, "İlk günden itibaren baskı yapacağız" dedi. California’nın Ermeni nüfusunun ağırlıklı olduğu Pasadena bölgesinden geçen kasımda Meclis’e seçilen Demokrat Adam Schiff de, tasarıyı Radanovich’le ortak sunacaklarını açıkladı ve "Bu konuda mutlaka çok hırslı davranacağım, ama Türk lobisi de çok güçlü. Çetin bir kavga bekliyorum" dedi. 
     
Sözünde dur’ mesajı      Öte yandan, Amerikan Ermenileri Ulusal Komitesi ANCA Başkan Bush’a gönderdiği kutlama mesajında hem destek, hem de beklentilerini iletti. ANCA Başkanı Aram Hamparian mesajında, Bush’un seçim kampanyası sırasında kendilerine söz verdiğini hatırlatarak, "Ermeni Soykırımı’nı açık ve net biçimde soykırım olarak tanımlama yönünde vermiş olduğunuz taahhüde sadık kalmanızı sabırsızlıkla bekliyoruz" diye yazdı. 
     Bush 19 Şubat 1999’da yaptığı yazılı açıklamada, Anadolu Ermenileri’nin bir "soykırım kampanyasına" tabi tutulduğunu belirtmiş ve "Başkan seçilirsem, ülkemizin Ermeni halkının acılarını gerektiği şekilde tanıması için çalışacağım" demişti. 
     Hamparian son mesajında bu sözlere atıf yaparak, "Ermeni Soykırımı konusunda aldığınız ilkeli tavır, o bölgede ABD çıkarlarının ve Amerikan değerlerinin ilerletilmesine yardımcı olacak ve Dağlık Karabağ sorununa kalıcı çözüm getirilmesini kolaylaşacaktır" dedi. 
     
Londra Sadece Yahudiler anılacakANKARA Milliyet 
     İngiltere, 27 Ocak’ta yapılacak törende sadece Yahudi soykırımı ile sonrasında yaşanan soykırımların anılacağını resmen açıkladı. 
     Ayrı bir ziyaret için Ankara’da bulunan İngiltere İnşaat ve Çevre Bakanı Beverly Hughes, konuyla ilgili olarak dün bir basın toplantısı düzenledi. Hughes, "Anma gününün kapsamıyla ilgili olarak hükümetimizin planları değişmemiştir" diye konuştu. Anma günüyle ilgili olarak, gönüllü kuruluşlarla, hükümet dışı örgütlerin oluşturduğu danışma komitesinin de görüşünün alındığını belirten Hughes, komitenin de sadece Yahudi soykırımı ile son dönemlerdeki soykırımlar üzerinde yoğunlaşılması tavsiyesinde bulunduğunu bildirdi. 
     
1915’e kadar geri gitmeyeceğiz’      İngiliz İçişleri Bakanlığı’nın anma gününü yayınlayacak olan televizyon kanalı BBC’nin programı sunarken, Ermenilerden bahsetmesini istediğine dair haberlerle ilgili olarak ise Hughes, "Resmi program değişmemiştir. Sadece Yahudi soykırımı ele alınacak, daha geri tarihlere gidilmesi sözkonusu değil" dedi. 
     Hughes, Ermenilerin soykırım iddialarıyla ilgili hükümetinin genel tutumunu ise "1915 olayları, yaşanan vahşete dair kanıtların, Birleşmiş Milletler’in 1948 tarihli soykırım sözleşmesinde yer alan kıstasları karşılamadığını düşünüyoruz" ifadesiyle özetledi. 
     
MGK Fransa’yı son kez uyardıANKARA Milliyet 
     Milli Güvenlik Kurulu MGK , Fransa’nın Ermeni soykırımı iddialarını yasalaştırmasının Türkiye ile ikili ilişkilere ciddi zararlar vereceği, bölgedeki istikrar ve güvenliği olumsuz yönde etkileyeceği uyarısında bulundu. 
     Cumhurbaşkanı Ahmet Necdet Sezer başkanlığında dün Çankaya Köşkü’nde yapılan üç saatlik toplantıda, gelecek iki hafta içinde Fransa Cumhurbaşkanı Jacques Chirac’ın veto başvurusunda bulunmaması halinde bu ülkeye karşı hayata geçirilecek eylem planı taslağı ele alındı. 
     MGK Genel Sekreterliği’nden toplantı sonrası yayımlanan bildiride, eylem planının ayrıntılarına girilmeden, "Türkiye - Fransa ilişkileri ciddi zarar görecek" uyarısı yer aldı. Bildirinin Fransa ile ilgili bölümünde şöyle denildi "Fransa Millet Meclisi tarafından sözde Ermeni soykırımı konusunda kabul edilen yasa esefle karşılanmış, bu yasanın Türkiye - Fransa ilişkilerine ciddi zararlar vereceği, ayrıca bölgedeki istikrar ve güvenliği de olumsuz yönde etkileyeceği değerlendirilmiştir." 
     
Ölçülü plan      Başbakan Bülent Ecevit, Fransa’ya karşı hazırlanacak eylem planının Fransız ulusunu hedef almayacağını bildirdi. 
     Başbakan Ecevit, dün Ankara’da liderler toplantısından çıkarken şunları söyledi "Hangi konulara kendimizi incitmeden, kendimize zarar vermeden Fransa’ya uyarıda bulunabiliriz... Güzel bir çalışma yaptık. Alacağımız uyarıcı ve caydırıcı önlemlerden hiçbiri Fransız halkını muhatap almamalıdır. Fransa halkı dost bir halktır. Bize en çok turist gönderen ülkelerden biri de Fransa’dır. Fransı halkını gücendirmeyelim." 
     
Genelkurmay’dan Gelme’ mesajı      Genelkurmay Başkanlığı, Fransa ile üst düzey ziyaretleri dondurdu. Fransa Genelkurmay İkinci Başkanı General Wolfztynski’nin yarın başlaması planlanan üç günlük Ankara ziyareti de Türkiye’nin isteği üzerine süresiz olarak ertelendi. İki ülke arasında geçen yıl, "yıllık üst düzey askeri diyalog toplantıları" yapılması kararı alınmış ve bu toplantıların birincisinin de 24 -25 Ocak 2001 tarihleri arasında yapılması planlanmıştı. 
     
Tepkiler      Fransızca yasağı 
     Kars Kafkas Üniversitesi Rektörü Prof. Dr. Necati Kaya, seçmeli yabancı diller arasında bulunan Fransızca’nın müfredattan kaldırıldığını açıkladı. Kaya, tepki olarak artık seçmeli yabancı dil dersleri arasında Fransızca’nın okutulmayacağını vurgularken, lisansüstü eğitim için üniversiteden Fransa’ya gönderilenlerin de gerekirse geri çağrılacağını bildirdi. 
     
     İşbirliğine son 
     Türkİye Radyo Televizyon Kurumu TRT ile Canal France İnternational CFI arasındaki İşbirliği Sözleşmesi’ni tek taraflı feshetti. Ermeni soykırımı tasarısının yasalaşmasına tepki olarak TRT, kültürel, teknik ve bilimsel işbirliği çerçevesinde CFI’yla imzalanan televizyon programlarının değişim ve yayın protokolünü iptal etti. CFI’dan film, dizi, belgesel, ve müzik programları alınıyordu. 
     


 DÜNYA 











</TEXT>
</DOC>
