<DOC>
<DOCNO> 37463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/son/sonspo26.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta yarın Ronaldo ve Kjaer ilk kez forma giyecek 
</HEADLINE>
<TEXT>

     Sezona Trabzonspor yenilgisiyle başlayan Beşiktaş, yarın Bursaspor ile deplasmanda yapacağı karşılaşma için karayoluyla Bursa'ya hareket etti. 
     Teknik direktör Christoph Daum yönetiminde, Fulya Tesisleri'nde basına kapalı yaptığı idmanla Bursaspor maçının hazırlıklarını tamamlayan siyah-beyazlılarda, bugün imza atan Danimarkalı kaleci Kjaer ile henüz forma giyemeyen Ronaldo'nun da yarınki karşılaşmada oynaması bekleniyor. 
     Muhtemel 11 
     Siyah-beyazlıların yarınki karşılaşmaya, Kjaer, Erman, Ronaldo, Ahmet Yıldırım, Nihat, Tayfur, Veit, Baya, İbrahim, Stavrum ve İlhan Mansız muhtemel 11'iyle çıkması bekleniyor. 
     Bursa Atatürk Stadı'nda saat 20.00'de başlayacak maçı, hakem Murat Ilgaz yönetecek. 
     Ligin ilk haftasında Trabzonspor karşısında ilk 11'de yer alan Ahmet Dursun, Bayram, Fevzi ve Yasin Sülün'ün ise yarınki maçta yedek soyunacakları öğrenildi. 
     Beşiktaş'ta sakatlığı süren Ümit'in yanı sıra, Ali Cansun, Yasin Yıldız, İlhan Şahin, Mehmet Aksu, Sertaç ve Tunç ise Bursa'ya götürülmedi. 
     Bu arada Daum'un, antrenman sırasında ilk 11'de yer alan futbolcularına saha içinde elindeki pano üzerinde neler yapmaları gerektiğini anlattığı ve taktik verdiği öğrenildi. 
     Siyah-beyazlı futbolcular, konuşma yasağı nedeniyle gazetecilerin röportaj isteklerini geri çevirdi. 
     
     






</TEXT>
</DOC>
