<DOC>
<DOCNO> 2691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/guncel/gun01.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Dilligil açıkta 
</HEADLINE>
<TEXT>

DT Genel Müdürlüğü’nden rejisörlüğe geçen Rahmi Dilligil, yeni görevinden de soruşturmanın selameti’ açısından açığa alındı 
     ANKARA Milliyet 

     Kültür Bakanı İstemihan Talay, Devlet Tiyatroları Genel Müdürlüğü görevinden istifasını onayladığı Rahmi Dilligil'i, "1. Perde Operasyonu" çerçevesinde yürütülen tahkikatın selameti açısından rejisörlük görevinden de açığa aldı. Kültür Bakanlığı'ndan yapılan açıklamada, Talay'ın kendisine Genel Müdürlük görevinden istifa dilekçesini gönderen Dilligil'in istifasını kabul ederek, "rejisörlük görevine atamasını gerçekleştirdiği" kaydedildi. 
     
     Önce mecburi izin 
     Talay'ın "bu işlemle eş zamanlı olarak" tahkikatın selameti açısından Devlet Memurları Kanunu'nun ilgili maddeleri uyarınca Dilligil'i sanatçılık görevi ile ilgili geçici olarak açığa aldığının belirtildiği açıklamada şöyle denildi "Rahmi Dilligil, Bursa Emniyet Müdürlüğü tarafından soruşturma başlatılması üzerine 15 Ocak tarihinden itibaren mecburi izne ayrılmıştı. Kültür Bakanı'nın talebi üzerine, gönderdiği bir dilekçeyle de her an görevinden istifaya hazır olduğunu belirtmişti." 
     
     Artık rejisör 
     Açıklamaya şöyle devam edildi "TÜRKSOY Kültür Bakanları Toplantısı nedeniyle bulunduğu Azerbaycan'dan dönen Kültür Bakanı İstemihan Talay, daha önce de yaptığı açıklamaya uygun olarak olayların gelişimine göre tavır alacağını belirttiği şekliyle, Rahmi Dilligil'in dilekçesini işleme koyarak Genel Müdürlük görevinden rejisörlük görevine dönme işlemini onayladı. Bu işlemle eşzamanlı olarak Rahmi Dilligil, sanatçılık göreviyle ilgili geçici olarak açığa alındı." 
     


 GÜNCEL 















</TEXT>
</DOC>
