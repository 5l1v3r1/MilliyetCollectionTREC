<DOC>
<DOCNO> 7687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/18/yazar/dogan.html </URL>
<DATE> 2001/02/18/ </DATE>
<TIME>  </TIME>
<AUTHOR> Yalçın DOĞAN  </AUTHOR>
<HEADLINE>
Ankara'ya çıkarma 
</HEADLINE>
<TEXT>

     Irak'a saldırı, aynı zamanda, dünyaya gözdağı. Türkiye açısından ise, Ankara'ya ABD çıkarması gibi .. 
     Füzelerden bir hafta önce, ABD'nin herkesi yadırgatan bir tavrı var. Ama, o zaman Irak'a saldırı kimsenin aklına gelmiyor. Sadece, "Bush'la işimiz zor" havası yayılıyor. 
     Cenevre'de Birleşmiş Milletler çerçevesinde "Silahsızlanma Konferansı" toplanıyor. Yaklaşık beş aydır süren toplantılar, "uzayda silahlanma tartışmalarına" odaklı. 
     Bir proje var. "Uzaya yerleştirilecek radarlarla, Kuzey Kore, İran ya da Irak'tan gelebilecek füzelerin havada imha planı." ABD bunu destekliyor. Çin, Rusya ve bazı Avrupa ülkeleri ise, "bu plan uzayı silahlandırma projesidir" gerekçesiyle, karşı çıkıyor. 
     
Vur - kır dönemi      İşte, ABD geçen hafta Cenevre'de "bu proje gerçekleşecek" diyerek, kimseye söz hakkı tanımıyor. Silahsızlanma Konferansı'ndan silahlanma çıkıyor .. 
     Irak'a saldırı ile Cenevre'deki bu sert tavır arasında nasıl bir bağlantı var .. Şöyle, "Bush kolay uzlaşmaz bir kimlik" sergiliyor. 
     İster yerde, ister uzayda, ABD'nin söylemi bundan böyle vur - kır yöntemiyle gidecek gibi. Daha Başkanlık koltuğuna oturmasının üzerinden bir ay bile geçmeden, perdeyi Irak'a saldırıyla açmak, önümüzdeki dönemin politikalarını işaret ediyor. 
     Aynı zamanda kendini kanıtlama provası. 
     
Powell pas geçiyor      Bush'un Irak'a saldırısı sadece doğrudan Saddam'a, dolaylı olarak dünyaya bir mesaj değil. 
     Saldırı üzerinde en çok düşünmesi gereken ülkelerin başında Türkiye geliyor. Çünkü, Ankara son zamanlarda, Bağdat'la en yakın ilişki kuran ülkelerin önünde yer alıyor. 
     Hem ekonomik, hem de diplomatik ilişkilerde büyük adımlar atılıyor. Washington'un düşmanı Bağdat'a, Ankara dost eli uzatıyor. Amerika bundan zerre kadar hoşnut değil. 
     Saldırıdan Ankara'ya haber verilmiyor. Gerçi, kimseye haber verilmiyor. Ama başka bir olay var. ABD Dışişleri Bakanı Powell önümüzdeki günlerde Ortadoğu gezisine hazırlanıyor. Powell Şam'a kadar geliyor, ama Ankara'yı pas geçiyor .. 
     "Gözünün üzerinde kaşın var" türünde, hiçbir geçerli nedene dayanmayan Bağdat'a saldırı, aynı zamanda Ankara'ya da uyarı niteliğinde. Ankara - Washington hattı gergin günlere doğru yol alıyor. 
     
     





Küçük ilanlar 


Ecevit'in Bush kuşkusu 


İki arada bir derede 


Saddam'ın istihbaratçısı 


Ankara'ya çıkarma 


Ecevit'ten hocalara müjde 


CHP'nin gündemi hep kendisi 


Bir "kolaylaştırıcı" rol daha... 


Gala sahillerinde bekliyorum 


Kendinize gelin beyler .. 


Kadına tecavüz 


Ecevit ve Bush 


Her damın kamburu 


Sezen Aksu meselesi 


CHP üzerinde oyunlar 


Fatih'e "Hıristiyan ol" çağrısı 


</TEXT>
</DOC>
