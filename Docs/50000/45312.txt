<DOC>
<DOCNO> 45312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/son/sontur17.html </URL>
<DATE> 2001/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin terör tecrübesine uluslararası ilgi artıyor 
</HEADLINE>
<TEXT>

     Devlet Bakanı Şükrü Sina Gürel, Türkiye'nin ve Türk halkının terör konusundaki acı tecrübelerinin, uluslararası alanda daha geniş olarak kabul görmeye başladığını söyledi. 
     Gürel, Başbakanlık'ta düzenlediği basın toplantısında, yarın Pakistan'a yapcağı günübirlik ziyaret hakkında bilgi verdi ve gazetecilerin sorularını yanıtladı. 
     Devlet Bakanı Gürel, ABD'de 11 Eylül'de meydana gelen saldırıların teröre karşı mücadelede uluslararası alanda bazı adımlar atılmasına ve ''Türkiye'nin özverili ve ilkeli mücadelesinin de uluslararası camia tarafından anlaşılmasına yardımcı olacağını umduğunu'' kaydetti. 
     Türkiye ile Pakistan arasında uzun ve köklü ilişkilerin olduğunu ve Pakistan'ın güç koşullar altında uluslararası teröre karşı yürütülen mücadeleye elinden gelen desteği vermeye çalıştığını kaydeden Gürel, ziyareti sırasında Dışişleri Bakanı Abdül Sattar ile öğle yemeğinde biraraya geleceğini, Devlet Başkanı Pervez Müşerref tarafından kabul edileceğini ve Müşşerref'e Başbakan Bülent Ecevit'in ''dostluk ve dayanışma'' mesajını ileteceğini söyledi. 
     Gürel, Pakistan ziyaretine Genelkurmay Başkanlığı ve Dışişleri Bakanlığı'ndan yetkililer ile Kızılay Genel Başkanı Ertan Gönen'in de katılacağını belirtti. 
     Pakistan ziyaretini ''uluslararası terörizmden zarar gören dost bir devletle dayanışma irademizin teyidi'' olarak niteleyen Gürel, bir soru üzerine, Pakistan'ın Türkiye'den herhangi bir askeri destek istemediğini söyledi. 
     






</TEXT>
</DOC>
