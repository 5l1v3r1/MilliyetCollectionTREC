<DOC>
<DOCNO> 11402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/ekonomi/eko05a.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Temizel’in yerine Akçakoca geldi 
</HEADLINE>
<TEXT>

Fon’daki bankalardan sorumlu Engin Akçakoca BDDK’nın, eski DPT’li Faik Öztrak da Hazine’nin başına geçiyor 
     EKONOMİ SERVİSİ 

     Bankacılık Düzenleme ve Denetleme Kurulu BDDK Başkanlığına Engin Akçakoca getiriliyor. Dokuz yıl Koçbank’ta Genel Müdürlük yapan Akçakoca, 28 Ekim’de Fon’daki Bank Kapital’e daha sonra da Demirbank’a Genel Müdür ve Yönetim Kurulu Başkanı oldu. Akçakoca, halen bu görevlerinin yanısıra Ulusal Bank’ta da Genel Müdür Vekili ve Yönetim Kurulu üyesi olarak görev yapıyor. 
     
     Faik Öztrak Hazine’de 
     Hazine Müsteşarlığı görevinden 2 Mart tarihi itibariyle emekliliğini isteyerek ayrılan Selçuk Demiralp’in yerine BDDK Başkan Yardımcılarından Faik Öztrak atandı. Başbakan Yardımcısı Devlet Bahçeli tarafından DPT Müsteşar Yardımcılığı görevinden alınan Öztrak, eylülde, BDDK BaşkanYardımcılığı görevine getirilmişti. 
     1954 doğumlu Öztrak, Ankara Üniversitesi Siyasal Bilgiler Fakültesi mezunu. Öztrak, DPT’ye 1978’de uzman yardımcısı olarak başladı. 1985 -1987 arasında İngiltere’de Birmingham Üniversitesi’nde doktora yapan Öztrak, 1987 - 1991 arasında DPT’de Daire Başkanı olarak görev yaptı. 1994 - 1999 arasında DPT Müsteşar yardımcısı olan Öztrak, bu dönemde 6. ve 7. beş yıllık kalkınma planlarının mimarları arasında yer aldı. 
     
     Engin Akçakoca 
     1951 Ankara doğumlu Akçakoca, Ortadoğu Teknik Üniversitesi İşletme bölümü mezunu. Bankacılık kariyerine 1974 de İş Bankası’nda Müfettiş Yardımcısı olarak başlayan Akçakoca, Citibank N.A., American Expres Bank Ltd., Koç Amerikan Bank A.Ş.’de görev yaptı. 1991 - Ekim 2000’de Koçbank Genel Müdürlüğü’nü üstlenen Akçakoca, daha sonra Fon’daki bankaların başına geçti. 
     
     


 EKONOMİ 
























</TEXT>
</DOC>
