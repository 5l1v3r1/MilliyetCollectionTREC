<DOC>
<DOCNO> 38255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/son/soneko12.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Reel sektör zirvesinde tartışılan rapor... 
</HEADLINE>
<TEXT>

     Uygulanmakta olan ekonomik programın yapısal boyutunda makul bir başarı yakalanmış olmasına karşın, programın nominal çıpasının belirli olmayışının, özellikle döviz kurundaki aşırı dalgalanmanın devam etmesine neden olduğu, bu durumun doğal olarak fiyat belirleme sürecini olumsuz etkilediği ve krizden çıkışı geciktirdiği kaydedildi. 
     Türk Sanayici ve İşadamları Derneği TÜSİAD Başkanı Tuncay Özilhan'ın, reel sektörün sorunlarının ele alındığı Hazine Müsteşarlığı'ndaki Finans ve Üretim Danışma Kurulu toplantısına sunduğu raporda, döviz kurlarındaki artışın, genel anlamda bir döviz talebinden ziyade TL'den kaçışın işareti olduğu ifade edildi. 
     Burada genel makro dengelerin geleceğine dair belirsizliklerin rol oynadığı kaydedilen raporda, Güçlü Ekonomiye Geçiş Programı'nın TL faizlerinin düşürülerek kamu borçlanmasının maliyetinin düşürülmesi ve büyümenin sağlanması temeline dayandığı hatırlatılarak, şöyle denildi 
     ''Faizlerin düşmesinin kurları yukarı itmesi durumundaysa, Merkez Bankası sadece aşırı dalgalanmalara müdahale edecek, kurlarda herhangi bir hedef gözetilmeyecekti. Ancak uygulamada, bu temel prensiplerden sapıldı. Kur artışları kontrol edilmeye çalışıldı ve bu endişeyle faizlerin aşağı çekilmesi gecikti. Kurların artacağı endişesiyle faizlerin yukarıda tutulması ve Merkez Bankası tarafından piyasaya düzenli olarak döviz satılması, kur artışını frenlemediği gibi özellikle iç borcun bu reel faiz düzeyinde uzun süre sürdürülemeyeceği endişesiyle kurları yukarı itti. 
     Bir an önce bir tür nominal çıpa uygulamasına geçilerek fiyat belirleme süreci sağlıklı bir yapıya kavuşturulmalıdır. Bu tüm sektörler için geçerli bir problemdir ve toplam talebin yeniden sağlanması durumunda bile önemini koruyacak bir problemdir.'' 
     Raporda, nominal çıpa uygulamasının finans-reel sektör ilişkisini de bir ölçüde rahatlatabilecek bir gelişme olacağı, kontratların vade ve fiyatlandırmalarında risk primini azaltacağı ifade edildi. Raporda, bu çerçevede son Niyet Mektubunda belirtilen enflasyon hedeflemesi uygulamasının kur istikrarını nasıl sağlayacağı, reel kurun hangi düzeyde makul bir dinamiğe oturacağı konusunun tartışılaması gerektiği belirtildi. 
     ''İç borçun sürdürülebilirliği, eğer daha yukarıda bir enflasyon hedefi gerektiriyorsa, bu hedef toplum kesimleriyle açıkça paylaşılmalı ve belirsizlik azaltılmalıdır'' denilen raporda, enflasyon hedeflerinin gerçekleşen iç borç faizleri ile tutarlı hale getirilmesi gerektiğine işaret edildi. 
     Raporda, TÜSİAD'ın üyeleri ile gerçekleştirdiği periyodik anket sonucunda, siyasi istikrarsızlığın devam edeceği, ancak siyasi istikrarsızlığın temelde Siyasi Partiler Yasası ve Seçim Kanunu'nun yetersizliği ile ilgili olduğu, ayrıca devletin yeniden yapılanmasının kamu yönetim etkinliği ve siyasi istikrarı olumlu etkleyeceği izleniminin elde edildiği kaydedildi. 
     Raporda, ''TÜSİAD olarak, ilgili iki kanunda değişiklik yapılmadan seçime gitmenin siyasi istikrar-ekonomik istikrar ilişkisini değiştireceği kanısında değiliz'' denildi. 
     Son on yıl içinde başarıya ulaşmamış uyum programlarının, sürekli olarak kayıtlı kesim üzerinden ek vergi almak suretiyle kamu dengesi arayışında olduğu ifade edilen raporda, şöyle devam edildi 
     ''Bu belki de kaçınılmaz yaklaşım kayıtlı kesimi önemli derecede yormuştur. Vergi tabanının bir an önce genişletilmesi ve bu yönde gerçekleştirilecek politika ve somut uygulamaların kamuoyu ile şeffaf bir şekilde paylaşılması gerekmektedir. Belli bir kaynaktan sürekli vergi almak, kaynağın tamamen ortadan kalkmasına ve faaliyetin informel devam etmesine neden olabilmektedir. Krizin varmış olduğu nokta ve işgücü maliyetleri dikkate alındığında, öncelikle, işgücü maliyetleri içinde oldukça yüksek düzeye ulaşmış olan istihdam vergilerinin indirilerek AB ortalamalarına doğru çekilmesi gerekmektedir.'' 
     
     
     






</TEXT>
</DOC>
