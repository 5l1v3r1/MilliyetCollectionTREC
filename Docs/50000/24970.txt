<DOC>
<DOCNO> 24970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/son/soneko19.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fondaki 6 bankanın malları açık artırmayla satılıyor 
</HEADLINE>
<TEXT>

     Sümerbank çatısı altında toplanan Fon'daki 5 banka ile Ulusalbank'ın mallarının satışına başlandı. 
     Eskidji Müzayede Evi tarafından Sümerbank'ın Mecidiyeköy Şubesi'nde gerçekleştirilen ilk satışta, mobilya ve kasa satıldı. 
     Şubeye gelen vatandaşlar, mobilya için öngörülen 100 milyon lira teminat ödemelerinin ardından müzayedeye katıldılar. 65 vatandaş, fiyatları 5 milyon lira ile 260 milyon lira arasında toplam 140 parça eşyayı satın aldılar. 
     Müzayedede, çalışma ve bilgisayar masaları 88-95 milyon, hareketli koltuklar 22-85 milyon, alçak dolap 24-60 milyon, cam sehpa 14-33 milyon, etajer 7-40 milyon, koltuk 18-33 milyon, çalışma masası 50-105 milyon bilgisayar masası 16-28 milyon, yazıcı masası 10-30 milyon, deri koltuk 20-33 milyon, portmanto 77 milyon, toplantı masaları 63-88 milyon, etajerli çalışma masası 260 milyon, müdür koltuğu 72-77 milyon, tek kapılı dolaplar 44-105 milyon, hareketsiz koltuklar 30-36 milyon, askılık 16 milyon, Beko buzdolabı 95 milyon, 6 adet çöp kovası 18 milyon, 2 adet yangın söndürme cihazı 9-17 milyon, 2 adet ışıklı afiş panosu 20 milyon liraya alıcı buldu. 
     Bir para kasası da 95 milyon liraya yeni sahibinin oldu. Müzayedede, Atatürk portresi açılış fiyatı olan 5 milyon liradan satıldı. Kıran kırana bir rekabetin gözlenmediği açık artırmada, en çok koltuklar ve çalışma masaları rağbet gördü. Alıcılar, fiyatları bekledikleri gibi ucuz bulmadıklarını, fiyatların piyasa fiyatlarıyla aynı olduğunu ileri sürdüler. 
     
     Binlerce menkul satılacak 
     Tasarruf Mevduatı Sigorta Fonu'ndaki TMSF Sümerbank çatısı altında birleşen Egebank, Yurtbank, Yaşarbank ve BankKapital ile Ulusalbank'ın onbinlerce menkulü ve 650 gayrimenkulü, 23 Haziran tarihine kadar Eskidji Müzayede Evi tarafından açık teklif alma usulü ile satılacak. 
     Satışa sunulacaklar arasında, halılar, resimler, antika ve sanat eserleri, taşıt araçları, bilgisayarlar, hesap makinaları, telefonlar,kesintisiz güç kaynakları, faks ve fotokopi cihazları, para sayma makinaları, jeneratörler, klimalar, masa, sandalye, dolap gibi büro eşyası, kiralık kasalar, kasalar, arsalar, villalar, apartman daireleri ve diğer gayrimenkuller yer alıyor. Açık teklif alma usulü ile satışa sunulacak olan taşıt araçları Eskidji Yenibosna'da, elektrikli ve elektronik eşya, resim ve sanat eserleri ile gayrimenkuller Eskidji Dolapdere'de, mobilya ve kasalar ise her bankanın kendi şubesinde satılacak. Elektronik eşya yarın, 15 ve 23 Haziran'da, otomobiller 10 Haziran'da, resim, halı, antika eserler 16 Haziran'da, gayrimenkuller 17 Haziran'da satışa sunulacak. 







</TEXT>
</DOC>
