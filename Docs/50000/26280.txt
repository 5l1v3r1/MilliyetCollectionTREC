<DOC>
<DOCNO> 26280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/son/sonspo08.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor'da şampiyonluk sevinci sürüyor 
</HEADLINE>
<TEXT>

     Erkekler Basketbol Birinci Ligi 2000-2001 sezonunda play-off final serisinde Efes Pilsen'i 4-2 ile geçerek şampiyon olan Ülkerspor'da, büyük sevinç yaşanıyor. 
     Ülkerspor Kulübü Genel Menajeri Lütfi Arıboğan, iyi bir ekip çalışması yapıp, emeklerinin karşılığını şampiyonluğa ulaşarak aldıklarını söyledi. 
     Arıboğan, sezon başında iyi bir kadro kurduklarını belirterek, ''Saha içinde oyuncular ve teknik heyet, saha dışında da yöneticiler gerekenleri yaptı. Yöneticiler, teknik heyet ve oyuncularla bir takım olduk. Efes Pilsen ile yaptığımız serinin de zorlu geçeceğini biliyorduk. Bizim için değerli bir şampiyonluk oldu. Uzun bir maratondan sonra hedefimize ulaştığımız için mutluyuz'' diye konuştu. 
     Sezon içinde bazı sıkıntılar yaşadıklarını kaydeden Arıboğan, şöyle konuştu 
     ''Sezon ortasında Serkan'ın doping yaptığı gerekçesiyle oynayamaması, bizi zor durumda bıraktı. Serkan'ın yerine takıma monte ettiğimiz Tutku da uyum süreci yaşadı. Play-off final serisinde de sakatlık ve hastalık nedeniyle birçok oyuncumuzdan yararlanamadık. Yine de bunların yerine oynattığımız oyuncular da görevlerini en iyi şekilde yaptı. Zaten biz takımda yer alan bütün oyuncuların kaliteli olduğunu biliyorduk.'' 
     
     'Bütün oyuncuları tutmak istiyoruz' 
     Arıboğan, kazanan ve şampiyon olan bir kadroda yer alan oyuncuların hepsini takımda tutmak istediklerini söyledi. 
     Tüm oyuncularla anlaşmak için uğraş vereceklerini vurgulayan Arıboğan, ''Oyuncularımızı tutup, Avrupa'da daha büyük hedeflere varıp, Türkiye'de de başarılarımızı sürekli hale getirmek istiyoruz. Gelecek sezon da şu anki teknik heyetimizin yönetiminde mücadelemizi sürdüreceğiz. Transfere de önümüzdeki günlerde başlayacağız. Serkan'ın durumu belli olduktan sonra çalışmalarımızı şekillendireceğiz. Amacımız bu takımı tutup, birkaç yerli ve yabancı oyuncuyla takviye yapmak'' diye konuştu. 
     
     'Elektrik kesintisi kötü bir tesadüf' 
     Play-off'ta Efes Pilsen ile yaptıkları serinin son maçında yaşanan elektrik kesintisine de değinen Arıboğan, ''Kötü niyetli birşey olduğunu düşünmüyorum, ama garip bir tesadüf oldu'' dedi. 
     Arıboğan, şampiyonluk maçından önce farklı bir atmosfer yaratıldığını ifade ederek, sözlerini şöyle sürdürdü 
     ''Seride 3. maçta meydana gelen gerginliklerden dolayı son maç çok farklı bir ortamda oynandı. Üçüncü maçta bizim aldığımız galibiyet, yaşanan olaylardan sonra gözardı edildi. Biz farklı galip durumdayken Efes Pilsen Antrenörü Oktay Mahmudi diskalifiye edildi. Hakemlerin bu kararından sonra maçı kazanmadık. Ama kamuoyunda böyle düşünce oluştu. Bu olaylardan sonra dünkü maç tam anlamıyla sinir harbine döndü. Elekriklerin kesilmesinden hemen sonra tekrar gelmesi garip bir tesadüf. Ama kötü niyet aramıyorum.'' 
     
     Şampiyonluğu kutladılar 
     Öte yandan Ülkerspor, Efes Pilsen'i yenerek tarihinde 3. şampiyonluğuna ulaşırken, oyuncular, teknik heyet ve yöneticiler şampiyonluk sevincini bir restoranda yemek yiyerek kutladılar. 
     Turuncu-yeşilliler, restoranda biraraya gelerek şampiyonluk sevincini doyasıya yaşadılar. 






</TEXT>
</DOC>
