<DOC>
<DOCNO> 23146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/son/sondun17.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Aman dikkat...Kağıt dolarlar mikrop saçıyor... 
</HEADLINE>
<TEXT>

     ABD'de yapılan bir araştırmada, kağıt dolarların tehlikeli bakteriler taşıdığı saptandı. 
     ABD Ordusu doktorları tarafından Ohio'da bir marketten alınan 68 adet 1'er dolarlık banknotlarda, bağışıklık sistemini zayıflatan ve insanlarda enfeksiyonlara yol açan bakteriler saptandı. Dolarların 5'inde ise, sağlıklı insanlarda bile akciğer enfeksiyonuna yol açan bakterilerin belirlendiği kaydedildi. 
     Atlanta Merkez Bankası yetkilileri, dolar banknotların ömrünün 18 ay olduğunu ve 18 aylık dönemde doların yüzlerce, binlerce el kez değiştirebildiğini belirtti. 
     Yiyecek satan marketlerde, restoranlarda çalışanların, sürekli olarak hem paraya hem de yiyeceklere temas ettiğine değinen araştırmacılar, bu tip yerlerde çalışan elemanların, paraya dokunduktan sonra ellerini yıkamaları gerektiğini vurguladı. 
     Bakterilerin, metal paralarda da birkaç gün yaşayabildiği belirtildi. Konuyla ilgili araştırma raporu, Amerikan Mikrobiyoloji Kuruluşu Genel Kurulu'nda açıklandı. 







</TEXT>
</DOC>
