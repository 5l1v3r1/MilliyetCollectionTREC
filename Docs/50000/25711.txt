<DOC>
<DOCNO> 25711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/yasam/yas04.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobilden atladı mı, yakınları mı attı 
</HEADLINE>
<TEXT>
Sevda öldü sorular kaldı 
Hareket halindeki otomobilden atlayarak bir çöp kamyonunun altında kalan Sevda'nın ölümündeki sır perdesi aralanamadı... 
     NEZİH GÜROL İstanbul 

     Otomobilden atlayarak intihar ettiği ileri sürülen lise ikinci sınıf öğrencisi Sevda Keleş'in ölümü kafaları karıştırdı. Sevda'nın ölüme gittiği otomobilde yaşadıkları aydınlanamazken, araçta kimlerin olduğu da netleşmedi. Ayrıca Sevda'nın son gecesinde yanında biri sevgilisi iki erkek arkadaşı olduğu ortaya çıktı. Sevda'nın ölümünden önceki saatlerde beraber olduğu arkadaşlarından C.T., "Sevda ailesinden baskı gördüğünden yakınıyordu" dedi. Bu arada polis kayıtlarına intihar olarak geçen olayla ilgili Beykoz Cumhuriyet Savcılığı geniş çaplı soruşturma başlattı. 
     16 yaşındaki Sevda Keleş'i ölüme götüren ve üzerindeki sır perdesi henüz kaldırılamayan süreç, alınan bilgilere göre şöyle başladı 
     
     Arkadaşları... 
     Sevda annesiyle tartıştı ve pazartesi günü okula, eve dönmemek üzere geldi. O geceyi arkadaşlarıyla geçiren Sevda, ertesi gün okula sivil kıyafetlerle döndü. Kızlarının haberini alan Keleş ailesi soluğu okulda aldı. Sevda, 'Siz gidin, ben gelirim' dedi ama ailesini ikna edemedi. Aile kızlarını arabaya bindirip okuldan ayrıldı. 
     Baba Keleş, önceki gün Milliyet muhabirine, eve gitmek için otomobille yola çıktıklarını söylemişti. Ancak bu bilgi, ağabey Cem Keleş ile üç akrabanın ifadeleriyle çelişti. Cem Keleş, otomobilde Sevda, kendisi, akrabaları Yusuf, Mehmet ve Ali Kılıç olduğunu iddia ettiği ifadesinde şunları söyledi 
     "Arabada niye kaçtığını sordum. Geceyi Fethi Paşa Korusu'nda gezerek geçirdiğini ve bir şey olmadığını söyledi. Sol tarafımda oturan Sevda, daha sonra aniden kapısını açarak atladı. Peşinden tutmaya çalıştım ama başaramadım, karşı yönden gelen çöp kamyonunun altında kaldı." 
     Cem Keleş ifadesinde, kardeşinin eve gelmediği son geceyi Ö.B., kuaförde çalışan Ç.B 17 ve C.T. 18 ile geçirdiğini saptadıklarını da iddia etti. 
     
     Milliyet buldu 
     Sevda'nın son gecesini geçirdiği arkadaşlarından olan C.T. ve Ç.B'yi Milliyet buldu. Ö.B. ise kayıplara karıştı. 
     Ç.B, adının yanlışlıkla olaya karıştığını belirterek, "C. ile yakın arkadaş olduğum için benim de orada olduğumu sanmışlar" dedi. Gece boyunca Sevda ve Ö.'nün yanında olduğunu doğrulayan C.T. ise şunları söyledi 
     "İşten çıktıktan sonra arkadaşım Ö., benimle acil görüşmek istediğini söyledi. Buluştuğumuzda kız arkadaşı Sevda ile birlikteydi. Sevda'nın moralinin bozuk olduğunu ve evine gitmek istemediğini söyledi." 
     
     'İknaya çalıştık başarılı olamadık' 
     Sevda'nın pazar sabahı annesiyle kavga ettiğini ve ailesinden baskı gördüğünü anlattığını kaydeden C.T., sözlerini şöyle sürdürdü 
     "Eve dönmesi ve telefon etmesi için iknaya çalıştık ama başaramadık. Sabaha kadar dolaştık, sonra da Sevda okula gitti. Sevgilisi olan arkadaşım Ö.B. ile o gece aralarında hiçbir şey geçmedi. Ben hep yanlarındaydım. Sevda'nın ölümünden sonra ailesinden tehditler aldım. Ö.B. de tehditler nedeniyle evinden ayrıldı. Sevda ile Ö.B. iki yıldır arkadaştılar. Bunu Sevda'nın annesi de biliyor. Polise de ifade verdik." 
     
     İşte sır perdesini aralayacak sorular 
     Baba Keleş otomobilde olduğunu söylüyor. Oğlu ise aksini iddia ediyor. Kim doğru söylüyor 
     Otomobil eve mi, yoksa başka bir yere mi gidiyordu 
     Sevda niye eve gitmek istemedi, korktuğu bir şey mi vardı 
     Otomobilde Sevda dövülüp, tehdit edildi mi 
     Sevda intihar için niye bu yolu seçti 
     Üç kişi arka koltukta otururken, Sevda nasıl kapıyı açıp kendini atmayı başardı 
     Otomobilde neler konuşuldu 
     Ağabey Cem Keleş, Sevda'nın son gecesini geçirdiği arkadaşlarının isimlerini nasıl öğrendi 
     
     



 YAŞAM 















</TEXT>
</DOC>
