<DOC>
<DOCNO> 15775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/11/son/sontur23.html </URL>
<DATE> 2001/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm orucunda bir mahkum daha öldü... 
</HEADLINE>
<TEXT>

     Tutuklu ve hükümlü aileleri, Kartal Cezaevi'nde ölüm orucunda bulunan Nergis Gülmez isimli tutuklunun, kaldırıldığı Bayrampaşa Hastanesi'nde öldüğünü bildirdiler. 
     Tutuklu ve Hükümlü Yakınları Dayanışma Derneği TAYAD üyesi aileler, İnsan Hakları Derneği Genel Merkezi'nde basın toplantısı düzenleyerek, cezaevlerinde 174 gündür sürdürülen ölüm oruçlarının sona erdirilmesi için bir an önce görüşmelerin başlatılmasını istediler. 
     Aileler adına basın açıklamasını okuyan Derya Bakır, ölüm oruçlarına son verilmesi amacıyla 3 gündür Ankara'da olduklarını, ancak kimsenin ''ana ve babaların çığlıklarını duymadığını'' söyledi. ''Kör bir inat sürüp gitmektedir'' diyen Bakır, şöyle konuştu 
     ''Aileler bunalım içindedir. Karşılıklı kutuplaşmanın cezasını aileler çekmektedir. Biz yetkililere sesleniyoruz. Bugün ölüm orucunun 174. gününde aldığımız haberlere göre, 84 kişi kendi ihtiyaçlarını göremez durumdadır. Bugün, Kartal Cezaevi'nde ölüm orucunda bulunan Nergis Gülmez, kaldırıldığı Bayrampaşa Hastanesi'nde öldü. Gülmez ile ölenlerin sayısı 19 Aralık'tan bu yana 38'e ulaştı. Yetkililer, ölüm oruçlarının sona ermesi için kaç kişinin daha ölmesini bekliyorlar.'' 
     
     




</TEXT>
</DOC>
