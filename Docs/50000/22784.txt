<DOC>
<DOCNO> 22784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/son/soneko12.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Financial Times'dan Türkiye yorumu "IMF desteği son şans" 
</HEADLINE>
<TEXT>

     İngiltere'de yayınlanan günlük ekonomi ve politika gazetesi Financial Times, ekonomik krizden kurtulması için Uluslararası Para Fonu'nun IMF sağladığı desteğin, ''Türkiye'nin son şansı'' olduğu öne sürüldü. 
     ''Yorumlar ve analizler'' sayfasında yer alan Martin Wolf imzalı yazıda, IMF İcra Direktörleri Kurulu'nun 15 Mayıs tarihli kararıyla, Türkiye'nin üç yıllık program çerçevesinde kullanacağı toplam kredi tutarının 19 milyar dolara yükseldiği hatırlatıldı. 
     IMF ile 1999 yılının Aralık ayında uygulamaya konulan programı da ele alan ve bundan sonraki gelişmeleri özetleyen yazar, Fon'a biçilen yeni role göre, kurumun esasen artık risk almaması veya yönetim hataları yüzünden güç duruma düşen ülkelere borç vermemesi gerektiğini savundu. 
     Yazar buna karşılık, Türkiye'ye verilen desteğe haklılık katacak en önemli unsuru, ''Türkiye'nin hassas bir bölgede, hayati öneme haiz bir ülke olması'' şeklinde izah etti. Türkiye'nin borçlarını ödemekte güçlük çekmesi ve hiper enflasyonun sınırında olmasının, durumu biraz haklı hale getirebileceğini de kaydeden yazar, ''belki bu son yardım, istikrara biraz olsun katkı sağlar'' dedi. 
     Ekonomiden sorumlu Devlet Bakanı Kemal Derviş ve onun tarafından uygulanan programla ilgili bazı teknik ayrıntılara da yer veren ve bazı olumlu sinyallere dikkati çeken yazar, ''yine de bu programın yeterince sağlam olup olmadığı sorusu halen canlılığını koruyor. Maalesef programın başarısızlık şansı, bunu uygulayanların bütün iyi niyetlerine rağmen yüksek görünüyor, en büyük risk de borçların dinamiğinde yatıyor'' dedi. 
     Türkiye'nin, bütçe yönetiminde yapılan hatalar ve yüksek enflasyon yüzünden borç konusunda limitlere dayandırıldığını da öne süren yazar, piyasalardaki güvenin önem taşıdığını, ancak bunun da sadece ekonomik değil politik gelişmelere de bağlı olduğunu savundu. 
     Kamu harcamalarından kısıntıya gidilmesi ve ekonomide bir durgunluk yaşanmasının işsizliği tetikleyebileceğini ve bu noktada da politik bir direniş başlayabileceğini savunan yazar, politikacıların popülist politikalarına dönmek isteyebileceklerini ve Türkiye'nin kredibilitesini yok edebileceklerini öne sürdü. 
     Yazar, IMF'nin riskli bir operasyona girdiğini bir kez daha tekrarlarken, ''operasyonun riskli olması, yardımdan kaçınılması anlamına tabii ki gelmez. IMF sadece risksiz operasyonlara girişseydi varlığının bir anlamı kalmazdı. Yine de en kötüsü olursa, Türk halkı sadece çökmüş bir ekonomi ve kredisini tamamiyle yitirmiş bir politik rejimle değil, bugün dayanmak zorunda kaldıkları borçtan çok daha ağırıyla başbaşa kalacak'' dedi. 
     
     
     
     







</TEXT>
</DOC>
