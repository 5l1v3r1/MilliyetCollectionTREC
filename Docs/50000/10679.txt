<DOC>
<DOCNO> 10679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/10/magazin/yazdud.html </URL>
<DATE> 2001/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sibel'in hayatı film oluyor 
</HEADLINE>
<TEXT>

AmaZon Cafe, şimdi konser zamanı, La Rısacca "6", Yıldırım Mayruk rakip tanımıyor, Günay Tuncel sanatçı fiyatlarından yakınıyor... 
     Efendim, bir Kurban Bayramı daha geçti. Sizler ne yaptınız bilmiyorum ama, ben pazar dahil, tabir -i caiz ise eşşekler gibi çalıştım. E, durum kritik. Eskiden eşek olana semer vuran çoktu, ama artık öyle değil. Bulduk bir koltuk, kaptırmayalım. Aslında dünya adaletsiz. Özellikle bizim meslekte herşey, çalışandan değil, işini bilenden yana. Bereket sevgili Rıfat'ım Ababay var da takdir ediliyoruz. Tam 25 yıldır profesyonel olarak yaptığım bu meslekte aslında hala amatörüm. Gamsız, iş yapar gibi görünen, ama sizinle aynı parayı alan o kadar çok insan var ki piyasada. Bu arada sevgili yayın yönetmenim Rıfat Ababay kafayı zayıflamaya iyice taktı. Şu günlerde Polonezköy'deki Muzaffer Kuşhan Sağlık Merkezi'nde, yine gazetemizin sorumlu yazı işleri müdürü Hasan Çakkalkurt ile birlikte, benim çekeceğim ilk uzun metrajlı filme jön olmak için kilo verme yarışındalar. Yarın sizlere onlara yaptığım ziyareti anlatacağım. Gelelim sadede Bu kez kurban kesmeyeyim, hayır yapayım istedim. Ama kan akıtmadığımdan mı nedir, ölümden döndüm. Aslında hatam, alkollü araba kullanmam oldu tabii. Bir daha mı Allah saklasın. Bu ilk ve son. Bayramın birinci günü sevgili arkadaşlarım, modanın duayeni Yıldırım Mayruk, sağ kolu Barbaros Şansal ve can dostum İzzet Çapa ile birlikte yazlık Havana'nın kapalı kısmında olan, son günlerin popüler restoranı La Risacca 6'a gittik. Hayli hoş bir geceydi. Yalnız ödediğim hesap bana fazla geldi. Ama yediğimiz yemeklere de değdi doğrusu. Katolan ve gratine kerevit, patatesli sıcak ahtapot, rokalı, kuru fasulyeli ve beyaz peynirli karides, limonla marine edilmiş levrek, somon, hamsi, kılıç ve ahtapot carpaccio, sübye ve mürekkepli risotto, somonlu, kremalı pappardello yedik. Üstüne koliti unutup tiramisu ile çikolata sufleyi götürdüm Sevgili Rıfat, sen istersen bu kısmı es geç. Neme lazım, akşam kaçıp İstanbul'a dönmene ben neden olmayayım. Ağzının tadını bildiğin ve İtalyan mutfağını sevdiğin için kazaya gelmeyelim . O gece bize garson Özkan Karaca ve şef Sırrı Şahin baktı. Müşteriler arasında Milan futbol takımının başkanı 'Signor Galliani' ve menajer AIi Güven, tekstilci Murat Kaynar, büyük bir grup halinde Tahincioğulları vardı. Yani iş fena değildi. Yıldırım, ben ve Barbaros finali Beyoğlu Karafaki'de yaptık, çok da eğlendik. Bu arada Beyoğlu'nda turlarken ve yemek sırasında Yıldırım artist gibiydi. Pekçok tanıyanı çıktı. Sohbet sırasında Yıldırım Mayruk ilk kez bir itirafta bulundu ve rakipsiz olduğunu söyledi. "Benden sonra Canan Yaka, Hayri Akduman ve Vural Gökçaylı geliyor. Ama herkes benden on adım geride. Bugüne değin hep mütevazı davrandım, sana güvendiğim için konuşuyorum. En iyi dikiş benim atölyemden çıkıyor. Ben modayı yerinde, global olarak izliyorum. Artiste pek dikiş dikmiyorum, Türkiye'nin pek çok ünlü ailesini ben giydiriyorum, gelinliklerini ben dikiyorum" diyen Yıldırım'ın bu sözlerine bakalım moda dünyasının diğer ünlüleri ne diyecek Haydi magazinciler ve televoleciler fırsat sizin, biraz karıştırın ortalığı. 
     
     Brooklyn Funk Essentials ve Laço Tayfa konserleri 
     Reggae, funk, soul, acid -jazz ve hip hop gibi New York'un 'underground sound' türlerini birleştiren ve 'world music' akımının yüzü bize dönük projesi olarak adlandırılan Brooklyn Funk Essentials ve Laço Tayfa birlikte sahne alacaklar. Türkiye ve Amerika'da çıkan 'In the Buzz Bag' 1998 Doublemon adlı albümlerinin ardından büyük bir çıkış yakalayan sanatçılar, İstanbul Caz Festivali ve Yapı Kredi Sanat Festivali'nde olacaklar. Brooklyn Funk Essentials ve Laço Tayfa hayranlarıyla 16 17 18 Mart'da İstanbul Babylon, 20 Mart'da Ankara Saklıkent, 21 Mart'da ise İzmir İnönü Kültür Merkezi'nde hayranlarıyla buluşmaya hazırlanıyor, bilginize. Sevgili Cengiz Karavan yıllarca Dr. Bilal'in menajerliğini ve bir çok eğlence yerinin işletmesini başarıyla yaptı. Şimdilerde Cengiz, Çalıkuşu Sokak'ta dört katlı bir otoparkın işletmesini üstlendi. Üstünde Beşiktaş Belediyesi Kültür Merkezi'nin yer aldığı bu yerde Cengiz, nisan ayının ikinci cumartesi gecesi tam 2000 kişilik bir açılış partisi verecek. Karavan, Amerikalı ve Avrupalı DJ'lerin katılacağı bu tarz partilerin yaz boyunca tekrarlanacağını, hatta ünlü sanatçıların katılacağını söyledi. 
     
     Profilo'da yalancı cennet AmaZon Cafe 
     Fashion Figaro'nun işletmeciliğine getirilen sevgili Soli Akriş'e uzun süredir sözüm vardı. Hafta içi, methini sevgili can dostum İzzet Çapa'dan işittiğim Profilo İş Merkezi'ndeki AmaZon Cafe'de buluştuk. Aslında buranın projesi İzzet'e aitmiş. Ama daha sonra Celal Çapa ve Jefi Kamhi ile ağabeyi burayı ortaklaşa açıp İzzet'in projesine konmuşlar. Şaka, şaka. İstanbul'un ortasında yalancı bir cennet gibi. İnsanı gerçekten dinlendiriyor. Bir yanda su şırıltısı, bir yanda kuş sesleri... Bir daldan ötekine zıplayan sevimli şempanzeler, sizinle dalga geçen papağanlar arasında hoş bir yemek yiyebilirsiniz. Aileler için ideal. O gün Tilda Tezman, Yasemin Kamhi, Ayşegül Cinisli, Çiğdem Kayalı, Şebnem Çapa tam kadro oradaydılar. Bir ara Gizem Özdilli'yi gördüm. Tüm ünlü mankenler buranın müdavimleri arasındaymış. İşletme Müdürü Ergun Bediz, şef garson Yüksel Çınar, mutfak şefi Nurettin Kurt ile sohbet ettik. Aslında burayı servis elemanı açısından takviye etmek gerekiyor, yetersiz. Mekan, saat 10.00 22.00 arası açık, pazarları ise brunch var. Soğuk antrelerde şefin salatası 6 milyon. İçinde dana jambon, kaşar, piliç ızgara ve beyaz peynir var. Porsiyonlar büyük, bir tek bu salata ile doyabilirsiniz. Izgara edilmiş bali piliçin olduğu Amazon salatası 4 milyon. Çorbalar 2 -3 milyon arasında. Ana yemeklerin fiyatı ise 5 -8 milyon lira arasında. Ev yapımı Amazon ravioli ıspanaklı, peynirli, fettuccini, penne arrabbiata, mevcut restoranlara oranla daha hesaplı. Sandöviçler 2,5 -5,5 milyon lira. Her çeşit pizza var. Bir de hanımların 5 çaylarında tercih ettikleri pasta köşesi hem zengin hem hesaplı. İçecekler de öyle. Her çeşit alkollü içkinin de bulunduğu AmaZon Cafe şık, hoş bir yer. Sinema öncesi, sonrası rahatlıkla gidebileceğiniz ve zevk alacağınız bir mekan bence. Rezervasyon için telefon numarası 0212 216 42 62. 
     
     Günay'da Sibel'li gecelere devam 
     Bana ailem kadar yakın olan Derya -Zafer Babacan çifti ile Günay'da Sibel'i dinlemeye gittim. İnci -Demir Budak, Nesrin -Yılmaz Eyilik, sosyetenin alımlı güzellerinden Leyla Mardin ve kocası Vedat Bey, bir grup arkadaşı ile Demet Şener, meslekdaşlarım ve çok sevdiğim can arkadaşlarım Uğur Güneri, Dursun Karadağ da izleyiciler arasındaydı. Çok hoş bir gece yaşadık. Günay gerçekten eğlence yaşamında artık klasikleşti. Bunda Sevil -Günay Tuncel çifti ile yılların deneyimli personeli Öner Çanakkaleli, Metin Ateşlikan, Yılmaz Kaya, Cemal Aktürk ve Halil Aytemiz'in de şüphesiz önemli rolü var. Sibel Can modanın duayenlerinden Canan Yaka'ya ait iki şık kostüm giydi. Çok zayıflamış. Annesi Sezer Hanım ile teyzesi yanından hiç ayrılmadılar. Şu günlerde Londra'da olan Sibel, bayram sonrası gördüğü ilgi üzerine yeniden Günay'da sahne alacak. Günay Tuncel memnun, ama biraz da dertli. 
     Sanatçıların bu ekonomik sıkıntıda fiyatlarını aşağıya çekip artık halka inmelerini öneriyor. Günay, kış kadrolarını bu yıl haftasonları Bodrum'a da koyacak. Günay ile konuşurken gecce.com'un sanal paparazzisi Mustafa Deryahan'ı gördüm. Mustafa bende yetişmişti. Canavar gibidir, hiç affetmez, aman dikkat Gecce.com da iyi gidiyor. Program bitiminde Sibel ile görüştüm. 'Dansöz' filminin senaristi, oyuncusu ve yönetmeni Savaş Ay, filmde Sibel ile ilgili kesitlerin olduğunu söylüyor. Profesyonel oyuncuların yanında, İlknur Soydaş ve oryantal Şıvga'nın çok iyi oyun çıkardıklarını söyleyen sevgili Savaş 'Dansöz'den umutlu. Kerem Alışık, Fikret Kuşkan, Nilüfer Açıkalın, Çolpan İlhan ile uyum içinde çalışmışlar. Savaş, 'Dansöz'ün ikinci bölümünün senaryosunu tamamen Sibel'in hayatı üzerine kuracak. Sibel Can'ı oynatmak istiyor. Beni aracı koydu. Bakalım, Londra dönüşü Sibel ile detaylı görüşeceğiz. Efendim, bugünlük de bu kadar, kalın sağlıcakla. En kötü pazarınız benimkinden iyi olsun. 
     
     


 MAGAZİN 












</TEXT>
</DOC>
