<DOC>
<DOCNO> 40567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/yasam/ayas.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan, travestilerin elinden zor kurtuldu 
</HEADLINE>
<TEXT>

Savaş Ay'ın cipiyle sokak çocuklarıyla konuşmak için Beyoğlu'na çıkan Hasan Gemici, kendilerine saldıran travestilerden otele sığınarak kurtuldu... 
     ŞAKİR AYDIN İstanbul 

     Aileden sorumlu Devlet Bakanı Hasan Gemici, dün saat 03.00 sıralarında, yanına koruma almadan, Sokak Çocuklarını Koruma Derneği Başkanı Yusuf Ahmet Kulca ve gazeteci Savaş Ay'la birlikte, Taksim'deki sokak çocuklarının durumunu incelemek için Beyoğlu’na çıktı. Ay'ın cipine binerek Taksim'de dolaşan grup, aracı Cumhuriyet caddesinde park ettikten sonra sokak çocuklarıyla konuşmaya başladı. 
     Bu sırada yanlarına içinde travestiler bulunan bir araç yanaştı. Travestiler, daha önce kendileriyle ilgili haber yapan Savaş Ay'ı görünce gruba önce küfür edip ardından da taş ve sopalara saldırdılar. Saldırı üzerine, Bakan Gemici, Kulca ve Ay yakınlardaki Medison Oteli'ne sığındı. 
     
     Bize tokat attılar’ 
     Gözü dönmüş travestiler bununla da kalmadı. Gemici'nin programını izleyen Akşam gazetesi muhabiri Yılmaz Kılıçkaya'yı feci biçimde döven travestiler, Savaş Ay'ın cipinin ön camını kırıp üzerine yazı yazdıktan sonra kontak anahtarını alarak kaçtı. Kırmızı Palio kullanan üç travesti, polisin kısa süren takibinin ardından Kurtuluş'ta yakalandı. Beyoğlu Araştırma Büro Amirliği'ne götürülen travestilerin adlarının Okan Topal, Ayhan Zorlu ve pembe kimlikli Harika Ödemiş olduğu belirlendi. Ay'ın aracının anahtarı Zorlu'nun üzerinde bulunurken, travestiler ifadelerinde, kırmızı ışıkta durdukları sırada gruptan birinin yanlarına gelerek kendilerine tokat attığını öne sürdü. 
     Beyoğlu Adliyesi’ne sevkedilen travestiler Okan Topal ve Ayhan Zorlu ile transseksüel Harika Ödemiş, Nöbetçi Cumhuriyet Savcısı tarafından sorgulandı. "Özel araca zarar vermek" suçundan ifadeleri alınan üç kişi, serbest bırakıldı. 
     
     



 YAŞAM 





















</TEXT>
</DOC>
