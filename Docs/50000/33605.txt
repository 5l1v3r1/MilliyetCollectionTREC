<DOC>
<DOCNO> 33605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/24/yazar/bila.html </URL>
<DATE> 2001/07/24/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Dalgalı kura kontrol 
</HEADLINE>
<TEXT>

     Ankara, dalgalı kur rejiminin esasına dokunmadan, dövizi kontrol altına almaya dönük yeni önlemler üzerinde çalışıyor. 
     IMF Başkan Yardımcısı Stanley Fischer'la yapılacak temasların önemli konularından biri bu olacak. 
     Kur yine dalgalanmada olacak ama programı yürüten üst düzey bürokratlar, bu dalgalanmanın tümüyle serbest kalmasından yana değiller. Merkez Bankası'nın dalgalanmayı kontrol altında tutması gerektiğini savunuyorlar. 
     Aslında Merkez Bankası Başkanı Süreyya Serdengeçti, mart ayından bu yana dalgalı kura küçük çaplı da olsa müdahalede bulunuyordu. Devlet Bakanı Kemal Derviş, "Kura müdahale etmeyeceğiz, dalgalı kurun anlamı budur" dedikçe, Merkez Bankası Başkanı Serdengeçti, "müdahale edeceğiz" diyordu ve ediyordu. 
     Bugünlerde Ankara, "dalgalı kura müdahale" konusunu enine boyuna tartışmaya başladı. Öyle anlaşılıyor ki, Derviş de temmuzdaki sıçramayı görünce, Serdengeçti'nin fikrine geldi. Şimdi IMF'yle masaya yatırılacak olan temel iki konudan birini program hedeflerinde revizyon, diğerini de tümüyle serbest dalgalanmadan, "kontrollü dalgalanma"ya geçiş oluşturacak. 
     IMF henüz Merkez Bankası'nın bu yaklaşımıyla ilgili bir renk vermiş değil. 
     Bu, kurda bant uygulamasına geçiş anlamına geliyor mu 
     Yetkililerin bu sorumuza verdikleri yanıt şu 
     "Hayır. Bu bant sistemi değil. Kur çıpası değil. Dalgalanmanın kontrol altında olması." 
     Peki kontrol nasıl sağlanacak 
     Bu sorunun yanıtı da şöyle veriliyor 
     "Merkez Bankası gerekli gördüğünde piyasaya girerek, duruma göre döviz alıp satarak müdahale eder. Ayrıca bankalar arasında oluşturulan vadeli işlemler piyasası dalgalanmayı kontrol edecek araçlardan biridir. Bankalar kendi aralarındaki vadeli işlemlerde bir kur belirler ve onun üzerinden ileriye dönük işlem yaparlar. Bu yolla belirlenen kur da piyasayı etkiler, baz oluşturur. Ayrıca özel bankalar da artık döviz satıcısı olmayı kabul ettiler. Sadece Merkez Bankası döviz satar özel bankalar da toplar gibi bir durum piyasaya hakim olmayacak. Özel bankalar siyasi gerginlik, kriz hallerinde panik davranışlarla dövize yöneliyorlardı, ancak bunlar geride kaldı. Artık siyasi sorun doğuracak bir konu kalmadı. Piyasa rahatladı. Koşullar dalgalanmalara müdahaleye uygun hale geldi." 
     Ankara, şimdi bu yaklaşımına IMF'nin vereceği yanıtı bekliyor. IMF'yi bu konuda ikna etmeye çalışacak. 
     IMF ise döviz kurunun ne olacağının gün gün belli olduğu döviz çıpası uygulamasının çökmesinden ağzı yandığı için "kontrol"lü öneriyi üfleyerek değerlendireceğe benziyor. 
     Ankara'daki heyet yanıt veremedi. 
     IMF'nin yanıtı için Fischer bekleniyor. 
     
     







Tayyip ve ÖDP... 


Dalgalı kura kontrol 


TCK 159 Yasaları ve kafaları değiştirmek 


Düş kırıklığı olmasın 


Yob kuşağı 


Puanlar düşerse şaşırmayın 


Bankalarla yakın temas ve önlemler 


Sezer'in açık mesajı 


Ah sol elim, acemi elim... 


Sezer, AB ve seçim 


Bu tepkiler, Demirel'in merakını giderir mi 


Üretim ve satışta inanılmaz düşme var 


</TEXT>
</DOC>
