<DOC>
<DOCNO> 29167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/son/sontur18.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kız çocuklarına cinsel tacizde bulunan polis serbest bırakıldı 
</HEADLINE>
<TEXT>

     Adana'da, küçük yaştaki 3 kız çocuğuna cinsel tacizde bulunduğu öne sürülen Emniyet Müdürlüğü Çevik Kuvvet Şube Müdürlüğü'nde görevli polis memuru, tutuksuz yargılanmak üzere serbest bırakıldı. Görevden alınan polis memuru hakkında idari soruşturmanın da sürdürüldüğü bildirildi. 
     Alınan bilgiye göre, merkez Yüreğir ilçesi Selahattin Eyyübi Mahallesi'nde, 2 gün önce resmi giysiyle kendisine ait otomobille dolaşırken, H.K isimli kız çocuğunu arabaya çağırıp cinsel organını gösterip tacizde bulunan, çocuğun bağırması üzerine olay yerinden kaçan kişi, güvenlik güçlerinin takibi sonucu yakalandı. 
     Yapılan araştırma sonunda, yakalanan kişinin, Emniyet Müdürlüğü Çevik Kuvvet Şube Müdürlüğü kadrosunda görevli polis memuru Atilla Y. 28 olduğu anlaşıldı. Bunun üzerine aynı konuda şikayette bulunan iki ailenin kız çocukları A.Y ve Z.K ve H.K, teşhis için, Cumhuriyet Polis Karakolu'na çağrıldı. Kız çocukları, resmi kıyafetli 15 polis memurunun arasından, Atilla Y.'yi teşhis ettiler. 
     Görevden alınarak hakkında idari soruşturma açıldığı öğrenilen 3 yıllık polis memuru Atilla Y, yapılan sorgulamasından sonra adliyeye sevk edildi. 
     Suçüstü Cumhuriyet Savcılığı'nca alınan ifadesinde, psikolojik sorunlarının olduğunu ve cinsel tacizde bulunmuş olabileceğini belirten polis memuru Atilla Y'nin suç vasfının 6 aylık cezayı gerektirdiği gerekçesiyle, tutuksuz yargılanmak üzere serbest bırakıldığı öğrenildi. 
     
     






</TEXT>
</DOC>
