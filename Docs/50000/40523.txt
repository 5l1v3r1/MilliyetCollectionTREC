<DOC>
<DOCNO> 40523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/guncel/agun.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
11 GÜN SÜREN 'İNSAN AVI' KAYSERİ'DE SONA ERDİ 
</HEADLINE>
<TEXT>
Çekirge’ bu kez sıçrayamadı 
Tanınmamak için gözlük ve şapka takıp, top sakal bırakan Yermez kendisini 6 yıl önce hırsızlık suçundan tutuklayan polise yakalandı 
     Oktay ENSARİ - Davut GÜLEÇ - Alper KEKEÇ - Sonar KAVAK - Mehmet NİLKALI KAYSERİ, SİVAS, DHA 

     Üzeyir Garih cinayetinin bir numaralı zanlısı, Yener Yermez, cinayetin 11. gününde dün Kayseri girişinde bir otobüste yakalandı. Tanınmamak için top sakal bırakan, gözlük takan Yermez, kendisini 6 yıl önce hırsızlıktan yakalayan Komiser Hasan Kahraman’ın tanıması sayesinde ele geçirildi. Cinayeti işlerken yanında bir kadın bulunmadığını belirten Yermez’in bıçağı mezarlığa attığını söylediği belirtildi. Kayserili olan Yermez’in, birliğinden firarından hemen sonra kentte yoğun güvenlik önlemi alan polis ve jandarmanın çabaları dün sonuç verdi. Yener Yermez’in evinde seyyar karakol oluşturan ve yakınlarını takibe alan güvenlik güçleri, günlerdir kentin tüm giriş ve çıkışlarını tutarak araçları kontrol etti. 
     
     KOMİSER HEMEN TANIDI 
     Yermez’in içinde bulunduğu Kent Turizm’e ait otobüs, dün saat 11.10 sıralarında Kayseri’ye 12 kilometre uzalıktaki Bölge Trafik Müdürlüğü ve Boğazköprü arasında durduruldu. Yermez’i daha önce hırsızlıktan yakaladığı için iyi tanıyan bu nedenle arama yapan ekipte görev alan Hırsızlık Büro Amirliği’nde görevli Kahraman, kimlik kontrolü için içeri girdiğinde, ön sıralarda cam kenarında oturan Yermez hemen başını çevirdi. 
     Komiser Kahraman, bu yolcuya dikkatle baktı. Bu kişi, 6 yıl önce Kayseri’de Fatih Karakolu’nda Komiser Yardımcısı olarak görev yaparken hırsızlıktan yakaladığı Yener Yermez’di. 
     
     ASKER KİMLİĞİ VARDI 
     Kahraman, top sakal bırakmış, gözlüklü, üzerinde beyaz tişört ve bej renkte pantolon bulunan, ayağı çorapsız bej renkli terlikli ve başı şapkalı Yermez’i görür görmez tanımıştı, hızla yanına gitti. Hemen yere yatmasını istedi. Yener Yermez bu arada adını soran komisere başka bir isim verdi. Ama Komiser ısrarla "Adın ne" diye bağırmaya başladı. Ekipten bir başka polis Yermez’in çantasını aramaya başladı. Ve çantadan Yermez’in askeri kimliği çıktı. Kelepçe takılan Yermez otobüsten indirildi. Kayseri’de ilk hırsızlıktan yakalandığında o bölgedeki karakolda görevli ve rütbesi komiser yardımcısı olan Hasan Kahraman’a amcasıyla sözleştiği bağevinde teslim olmaya gittiğini söyledi. 
     
     ANKARA’DAN BİNDİ 
     Yermez’in İstanbul’dan, önce Eskişehir’e gittiği ve önceki gece Ankara’ya geçtiği saptandı. Yakalanmamak için kılık değiştiren Yermez, önceki gece yarısı Kent Turizm yazıhanesinden Kayseri’ye gitmek için 10 milyon lira ödeyip ön sıralarda bilet aldı. Yermez, otobüse dün saat 07.00 sıralarında bindi. Avukat yol arkadaşının ifadesine göre, 5 numaralı koltuğa oturdu. 
     
     İSTANBUL’A GETİRİLDİ 
     Otobüsün ön sıralarında cam kenarında oturan, zaman zaman da boş koltuklarda yer değiştiren Yermez’den diğer yolcular hiç şüphelenmedi. Kimseyle konuşmayan Yermez, çoğu zaman uyuma numarası yapıp, sık sık da dışarıyı seyretti. Yakalandığında da şoför ve yolcular, Garih’in katilini nasıl olup da tanımadıklarına hayıflandı. 
     Yener Yermez, beraberindeki polislerle birlikte karayoluyla İstanbul’a getirildi. 22.30’da İstanbul’a gelen Yermez, Kartal Devlet Hastanesi’nde sağlık muayenesinden geçirildi. 
     
Teslim olacaktım tanıdınız’      DHA 

     Yakalandığında üzerinden 30 milyon lira para çıkan ve kimlik bulunmayan Yener Yermez’in, bagaja verdiği naylon çanta içindeki eşyasının arasında, askeri kimliği çıktı. Yermez’in ilk sözleri, "Ben öldürdüm. Para için yaptım. Buraya teslim olmaya geliyordum. Eskişehir’de bir yakınımın yanında kaldım. Polis ailemle görüşmüş, Kayseri’de daha önce belirlenen bir bağevine gidiyordum. Orada teslim olacaktım. Ama siz beni tanıdınız" oldu. İçişleri Bakanı Rüştü Kazım Yücelen’in isteği üzerine Yermez’i, yakalayan Komiser Hasan Kahraman’ın başında bulunduğu polis ekibi İstanbul’a götürdü. 
     
Para istedim. Delikanlısın çalış dedi. Öldürdüm’      Yermez, Kayseri Emniyeti'nde verdiği ilk ifadesinde, Garih'i para için öldürdüğünü itiraf etti ve bu sırada yanında bir kadının bulunmadığını söyledi. Yermez, olay günü Eyüp Mezarlığı'nda Garih'le karşılaştığını ve kendisinin cebinde 2 milyon lira bulunduğunu, Garih'ten para istediğini söyledi. 
     
     200 MİLYONU ALDIM 
     Garih'in kendisine, "koskoca adamsın, para istemeye utanmıyor musun Aslan gibi delikanlısın çalış kazan" dediğini aktaran Yermez, bu sözler üzerine tartışmaya başladığını, sinirlenip Garih'i bıçakladığını belirtti. Yermez, cinayetten sonra Garih'in üzerinden 200 milyon lira aldığını da söyledi. 
     
     BIÇAK ALIP GELDİ 
     NTV'nin İHA'yı kaynak göstererek verdiği habere göre Yermez, el yazısıyla verdiği ifadede, Garih'in sözlerine sinirlenerek mezarlık çıkışındaki bir bankanın yakınından bıçak satın alıp tekrar Garih'in yanına geldiğini belirtti. İkinci kez para istemesi üzerine Garih'in "Beni onunla korkutamazsın" dediğini ifade eden Yermez, sırtını dönen "Garih'i sağ böğründen bıçakladığını kaydetti. 
     Yermez, Garih'in kendisine doğru döndüğünü ve bu arada tekrar bıçakladığını anlatarak, Garih'in ikinci bıçak darbesinden sonra cüzdanındaki paraları yere atarak "al" dediğini ve kendisinin cep telefonunu da istediğini söyledi. Yermez, telefon ve parayla uzaklaşırken Garih'in "imdat" diye bağırması üzerine hala ayakta bulunan işadamına birkaç bıçak darbesi daha vurduğunu söyledi. 
     
     PENCEREDEN KAÇTIM 
     Yermez, yere düşen Garih'e kaç bıçak darbesi vurduğunu ise hatırlamadığını kaydetti. Olayın ardından Hasdal'daki kışlasına döndüğünü yazan Yermez, akşam saatlerinde kendisinin çağrılması üzerine durumu farkedip tuvalet penceresinden kaçtığını belirtti. 
     
     ÇÖPLÜKTE YATTIM 
     Yermez, "Kışladan kaçtıktan sonra sokaklarda gezip, geceleri çöplüklerde yattım" dedi. Yermez ifadesinde, Pınar Konuşkan’la ilişkisi olduğunu itiraf etti, ancak cinayet sırasında yanında kimsenin olmadığını, mezarlıkta fuhuş yapmadıklarını ileri sürdü. Yener Yermez’in dayısı Ahmet Bayram "Yeğenim, Kayseri’ye bana gelecekti. Ben de onu teslim edecektim. Yener, Kayseri’de polisce yakalandıktan sonra onunla, emniyetin koridorunda görüştük. Bana sarılıp, Onu ben öldürdüm. Oldu bir kere abi’ dedi." 
     
Avukatla yolculuk      MUSTAFA BAKACAK Kayseri 

     Yener Yermez’in son yolculuğunu, otobüsteki yol arkadaşı anlattı. Avukat Müslüm Beyaztaş, Yermez’le beş saat yanyana yolculuk ettiklerini belirtti ve şöyle konuştu 
     "Keskin’de otobüs mola verdi. Bir kola içti. Sonra otobüs tekrar hareket ettiğinde Yener gazetede kendi haberini okudu. Kayseri’ye girmeden önce Ambar’da ineceğini söyledi. İneceği yerden bir kilometre önce saat 11.00’e doğru polisler otobüsü durdurdu. Ön taraftan gelen görevli doğrudan Yener’e yönelerek kimliğini sordu. O da polise kahvehane gibi bir şeyler söyledi. Herhalde üzerinde kimliğinin bulunmadığını, çalıştığı kahvehanede olduğunu söyledi sanıyorum. Polis Yener’den aşağıya inmesini istedi. O da son derece sakin bir şekilde otobüsten indi. Beş dakika sonra polis gözaltına alınan şahsın otobüse dönmeyeceğini söyleyip, bizim yola devam etmemizi istedi." 
     



 GÜNCEL 



















</TEXT>
</DOC>
