<DOC>
<DOCNO> 1702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/11/son/soneko06.html </URL>
<DATE> 2001/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekstilde grev kararı 
</HEADLINE>
<TEXT>

     Türk-İş'e bağlı TEKSİF sendikasıyla Tekstil İşverenleri Sendikası arasında 54 bin işçi adına yürütülen toplu iş sözleşmesi görüşmelerinde uzlaşma sağlanamayarak, grev kararı alındı. 
     TEKSİF Sendikası Genel Başkanı Zeki Polat,yaklaşık 6 aydan bu yana Tekstil İşverenleri Sendikası'yla yürüttükleri toplu iş sözleşmesi görüşmelerinde ortalama brüt 225 milyon lira olan işçi ücretlerine, birinci 6 ay yüzde 35 oranında zam ve belli oranda refah payı talep ettiklerini, buna karşılık işveren sendikasının yüzde 13 oranında zam önerdiğini bildirdi. 
     İşverenin ücret zammının yanı sıra fazla mesai ücretlerini yüzde 100'den yüzde 50'ye düşürmesi, işçilerin pazar günü çalışıp hafta içinde izin yapması gibi önerilerde bulunduğunu anlatan Polat, bunu kabul etmediklerini kaydetti. 
     Polat, şunları söyledi 
     'Resmi arabulucu gözetiminde sürdürülen görüşmelerde de uzlaşma sağlayamadık ve yasa gereği grev kararı aldık. Hak-İş'e bağlı Öziplik-İş ile DİSK'e bağlı Tekstil-İş sendikaları da resmi arabulucu gözetiminde sürdürdükleri görüşmelerde uzlaşma sağlayamadılar. Bu sendikalar da yakın bir tarihte grev kararı alacaklar. Eğer son anda bir uzlaşma sağlanamazsa, tekstil sektöründe çalışan 70 bin işçi 21 Şubat Çarşamba günü greve çıkacak.'' Uzlaşma sağlanamaması durumunda, aralarında Vakko, Altınyıldız,Kordsa, Dinarsu Halı, Saray Halı, Bahariye Mensucat, Aksu ve Edip Tekstil işletmelerinin bulunduğu işyerlerinde 21 Şubat'ta grev başlayacak. 




</TEXT>
</DOC>
