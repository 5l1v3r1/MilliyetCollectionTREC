<DOC>
<DOCNO> 34553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/son/sondun17.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyükelçilikten bilet rezaletine açıklama "Şirketler Belçikalı" 
</HEADLINE>
<TEXT>

     Belçika'da, Türkiye'ye yolculuk yapanlara uçak bileti satan ''European Flight Center'' EFC isimli kuruluşun sattığı biletlerin geçersiz sayılmasından kaynaklanan sorunlar devam ederken, Türkiye'nin Brüksel Büyükelçiliği, ''gelişmeleri yakından izlediğini'' açıkladı. 
     Basın tarafından tepki ve değerlendirmeleri istenen Büyükelçilik, şu açıklamayı yaptı 
     ''Hafta sonunda Türkiye'ye gitmek isteyen ve ülkemizde tatil geçirdikten sonra Belçika'ya dönecek olan Belçikalı ve Türk vatandaşlarının her iki ülke havaalanında bilet sorunu yaşamalarına neden olan şirketlerin, Belçika kanunlarına göre kurulmuş Belçika şirketleri olduğu anlaşılmaktadır. Büyükelçiliğimiz, Turizm Müşavirliğimiz vasıtasıyla gelişmeleri yakından izlemekte ve konuyla ilgili şirketler ile bu konuda gözetimi sağlamakla yetkili Belçika makamlarıyla görüşmeler yapmaktadır. 
     Özel ticari nitelikteki bu sorunun Türkiye-Belçika turizm ilişkilerini olumsuz olarak etkilememesi için girişimler sürdürülmektedir.'' Belçika'da büyük yankılar yaratan olayda adı geçen EFC, Air Alfa ve MNG Airlines gibi şirketlerin Türkler tarafından yönetildiği, Belçika'da yasal yapıya sahip oldukları biliniyor. Bilet satışında aracı olan seyahat acentalarının çoğunluğunun da Türklere ait Belçika kuruluşları olduğu gözlemleniyor. Belçika Dışişleri Bakanlığı kaynakları, Türkiye'de sorun yaşayan yolcuların durumunun, Ankara'daki diplomatik temsilcilere inceletildiğini, araştırmaların sonucunun beklendiğini ifade ediyorlar. 







</TEXT>
</DOC>
