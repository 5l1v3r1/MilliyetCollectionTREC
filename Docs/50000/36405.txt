<DOC>
<DOCNO> 36405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/son/soneko15.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Financial Times'a göre ABD hükümeti de Uzanların peşine düştü 
</HEADLINE>
<TEXT>

     Dünyaca ünlü dedektiflik şirketi Kroll'dan sonra, ABD hükümetinin de Motorola'ya 2 milyar dolarlık borcunu ödemeyen Uzan kardeşlerin peşine düştüğü öne sürüldü. 
     Motorola ile Telsim arasındaki çekişmenin, Türk ekonomisinin güçlendirilmesi için gerekli olan yabancı yatırımcıları olumsuz yönde etkileyeceği ifade edildi. 
     Financial Times gazetesinde, "Washington Telsim borçları konusunda Motorola'ya yardım ediyor" başlığıyla yer alan haberde, "ABD hükümeti, Türkiye'nin ikinci en büyük mobil telefon operatörü Telsim'den olan 2 milyar dolarlık alacağını kurtarmak için Motorola lehine aracı oldu" ifadesine yer verildi. 
     Türkiye'nin eski büyükelçisi olması nedeniyle Türkiye'ye yakın bir ilgisi olan ABD Dışişleri Bakan Yardımcısı Marc Grossman'ın kısa bir süre önce Washington'daki Türkiye Büyükelçiliği ile görüştüğü anlatılan haberde, ABD Büyükelçiliği'nin de Ankara'daki yetkilerle aynı konuyu ele aldığı kaydedildi. 
     Motorola ile Telsim arasındaki sıkıntıların, Mayıs ayında Telsim'in 2 milyar dolarlık borcunun 728 milyon dolarlık taksidini ödememesi ile başladığı kaydedilen haberde, "Yeniden takvimlendirme görüşmelerinden sonra Motorola, Telsim'in sahibi Uzan ailesinin Motorola'nın Telsim'deki yüzde 66'lık payını azaltmak için sermaye artırımı yaptığını farketti. 
     Motorola ve Nokia'ya bilgi verilmeyerek 24 Nisan günü Ankara'da yapılan toplantıda onaylandı" denildi. 
     Nokia'nın da Telsim'den olan 719 milyon dolarlık alacağının, 240 milyon dolar tutarındaki taksidini alamadığı için Motorola ile aynı durumda olduğu ifade edilen haberde, "Ne Motorola ne de Nokia yorum yapamaz. Ancak bu firmalara yakın kişiler sermaye artırımının sözleşme ihlali ile gerçekleştirildiğini söylüyorlar. Her iki şirket de, Uzanların servetini araştırmak üzere özel bir dedektiflik şirketi olan Kroll ile anlaşmıştı" denildi. 
     Haberde, İstanbul'da yapılan yargılama sonucunda lehine bir karar çıkmasının ardından Nokia'nın 23 milyon dolarını kurtararak, Telsim'e karşı "küçük bir zafer" kazandığı kaydedildi. 
     İngiliz gazete, Türkiye'nin yakın bir müttefiki olan ABD'nin, Motorola ile Telsim arasındaki çatışmanın Türk ekonomisinin güçlenmesi için gerekli olan yabancı yatırımcıları cesaretlendirmek için yapılan girişimleri olumsuz etkileyeceği konusunda uyardıklarını bildirdi. 
     Uzanların, Türkiye'nin çalkantılı iş dünyasında da "tartışmalı" bir sicili bulunduğu öne sürülen haberde, "Yetkililerin Telsim'e uygulayabileceği en büyük yaptırım, her ne kadar Motorola ve Nokia'ya paralarını geri almaya yardımcı olmasa da, GSM lisansını geri almak olabilir" görüşüne yer verildi. 







</TEXT>
</DOC>
