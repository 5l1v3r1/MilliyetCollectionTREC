<DOC>
<DOCNO> 34505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/spor/spo01.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum’dan son çare 
</HEADLINE>
<TEXT>

Beşiktaş’ın Alman hocası, takımındaki para krizinin çözülmesi için bugün yönetimle toplantı yapacak, "Sezona sorunlardan arınmış olarak çıkmalıyız" uyarısında bulunacak 
     BİLAL MEŞE 

     SİYAH - Beyazlı ekibin Teknik Direktörü Christoph Daum, takım içindeki parasal krizin aşılması için yönetime çıkacak. Serdar Bilgili başkanlığında bugün yapılacak toplantıya katılacak Alman hoca, önce takımla ilgili rapor verecek, ardından futbolcu alacaklarının bir an önce ödenmesini isteyecek. Fulya’da dün sabah oyuncularla konuşan Daum, "Parasal sorunların lig başlamadan önce çözümlenmesini isteyeceğim" dedi. 
     ALMAN hocanın bugünkü toplantı öncesi, bazı yöneticilerle yaptığı ikili görüşmelerde, "Sezona sorunlardan arınmış olarak girmek zorundayız" dediği bildirildi. Daum’un konuşmasını, "Öncelikle futbolcuların alacaklarının bir an önce ödenmesi şart. Lige bu sorunlarla girersek, işimiz zorlaşır. Aksi taktirde, bu takımdan verim alamayız, sıkıntılar yaşarız" diye sürdürdüğü öğrenildi. 
     
     100. yıl kutlaması 
     BÜYÜK Beşiktaş Platformu, 2003’teki 100. yıl kutlamaları için şimdiden start aldı. Kuruculuğunu Affan Keçeci, Tuncer Zengin, İlhan Atadeniz, Ethem Özçelik gibi eski yöneticilerin yaptığı platform, "Projelerimiz arasında TJK ile görüşüp, Beşiktaş koşusu düzenlemek var. Cumhurbaşkanı’nın da katılacağı görkemli bir balo yapacağız. Avrupa’nın büyük takımlarından biriyle hazırlık maçı, 100. Yıl Beşiktaş Marşı da planlıyoruz" açıklamasını yaptı. 
     
     Umutlu prova 
     SARIYER maçında Beşiktaş’ın farklı galibiyetinin yanı sıra ortaya koyduğu futbol yöneticileri ve teknik kadroyu umutlandırdı. Asbaşkan Yıldırım Demirören, "Mücadele ve kazanma hırsımız üst düzeyde" dedi. Daum da "Şu anda yüzde 75 kapasitedeyiz" açıklamasını yaptı. 
     
     Veit oynuyor 
     BEŞİKTAŞ’ın, Sarıyer ile yaptığı maçta burnu kırılan Veit’in Trabzon karşılaşmasına yetişeceği bildirildi. Kulüp Doktoru Ayhan Obtur, burnu alçıya alınan Veit’in önümüzdeki hafta çalışmalara katılabileceğini söyledi. Veit’in, Milan maçında oynayıp, oynamayacağına Daum karar verecek. 
     



 SPOR 
























</TEXT>
</DOC>
