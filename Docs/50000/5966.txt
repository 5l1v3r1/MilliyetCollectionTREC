<DOC>
<DOCNO> 5966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/son/sontur11.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hatiboğlu "91. maddede yapılması düşünülen değişiklik Anayasa'ya aykırı" 
</HEADLINE>
<TEXT>

     FP Grup Başkanvekili Yasin Hatiboğlu, TBMM İçtüzüğünün 91. Maddesinde yapılması düşünülen değişikliğin Anayasa'ya aykırı olduğunu iddia etti. Hatiboğlu, ''Bunu iptal ettiririz'' dedi. 
     Hatiboğlu, TBMM'de düzenlediği basın toplantısında, İçtüzük Değişikliği Teklifi ve bu konuda yapılan görüşmeler hakkında bilgi verdi. FP'nin uzlaşmacı bir parti olduğunu ifade eden Hatiboğlu, İçtüzük görüşmelerinde de bu tavrı ortaya koyduğunu söyledi. 
     Hükümet'in daha önce Meclis gündemine bir içtüzük değişikliği teklifi getirdiğini anımsatan Hatiboğlu, DSP, MHP ve ANAP'tan oluşan üçlü koalisyonu, ''Üçlü ittifak'' olarak niteleyerek, şöyle konuştu 
     'Bu üçlü ittifak, 51 maddeden oluşan 527 sıra sayılı İçtüzük Değişikliği Teklifi bir yerlerden gelen talimat mı diyeyim, yoksa ikna mı diyeyim, yoksa o dönem Türkiye'de olan Coterelli'nin Avrupai bir yöntem göstermiş olmasından dolayı mı bilemiyorum, 11 maddesi geçtikten sonra geri çekti ve 8 maddelik yeni bir teklif verdi.'' 
     Hatiboğlu, TBMM Başkanı Ömer İzgi başkanlığında dün yapılan İçtüzük Değişikliği Teklifi ile ilgili yapılan toplantıda, maddeler üzerinde parti gruplarına beş dakikalık konuşma hakkı sağlanması, önergelerin kanun tamamlanıncaya kadar verilebilmesine imkan tanınması gibi önerilerinin benimsendiğini söyledi. Yasin Hatiboğlu, ''Bunlar en iyisidir diye değil, en az kötü olanıdır diye seçiyoruz. Elbette eski hali daha iyiydi'' dedi. Kanun tasarı ve teklifleri üzerinde iktidar partilerine mensup milletvekillerinin söz hakkı almamasını ''Allah size dönmez bir dil vermiş, konuşmuyorsunuz. Hiç olmazsa biz dolgun konuşalım diye Danışma Kurulu'nda kabul edilen bir düzenlemenin Genel Kurul'da eniz 24 saat sonra görüşülmesini önerdik. Bunu da kabul ettiler'' diye konuştu. 
     FP Grup Başkanvekili Hatiboğlu, İçtüzüğün 91. Maddesinin temel kanunların nasıl görüşüleceğini belirttiğini anımsatarak, şunları söyledi 
     ''Burada öncelikle temel kanun denilen düzenlemeyi tarif etmek lazım. Eğer böyle bir tarif yapılmazsa bin maddelik bir kanun da üç maddelik bir kanun da temel hak ve hürriyetlerle ilgili bir kanun da temel kanun olarak gündeme getirilebilir. 
     Yaptığımız toplantıda bu maddeyle ilgili bir anlaşmaya varamadık. Hükümet, Danışma Kurulu'nda anlaşma sağlanamaması halinde Genel Kurul'a getirilecek önerinin beşte üçlük çoğunlukla kabul edilmesi durumunda, teklif ve tasarıların temel kanun olarak görüşülmesini istiyor. Böyle bir düzenleme Anayasaya aykırıdır. Bunu iptal ettiririz dedik. Ancak bunu anlatamadık, onlar anlamak istemediler.''Yasin Hatiboğlu, çok kanun çıkararak sorunların çözülmediğini, ''Belki de çok kanun çıkartmanın sorunları daha da büyüttüğünü'' bildirdi. Gazetecilerin sorusu üzerine Hatiboğlu, TBMM Başkanlık Divanı üyelerinin, bazı düzenlemeleri, toplantı yapıp görüşmeden, elden imzalamalarının doğru bir yöntem olmadığını kaydetti. 




</TEXT>
</DOC>
