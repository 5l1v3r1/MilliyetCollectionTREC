<DOC>
<DOCNO> 37823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/son/sontur19.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gümrükçülerden TOBB'a dava... 
</HEADLINE>
<TEXT>

     İstanbul Gümrük Müşavirleri Derneği,Türkiye Odalar ve Borsalar Birliği TOBB Yönetim Kurulu Başkanı Rifat Hisarcıklıoğlu ve Yönetim Kurulu üyelerini, manevi tazminat talebiyle mahkemeye vermeye hazırlanıyor. 
     Dernek Başkanı Esen Sinal, yaptığı açıklamada, bu ayın başlarında hükümete bir rapor sunan TOBB'un, ''Gümrük idareleri ve gümrük müşavirlerinin haracı önlenmeli'' diyerek, gümrük camiasını ''eşkiya misali haraç alan insanlar olarak tanımladığını'' savundu. 
     Dernek olarak TOBB'a yaptıkları sözlü uyarıdan cevap alamadıklarını ifade eden Sinal, şunları kaydetti 
     'İstanbul Gümrük Müşavirleri Derneği olarak, devletimizin gümrük idarelerine ve gümrük müşavirlerine TOBB tarafından yapılan bu haksız iftiranın hesabını adalet önünde soracağız. İstanbul Gümrük Müşavirleri Derneği Yönetim Kurulu Üyeleri, TOBB Yönetim Kurulu Başkanı Rifat Hisarcıklıoğlu ve Yönetim Kurulu üyeleri hakkında önümüzdeki hafta 50 milyar liralık tazminat talebiyle dava açacaktır.'' Esen Sinal, davanın mahkeme tarafından lehlerine sonuçlandırılması halinde, kazanacakları tazminatı Türkiye Eğitim Gönüllüleri Vakfı'na hibe edeceklerini kaydetti. 







</TEXT>
</DOC>
