<DOC>
<DOCNO> 37617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/17/son/soneko24.html </URL>
<DATE> 2001/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı "Sıkıntıların çoğu spekülasyonlardan kaynaklanıyor 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, ülkede yaşanan sıkıntıların çoğunun, spekülasyonlardan kaynaklandığını belirtti. 
     Hisarcıklıoğlu, beraberinde TOBB Yönetim Kurulu üyeleri Mehmet Balduk, Hüseyin Üzülmez ve Faik Yavuz ile oda ve borsa ziyaretleri çerçevesinde başlattığı Anadolu gezisinin ikinci durağında, Kırşehir Ticaret ve Sanayi Odası'nı ziyaret etti. Hisarcıklıoğlu, tabanla tavanı biraraya getirmek ve kaynaştırmak, sorunları yerinde görüp Ankara'ya aksettirmek için burada olduklarını kaydetti. 
     Amaçlarının hükmetmek değil, hizmet olduğunu belirten Hisarcıklıoğlu, şunları söyledi 
     ''Oda ve borsalarımız Türk ekonomisinin can damarıdır. Sizler bütün mal varlıklarınızı riske ederek ticaret ve sanayi hayatı içerisindesiniz. Zor bir yolu seçmişiz. Sizler olmazsanız bu ülkenin zengin olması mümkün değildir. 
     Sizlerden bir ricada bulunacağım. Spekülasyonlara alet olmamanız, bunlara çok dikkat etmeniz lazım. Basında Başbakan için bir haber çıkıyor, döviz fiyatları fırlıyor, bundan da 3-4 spekülatif kişi karlı çıkıyor. Bizim bu tür spekülasyonlara kesinlikle mani olmamız lazım. İki gün önce televizyonlarda Odalar Birliği, odalar, işçi sendikaları dolara yöneldiler, dolar 1 milyon 525 bin lira oldu diye spekülasyon yarattılar. Hiç birisinin aslı yok. Odalar Birliği olarak bizim böyle bir işle alakamız yok. Ama bu tür spekülasyonlarda biz ne kadar sorumlu isek, medya da o kadar sorumludur. Bizim spekülasyonlara yol açacak haberlerden kaçınmamız lazım. Bu tip operasyonlardan belirli bir zümre faydalanmakta, ama zararını hep beraber çekmekteyiz. Sıkıntıların çoğu, spekülasyonlardan kaynaklanmaktadır.'' 
     
     Ülkenin gelişmişliği 
     Türkiye'de üretim olmadan zenginliğin, verginin ve istihdamın olamayacağını herkesin bilmesi gerektiğini vurgulayan Hisarcıklıoğlu, vatandaşların televizyonlarını ve gazeteleri ilk açtıklarında ilk işlerinin, döviz ve borsa rakamlarına bakmak olduğunu kaydetti. 
     ''Dövizin inmesinin veya çıkmasının ülkenin zenginleşmesine ne faydası var '' diyen Hisarcıklıoğlu, ''Bunun herkese zararı var. Ülkenin ileriye ya da geriye gittiği, üretime bağlıdır. Bir ülkenin gelişmişliği, yarattığı katma değer ve ihracatla ölçülür. Bizim hedefimiz, kitlendiğimiz nokta, Odalar Birliği olarak üretim, üretim, üretimdir. Ve üretim noktasında elimizden geleni yapmamakta ve karşılığını da almaktayız'' dedi. 
     
     Eximbank kredileri 
     Hisarcıklıoğlu, ''TOBB'un Eximbank kanalıyla ihracatçılara verilmesi düşünülen krediyle ve ekonomik krizden dolayı sanayicilerin çeklerinin yasaklanması nedeniyle yaşadıkları sorunların çözümü için, TOBB'un her hangibir çalışma yapıp yapmadığı'' şeklindeki bir soruyu, şöyle yanıtladı 
     ''Bizim Eximbank'a kaynak aktarmamızın nedeni, KOBİ ihracatlarının tekrar harekete geçebilmesi ve Anadolu'daki yaklaşık 1000-1500 KOBİ'nin tekrar ihracat, istihdam ve üretim imkanını yakalaması içindir. Artık devletten kaynak bekleme zamanı bitti, deniz tükendi. O zaman biz sivil toplum örgütleri olarak bu kampanyayı açıp, diğer sendikaların, odaların da kampanyaya gelmesini sağlamak. Eximbank'la yaratılacak her kaynak, tekrar üretime, ihracata dönecek. Bu darboğazdan çıkışın başka yolu yok.'' İç piyasalarda alışverişten dolayı sıkıntılar yaşandığını, devletin verdiği sözünü tutmadığını hatırlatan Hisarcıklıoğlu, ''Devlet, Benim dövizim Haziran'da şu olacak, programın şu olacak dedi. Devletin sözünü tutmadığı yerde biz nasıl sözümüzü tutacağız '' diye konuştu. 
     Hisarcıklıoğlu, bankalar sisteminin kilitlendiğini, kredi müesseselerinin tamamen durduğunu kaydederek, önümüzdeki Salı günü Odalar Birliği, Bankalar Birliği ve Hazine ile toplantı yapacaklarını ve sorunları yeniden dile getireceklerini bildirdi. 
     ''Türkiye'de siyasi suçlular ve diğer suçlulara af getirildi. Ama bugün ticaret yapan sanayiciye bir af getirilmedi, sicil affı getirilmedi'' diyen bir sanayiciye Hisarcıklıoğlu, bunu hükümete ileteceklerini söyledi. 






</TEXT>
</DOC>
