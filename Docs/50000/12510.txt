<DOC>
<DOCNO> 12510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/yazar/cemal.html </URL>
<DATE> 2001/03/22/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Siyasette 'rant ittifakları'nı kırmak 
</HEADLINE>
<TEXT>

     "Siyasette rant ittifaklarını kırmadan çıkış yolunu bulmak imkansız " Bu söz bir işçi liderinin, Hak - İş Genel Başkanı Salim Uslu'nun. 
     "Bir vatandaş geçen gün yolumu kesti. '550 milletvekiline niçin para veriyoruz, içlerinden bir Kemal Derviş çıkmıyorsa...' dedi. Vatandaşın gözünde siyasetçinin durumu böyle..." 
     Bu söz de bir başka işçi liderinin, Türk - İş Başkanı Bayram Meral'in. 
     "Bugünkü siyaset kadroları, topluma güven veren projeler üretmiyor. O yüzden halkın nezdinde çok güven kaybetti siyaset..." 
     Bu da bir işçi liderinden, DİSK Genel Başkanı Süleyman Çelebi'den. 
     Üçüyle dün telefon sohbetleri yaptım. Ve bu sözleri konuşmalardan cımbızla çıkarmadım. Türkiye'nin en büyük üç işçi konfederasyonunun yönetici koltuğunda oturan emektar sendikacıların hepsi aynı noktada birleşiyordu 
     Siyaset çözüm üretemiyor 
     Üç sendika lideri de, siyaset kurumundaki bu kilitlenmenin politikacı saygınlığını halkın gözünde neredeyse sıfırladığını belirtti. 
     Sohbetin bir başka konusu Kemal Derviş'ti. Hepsinde genel olarak olumlu bir izlenim uyandırmıştı. Ama aynı zamanda ihtiyatlı bir yaklaşım içindeydiler Derviş'e karşı... 
     Buna karşılık, Ecevit hükümetinin güven telkin etmediği konusunda anlaşıyorlardı. 
     Türk - İş Başkanı Bayram Meral'in Kemal Derviş değerlendirmesi şöyleydi 
     "Klasik politikacı üslubu yok. Tansiyonu düşürdü. Halkı olumlu bir beklentiye soktu. Bu bakımdan başarılı. İyi bir izlenim yaratıyor. İnşallah başarılı olur. Bu memleket hepimizin. Konuşmasına iyi başlıyor. İnce konuşuyor. Ama galiba arkasından yine iş bizim fedakarlığa geliyor." 
     Şöyle devam etti 
     "Somut bir teklifle gelmedi Kemal Derviş. Ama rahatlatıcı bir üslup kullandı. İşçinin, memurun mağdur olmasından söz etti. Gelir dağılımındaki adaletsizliği düzeltmekten söz etti." 
     Sonra yine siyasetten şikayet 
     "Bunca yıl söyledik ama dinletemedik. Kamu bankalarını özelleştirmediler. Kamu bankaları siyasetçilerin himayesinde yağmalattırıldı. 30 milyar dolar görev zararları var. Bu bankalar siyasetin denetiminde kaldığı sürece Türkiye krizlerden kurtulmaz." 
     Hak - İş Başkanı Selim Uslu'nun Kemal Derviş - siyasal destek konusundaki sözleri şöyleydi 
     "Derviş iyi niyetli... Dünya Bankası'ndaki işi de yoksullukla mücadele... Ama bu açıdan somut tedbirler henüz yok. Ayrıca, Derviş'e siyasal destek çok önemli. Hükümet bu desteği vermeden bir şey olmaz." 
     Hak - İş Başkanı Uslu, siyaset kurumundan özellikle yakındı 
     "Kemal Derviş de aynı kanıda. Üç kamu bankasını tek bir yönetim altında birleştirmek yetmez. Daha önemlisi zihniyeti değiştirmektir. Kamu bankalarının görev zararı 21 milyar dolar... Siyaseti bugünkü rant dağıtım mekanizması olmaktan bir an önce çıkarmak lazım. Siyaset sınıfı bunları kendi yedek kasası gibi gördü yıllar yılı. Siyasette bu rant ittifaklarını kırmadan çıkış yolu bulunamaz." 
     DİSK Başkanı Süleyman Çelebi de Kemal Derviş'ten olumlu bir dille söz etti 
     "Ayağının tozuyla bizlere gelip 'toplumsal diyalog' demesi olumlu bir tutum. Bu ülkenin sosyal diyaloğa olan ihtiyacını hep belirttik. Bundan böyle diyalog kapalı kapılar arkasında kalmamalı. Fatura yalnız çalışanlara çıkarılmamalı. Yalnız ücretle ilgili fedakarlık taleplerine evet demek zor. İşsizlik çığ gibi büyüyor. İstihdam daralıyor. Krizden çıkışta politikaların ortaklaşa hazırlanması büyük önem taşıyor." 
     
Zihniyet değişmeden...      DİSK Başkanı şöyle devam etti 
     "Türkiye yangın yeri Kemal Derviş'in arkasında siyasi destek varmış gibi... Siyaset Türkiye'de topluma güven veren projeler üretemiyor. O yüzden halkın nezdinde güvenini kaybetti." 
     Şu sözler de Disk Başkanı'nın 
     "Siyasal kültür ve zihniyet değişmeden bir yere gidemeyiz." 
     Sendika liderleri, mevcut siyaset sınıfıyla zihniyetinden yakınıyorlar. 
     Ya siz .. 
     
     





YÖK... 


Bira skandalı 


İç kaynak ve emeklilik 


Ben daha da lezbiyenim... 


Siyasette 'rant ittifakları'nı kırmak 


Zam var, satış yok .. 


Mavi kirpiklerin külü 


Esaret ve ihanet 


Destek şansı... 


Değişimin adı... 


Kemal Derviş "İki yıl sonra Amerika'ya döneceğim" 


Acaba Avrupa ne diyor 


Derviş bonosu 


Mustafa Koç mu acaba 


Pilav üstü "az destek" 


</TEXT>
</DOC>
