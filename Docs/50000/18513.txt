<DOC>
<DOCNO> 18513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/yazar/gureli.html </URL>
<DATE> 2001/04/28/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Kömür, altın, bor 
</HEADLINE>
<TEXT>

     Karadeniz Ereğlisi'nde yayımlanan Önder gazetesinin 10. yıldönümü nedeniyle geçen hafta sonu o yöredeydik. Bizlere armağan edilen kitaplar arasında bulunan Sina Çıladır'ın "Karadeniz Ereğli'nin Tarihi" adlı yapıtında kömürün tarihçesini okurken günümüzün Bergama altını ile bor madeninin serüvenini anımsadık. Kömürün öyküsünü özetlemeye çalışalım, size de bugünleri çağrıştıracak mı bakalım 
     Uzun Mehmet 8 Kasım 1829'da kömürü bulur ve Padişah II. Mahmut 50 altın "ihsan" eder ve ömür boyu 600 kuruş maaş bağlar. Ama bir süre sonra Uzun Mehmet zehirlenerek öldürülür. Cinayete, kömür madeninde gözü olan yöre ileri gelenlerinden birinin parmağının bulunduğundan kuşkulanılır. 
     Kömür madeni tam 19 yıl sonra, Sultan I. Mecit zamanında 1848'de işletmeye açılır. Bu 19 yıl boyunca, Osmanlının kömür ihtiyacı İngiltere'den ithal ile karşılanır. 
     İşletme imtiyazını alan İngiliz sarraflar grubunun üretimi düşük tutması üzerine sözleşmesi feshedilir ve yönetim "Hazine - i Hassa"ya geçer. Kömür havzasına "fen sokmaları" için İngiltere'den kardeş iki mühendis ile sekiz ocak çavuşu getirilir ve "adeta bir devlet erkanı gibi" karşılanır. 
     Fransızların da katılmasıyla kömür üretimi çeşitli evrelerden geçer, başta donanma olmak üzere birçok devlet kurumu kömür ihtiyacını karşılamak için "kumpanyaların ve kömür müteahhitlerinin oyuncağı" haline gelir. Havza 1859'da Galatalı ünlü banker Yorgaki Zafiropulo'ya tümüyle teslim edilir. 
     Bir yıl sonra "bazı yolsuzluklar" nedeniyle Zafiropulo'nun sözleşmesi de feshedilir ve "Ereğli eşrafı", yani iki güçlü aile sahneye çıkar. Sina Çıladır kitabında, bu iki aileden birinin "yetkilerinin diledikleri şekilde insan öldürmeye kadar uzandığını" aktarır. 
     "Kara elmas" kömürün serüveni bu minval üzere sürüp gider yönetim 1865'te Bahriye Nezareti'ne Denizcilik Bakanlığı'na geçer, 1882'den sonra da Ermeni ve Rumlar tarafından büyük sermayeli kumpanyalar kurulmaya başlar. 
     Biz Sina Çıladır'ın kitabından bir "aile fotoğrafı" aktararak noktalayalım. 
     "O dönemde 1860'larda Kara Mahmutzadeler'in en etkili kişisi olan Halil Bey kızlarından birini Abdülhamit'in seccadecibaşısı ile evlendirmiştir. O sırada inşa ettirdiği konağın temel kazılarında bulunan Bizans dönemine ait çok değerli tarihi eserleri II. Abdülhamit'e armağan etmiş, Abdülhamit de bunları Rus Çarı'na hediye vermiştir. Böylece Halil Bey, bu dönemden sonra Halil Paşa diye anılmaya başlanmıştır." 
     Kömür deyip de geçmeyin, kıssadan hissesini siz çıkarın 
     
Bir şiir      Bu haftaki dizelerimiz sanal şairimiz Bulut'tan 
     "Tütsü gibi dağılıp kokar gülüşlerin Gül gülümse Koklarcasına gülücüklü güzelim Kokla ve öp kendini Özlemime nispet verircesine." 
     
     







Siyaset ve hukuk 


Anzaklar kadar 


Zirve ve istifa 


Başarılı avukat 


İstifayla birlikte revizyon da yapılsaydı keşke... 


Gecikmiş doğru 


Refah ve Apo davası 


Sınav maratonu 


Kömür, altın, bor 


Türkiye'nin şansı 


Yabancıyı bırak, içeriye bak 


Bir gazete... 


Beyaz istifa 


Türk malına mecburi dönüş başlayacak 


Haklıysanız yorulacaksınız 


"Hortum"u abarttıkça moral ve güven kalmadı 


</TEXT>
</DOC>
