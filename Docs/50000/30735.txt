<DOC>
<DOCNO> 30735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/son/sontur11.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yenilikçilerin son transferi "Defosu olmayanlarla çalışacağım" 
</HEADLINE>
<TEXT>

     FP'nin kapatılmasının ardından yeni parti kurmaya çalışan ''Yenilikçiler''e katılan Van Bağımsız Milletvekili Hüseyin Çelik, ''Biz buraya konulmuş kurallara göre siyaset yapmaya değil, yapacağımız siyasetin kurallarını baştan birlikte koymaya geldik'' dedi. 
     DYP'den bu sabah istifa eden Çelik, ''Yenilikçiler''in çalışmalarını yürüttüğü Politika Araştırmaları Merkezi'nde basın toplantısı düzenledi. 
     Basın toplantısına Kayseri Bağımsız Milletvekili Abdullah Gül ve Sivas Bağımsız Milletvekili Abdüllatif Şener'in yanı sıra çok sayıda yenilikçi kanada mensup milletvekili katıldı. 
     Hüseyin Çelik, siyasete 18 yaşında başladığını ve 23 yıldan bu yana Adalet Parti ve DYP'de çeşitli sorumluluklar üstlenerek, siyaset yaptığını belirtti. Siyaset kurumunun bugün Cumhuriyet döneminin en büyük itibar kaybı ile karşı karşıya olduğunu ileri süren Çelik, şöyle devam etti 
     ''Siyasetteki bu tıkanıklığın, bu itibar zedelenmesinin önüne geçmek, bir anlamda Türk siyasetinin önünü açmak için bir grup bağımsız milletvekili, partilerinden ayrılmış ve ayrılacak milletvekilleriyle yeni bir parti kurmak üzere bu sabah itibariyle DYP'den istifa etmiş bulunuyorum. Biz buraya konmuş kurallara göre siyaset yapmaya değil, yapacağımız siyasetin kurallarını daha baştan birlikte koymaya geldik. Ayakları geniş basan, uç bir ideolojiye yaslanmayan, merkezde, demokratik değerler platformunda siyaset yapan bir siyasi parti kurmak ve bu partinin çatısı altında defosu olmayan, dürüst, ilkeli insanlarla birlikte olmak şahsen benim için zevk olacaktır.'' 
     Hüseyin Çelik, gazetecilerin DYP'den istifa etmeyi düşünen başka milletvekillerinin olup olmadığı yönündeki sorularına, bu konuda yorum yapmanın kendisine düşmeyeceğini belirterek, cevap vermedi. 
     DYP'nin hazırladığı 2. Demokrasi Programı'na katkıda bulunduğunun anımsatılarak, bu program uygulanmasında bir zafiyet gördüğü için mi DYP'den ayrıldığının sorulması üzerine de Çelik, 2. Demokrasi Programı'nın anlatıldığı kitapçığın önsözünü kendisinin yazdığını kaydetti. 
     Geçmişi karalamak ve geçmişle hesaplaşmaya yönelik bir siyaset yapma niyetlerinin olmadığını ifade eden Çelik, ''Burada birlikte olduğumuz arkadaşlarla birlikte ileriye dönük, ileride Türkiye için neler yapabileceğimizin hesabını yapmak durumundayız. Ben partimden ayrıldığıma göre demek ki memnun olmadığım ve beni rahatsız eden bazı şeyler var. Ama eski partimi kötüleyerek yola devam etmek istemiyorum'' diye konuştu. 
     Kayseri Bağımsız Milletvekili Abdullah Gül de yeni oluşumun hep birlikte gerçekleştirileceğini belirterek, ''Bütün arkadaşlarımızı, herkesi buna davet ediyoruz. Tüm prensip ve ilkeler hep beraber ortaya konulacaktır. Türkiye de zaten bunu bekliyor'' dedi. 
     
     
     






</TEXT>
</DOC>
