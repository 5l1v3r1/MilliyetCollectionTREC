<DOC>
<DOCNO> 38272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/son/sonspo16.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
2008 Avrupa Futbol Şampiyonası için Yunanistan ile anlaşma... 
</HEADLINE>
<TEXT>

     Futbol Federasyonu Başkan Vekili Ata Aksu, 2008 Avrupa Şampiyonası'nı Türkiye'nin Yunanistan ile birlikte düzenlemesi konusunda umutlu olduklarını, bu konuda Yunan yetkililerle niyet mektubu imzaladıklarını söyledi. 
     Aksu ve beraberindeki heyet, konuyla ilgili görüşmeler yaptıkları Yunanistan'dan döndü. Federasyon Başkan Vekili Ata Aksu, Atatürk Havalimanı'nda yaptığı açıklamada, bundan 3 yıl önce Haluk Ulusoy'un iyi niyet mektubuyla başlayan, 2008 Avrupa Şampiyonası'nı birlikte organize etme teklifinin nihai sonuca vardığını belirterek, ''Yunanistan'da değerli arkadaşlarımla birlikte heyetlerarası görüşmeler yaptık, niyet mektubunu imzaladık'' dedi. 
     Bu konuyla ilgili çalışma komitelerinin niteliklerinin belirlendiğini kaydeden Aksu, 28 Ağustos'ta iki ülkenin futbol federasyonu başkanlarının Conrad Otel'de bir basın toplantısı düzenleyerek, Avrupa Şampiyonası finallerini ortak düzenleme kararlılıklarını deklare edeceklerini söyledi. Aksu şöyle konuştu ''Biz inanıyoruz, inandığımız şeyi başaracağız. 2008 Avrupa Şampiyonası'nı, Türkiye ile Yunanistan ortak organize edecektir. Bu yönde hem siyasal, hem jeopolitik, hem kültürel çok büyük avantajlarımız var. Herkes de buna sahip çıkmalı. Yunanistan'dan da çok büyük ilgi var. 28 Ağustos'ta düzenlenecek basın toplantısına, 35 Yunan basın mensubu akredite oldu.'' 







</TEXT>
</DOC>
