<DOC>
<DOCNO> 34776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/son/sonspo15.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Rapaiç, antrenmanı yarıda bıraktı 
</HEADLINE>
<TEXT>

     Fenerbahçe, yeni sezon hazırlıklarını sürdürürken, Hırvat futbolcu Milan Rapaiç, antrenmanı yarıda bıraktı. 
     Teknik Direktör Mustafa Denizli yönetiminde, Samandıra Tesisleri'nde gerçekleştirilen ve yaklaşık 1,5 saat süren idmanda sarı-lacivertli futbolcular kondisyon çalışmasının ardından yarım sahada çift kale maç yaptılar. Real Sociedad maçında sakatlığı nedeniyle ikinci yarıda oyundan alınan Rapaiç, bugünkü çalışmanın çift kale maç bölümünde yer almadı. Kondisyon çalışmasında takımla birlikte çalışan Rapaiç, daha sonra tek başına kısa bir süre koşu yaptıktan sonra tesislere gitti. Bu arada, sakatlığı nedeniyle dünkü idmana çıkmayan Abdullah, bugün takımla birlikte çalışırken, sakatlıkları bulunan Zoran Mirkoviç ve Serkan, idmana katılmadı. Teknik Direktör Mustafa Denizli, çift kale maç sırasında sık sık ''bravo'' diyerek, futbolcularını motive etmeye çalıştı. Denizli, çift kale maçta Andersson ve Oktay'ı beraber oynatırken, Oktay'ın henüz hazır olmadığı gözlendi. Öte yandan, idmanın sonuna doğru bastıran sağanak yağmur nedeniyle Denizli, çift kale maçı erken bitirdi. 







</TEXT>
</DOC>
