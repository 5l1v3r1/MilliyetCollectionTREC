<DOC>
<DOCNO> 37076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/son/soneko12.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
DEAŞ halka açılıyor 
</HEADLINE>
<TEXT>

     Doğu Enerji ve Ticaret A.Ş DEAŞ halka açılıyor. 
     Şirket'ten yapılan açıklamaya göre, DEAŞ, her biri nominal 10 milyon lira değerinde olan 982 bin 500 adet hisse senedini, 10 milyon liradan borsa dışında halka arz suretiyle satışı için Sermaye Piyasası Kurulu'na başvuruda bulundu. 
     Şirketin hisse senetlerinin satışına 20 Ağustos tarihinde başlanacak. DEAŞ, henüz özelleştirilmemiş olan ''21. Görev Bölgesi'' olarak tanımlanan Erzurum, Erzincan, Bayburt, Kars, Ardahan, Ağrı ve Iğdır illerini kapsayan elektrik dağıtım ve ticaret imtiyazını almayı amaçlıyor. Bu amaçla Enerji ve Tabii Kaynaklar Bakanlığı'na ödenecek devir bedeli ile bölgenin elektrik dağıtım tesislerine derhal yapılması gereken yatırımların finansmanını, hisse senetlerinin halka satışı ile karşılamayı planlıyor. Mayıs 2000 tarihinde kurulan ve Doğu Anadolu Bölgesi'ndeki esnaf, tüccar, çiftçi, işçi ve memur gibi muhtelif meslek sahiplerinden oluşan DEAŞ'ın ortakları arasında ticaret odası, ticaret borsası gibi sivil toplum kuruluşlarının yanında Erzurum, Erzincan, Bayburt, Kars, Ardahan, Ağrı ve Iğdır illerindeki TEDAŞ yöneticileri ve çalışanları yer alıyor. 







</TEXT>
</DOC>
