<DOC>
<DOCNO> 5411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/04/siyaset/siy03.html </URL>
<DATE> 2001/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektörler özerklik istiyor 
</HEADLINE>
<TEXT>

Ücretlerle ilgili sorunlarını Başbakan Ecevit’e rapor halinde sunan üniversite rektörleri, önümüzdeki hafta da üniversitelerin sorunlarını anlatacaklar. İdari ve mali özerkliklerinin arttırılmasını isteyecekler 
     SİBEL KAHRAMAN ŞEN İstanbul 

     Başbakan Bülent Ecevit’e ücretlerle ilgili sıkıntılarını rapor halinde sunan üniversite rektörleri, önümüzdeki hafta üniversite sorunları ve çözüm önerilerini iletmeye hazırlanıyor. 
     Üniversitelerin, Cumhuriyet tarihinin en kötü tablosunu çizdiğini belirten rektörlerin, ekonomik ve akademik bağımsızlık isteyecekleri belirtildi. Üniversite çevrelerinden edinilen bilgiye göre, rektörlerin Başbakan Ecevit’le görüşmelerinde şunlara değinileceği öğrenildi 
     Üniversitelerin bilimsel özerklikleri yanında idari ve mali özerkliklerinin arttırılması. 
     Eğitime katkı payının, öğrenci başına yapılan cari harcamanın yüzde 50’sine kadar arttırılabilmesi ve ödeme gücü olanlardan elde edilecek gelirle ihtiyacı olan öğrenciye burs verilmesi. 
     Genel bütçeden öğrencilere destek amacıyla ayrılan ve Kredi ve Yurtlar Kurumu tarafından dağıtılan katkı payının, doğrudan üniversitelerce dağıtılması. 
     
Kurul üye sayısı düzenlensin      Üniversitelerarası Kurul’un üye sayısının yeniden düzenlenmesi. Kurulun, devlet üniversiteleri rektörleri, her devlet üniversitesi senatosunun seçeceği bir profesör, vakıf üniversitelerinden eğitime katkı yüzdelerine uygun sayıda kendi aralarında seçecekleri profesörler ve Genelkurmay Başkanlığı’nın silahlı kuvvetlerden seçeceği bir profesörden oluşması. 
     Devlet bütçesinden vakıf üniversitelerine sağlanan maddi destekten, aynı koşullarla devlet üniversitelerinin de yararlanması. 
     Yurtdışı görevlendirmelerde kontenjan ve sürelerin, YÖK teklifi ve Bakanlar Kurulu kararı yerine, Üniversite Yönetim Kurulu kararı ve YÖK onayıyla belirlenmesi. 
     Her mali yılın başında açık kadrolara atama için YÖK onayına ek olarak Maliye Bakanlığı vizesi istenmemesi. 


 SİYASET 

















</TEXT>
</DOC>
