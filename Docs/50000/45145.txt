<DOC>
<DOCNO> 45145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/guncel/gun04.html </URL>
<DATE> 2001/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’nin 8 isteğine NATO onayı 
</HEADLINE>
<TEXT>

İstihbarat alanında bilgi paylaşımı 
Terörle karşılaşan müttefiklere destek 
Amerikan üslerinin güvenliği 
NATO üslerinden yararlanması 
Hava sahalarının Amerika'ya açılması 
Havaalanı ve limanların ABD’ye açılması 
NATO gücünün D.Akdeniz'e kaydırılması 
AWACS'ların bölgelere kaydırılması 
     GÜVEN ÖZALP Brüksel 

     ABD'nin terörle mücadele kampanyası çerçevesinde hazırlayıp NATO'ya ilettiği istekler listesine ittifaktan onay geldi. Toplam sekiz maddeden oluşan listeye diğer 18 müttefikten itiraz gelmeyince isteklere otomatik olarak onay verilmiş oldu. İsteklerin uygulanmasına ilişkin olarak zaman sınırlaması konulmazken, Washington'ın NATO'nun elinde bulunan "kolektif kullanıma açık" unsurlara ağırlık verdiği ve ittifakı ön cephede tutmaktansa lojistik alanda etkin olabilecek bir konuma soktuğu görülüyor. 
     NATO Genel Sekreteri Lord George Robertson tarafından dün açıklanan ve gelişmeler ışığında genişletilebilecek olan istekler şu şekilde sıralanıyor 
     1- İstihbarat alanında geliştirilmiş işbirliği ve bilgi paylaşımı. 
     2- Terörizmle mücadele kapsamında giderek aratan terörist tehditlerle karşı karşıya bulunan ya da bulunması olası müttefiklere ve diğer ülkelere destek verilmesi. 
     3- NATO toprakları üzerinde bulunan Amerikan üs ve askerlerinin güvenliklerinin artırılması için gerekli önlemlerin alınması. 
     4- Seçilen alanlara NATO olanaklarının konuşlandırılması. 
     5- Hava sahalarının Amerikan ve müttefik ülke uçaklarına açılması. 
     6- NATO hava ve deniz limanlarının Amerikan ve diğer müttefik güçlerin kullanımına açılması. Gemi ve uçaklar yakıt ikmali için bu maddeden yararlanabilecekler. 
     7- NATO deniz gücüne bağlı unsurların Doğu Akdeniz'e kaydırılması. 
     8- Terörizmle mücadeleyi destekleme bağlamında erken uyarı sistemine sahip NATO uçaklarının gerekli görülen bölgelere kaydırılması. Bu, NATO'nun elinde bulunan 17 Awacs erken uyarı uçağının devreye sokulması anlamına geliyor. 
     ABD'nin Balkanlar'a yönelik istekte de bulunduğu öğrenildi. Bu istek Balkanlar'daki Amerikan askerlerinin terörle mücadele kampanyası çerçevesinde bölgeden çekilmesi halinde oluşacak boşluğun NATO askerleri tarafından doldurulması şeklinde belirginleşiyor. 
     
İncirlik’e güvenlik ZIRHI      TUNCAY DAĞLI Adana 

     Yaklaşık 51 yıl önce kurulan ve 47 yıldır Türk - ABD Ortak Savunma Tesisi kapsamında faaliyet gösteren Adana İncirlik Üssü’nde güvenlik modernizasyon çalışmaları başlatıldı. 11 Eylül’deki kamikaze saldırısından önce başlayan modernizasyon çalışmaları kapsamında, öncelikli olarak, üssün güney ve batı cephesinde, çok yakınından demiryolu geçen hangarların önüne, dışarıdan yapılacak olası bir mobil roket saldırısına karşı 3 metre yüksekliğinde beton duvar örülüyor. 
     



 GÜNCEL 




























</TEXT>
</DOC>
