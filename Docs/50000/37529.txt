<DOC>
<DOCNO> 37529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/17/siyaset/siy06.html </URL>
<DATE> 2001/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Akkiseli Başkan Halk saldırmadı 
</HEADLINE>
<TEXT>

Belediye Başkanı ve muhtarlar yaptıkları açıklamada, olayların sorumlusunun komutan olduğunu söyledi 
     FEVZİ KIZILKOYUN KEREM PULGAT DHA 

     Konya’nın Akkise Beldesi Belediye Başkanı ANAP’lı Abdullah Kayaalp, geçen haftaki olaylar üzerine incelemelerde bulunan İçişleri Bakanlığı Mülkiye müfetişlerinin hazırladığı raporu eleştirdi. Kayaalp, olaylardan jandarma komutanlarını sorumlu tutarak, "Mülkiye müfettişlerinin hazırladığı rapor, meydana gelen olaylarla hiç ilgisi olmayan, yüzeysel ve gerçekle ilgisi olmayan bir rapordur" dedi. 
     Konya’da dün beldedeki dört muhtarla birlikte basın toplantısı yapan Kayaalp, bir kişinin ölümüne, beş kişinin de yaralanmasına neden olan olaylardan, Astsubay Üstçavuş Recep Karabacak ve Astsubay Kıdemli Başçavuş Ali Çalışkan’ın sorumlu olduğunu ifade etti. Kayaalp, halkın jandarmaya karşı koymadığını ve askere saldırının söz konusu olmadığını savunarak, şunları söyledi "Jandarma, normal kimlik kontrolü yapmadı. Vatandaşa hakaret etti, küfürler yağdırdı ve dipçiklerle vurdu. Buna rağmen askere saldırıda bulunulmadı. Jandarma komutanı emriyle, vatandaşın üzerine ateş açıldı. Binlerce mermi yakıldı. 25 askerin yaralandığı, iki gün sonra ortaya çıkıyor. Hastanelere sorduk. Hiçbir yerde er veya erbaş kaydı yok. Olay yerinde de yakıcı, delici, kırıcı gibi en ufak bir suç aleti yok. Askeri araçların tahrip edildiği iddia ediliyor. Peki basın mensupları buraya geldiğinde, bu araçlar nerdeydi Akkise halkı, askerin üzerine ateş açmamıştır. Çalışkan, Burada 50 kişiyi öldürme hakkım var. Bana kimse hesap soramaz’ diye vatandaşlara ateş açtı." 
     



 SİYASET 















</TEXT>
</DOC>
