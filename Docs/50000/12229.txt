<DOC>
<DOCNO> 12229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/20/son/soneko11.html </URL>
<DATE> 2001/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa, hazine ihalesini bekliyor 
</HEADLINE>
<TEXT>

     Borsa, günün ilk seansında yüksek açılışın ardından, Hazine ihalesi sonucu bekleyişine girdi. 
     Devlet Bakanı Kemal Derviş ve IMF Avrupa Bölüm Başkanı Deppler'in, dünkü açıklamalarından tatmin olmayarak dünü 241 puan kayıpla kapatan piyasa, bugünkü Hazine ihalesine odaklandı. Ulusal-100 Endeks, alım ağırlıklı açılışın ardından en yüksek 8,795 puanı gördü. Ancak, hızlı açılışın etkisiyle kar satışları geldi ve ilk bir saatin sonuna yaklaşılırken Endeks 8,650 puan seviyelerinde yatay seyre girdi. 
     Uzmanlar, dünkü açıklamaları piyasaların iyi yorumlayamamasından dolayı Borsa'da düşüş yaşandığını belirterek, Hazine ihalesinin sonuçlarını beklediklerini kaydettiler. 
     Öte yandan, İstanbul Menkul Kıymetler Borsası İMKB Tahvil ve Bono Piyasası Repo Pazarı'nda gecelik faiz oranı ortalama yüzde 80.40 düzeyinde. İMKB Tahvil ve Bono Piyasası verilerine göre, Repo Pazarı'nda en düşük oran yüzde 80.03, en yüksek oran ise yüzde 80.40 oldu. 
     Menkul kıymetlerin alınıp satıldığı Tahvil ve Bono Piyasası'nda en çok işlem gören 11 Temmuz vadeli, bugün valörlü bononun bileşik getirisi yüzde 185.07, 23 Mayıs vadeli, bugün valörlü bononun bileşik getirisi de yüzde 211.34 düzeyinde. Bankalararası TL interbankında ise gecelik faizler, dünkü gibi yüzde 80'den işlem görüyor. 




</TEXT>
</DOC>
