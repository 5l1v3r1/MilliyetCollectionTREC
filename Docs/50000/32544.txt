<DOC>
<DOCNO> 32544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/son/sonspo09.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe "Yeni sezonu da şampiyon olarak bitireceğiz" 
</HEADLINE>
<TEXT>

     Fenerbahçe Yönetim Kurulu Üyesi İlhan Ekşioğlu, geçen sezonu şampiyon olarak kapatan Fenerbahçe'nin, yeni sezonu da şampiyon olarak tamamlayacağını savundu. 
     İstinye'de Amatörlerevi'nde gerçekleştirilen 2001-2002 Sezonu fikstür çekiminden sonra konuşan Ekşioğlu, takım olarak kendilerine inandıklarını belirterek, ''Yeni sezona son şampiyon olarak başlıyoruz ve şampiyon olarak bitireceğiz. Yoğun bir karşılaşma trafiği içerisinde zorlu bir lig geçireceğimizi biliyoruz. Amacımız, geçtiğimiz sezonda olduğu gibi şampiyonluğu son haftalara bırakmamak'' dedi. 
     Beşiktaş Futbol Şubesi Basın Sözcüsü Mete Düren ise ligin ilk haftasında Trabzonspor'la oynayacak olmalarının enteresan bir raslantı olduğuna dikkat çekerek, kendi sahalarında karşılaşacak olmalarının avantajını kullanmak istediklerini söyledi. Düren ayrıca, fikstür çekimi toplantısında Samsunsporlu yönetici Süleyman Sabur'la İlhan ve Tümer konusunu da görüşürken, ''Galatasaray'ın Ümit Karan konusunda yaptığı gibi biz de yeniden pazarlık masasına oturabiliriz. Biz Samsunspor'la ebedi dostuz'' diye konuştu. Galatasaray Kulübü Basın Sözcüsü Aziz Üstel de takımlarının her zaman iddialı olduğunu kaydederek, ilk hafta Gaziantepspor'la yapacakları zorlu maçtan galibiyetle ayrılarak iyi bir başlangıç yapacaklarını savundu. 







</TEXT>
</DOC>
