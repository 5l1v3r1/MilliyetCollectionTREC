<DOC>
<DOCNO> 12458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/guncel/gun07.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcılık, Mustafa Çağlar'ın peşinde 
</HEADLINE>
<TEXT>

     DOĞAN HABER AJANSI 

     İnterbank soruşturması nedeniyle yurtdışında bulunan ve İnterpol tarafından aranan Bursalı işadamı Cavit Çağlar'ın eski şirketi Nergis Holding A.Ş.'nin, 1995 yılında 91 paravan şirketle hayali ihracat yaptığı ve devletten haksız olarak 445 milyar 558 milyon lira KDV aldığı ortaya çıkarıldı. 
     Maliye Bakanlığı Hesap Uzmanları Kurulu'nca başlatılan hayali ihracatla ilgili soruşturmanın tamamlandığı ve raporun Bursa Cummuriyet Başsavcılığı'na verildiği bildirildi. Savcılıkça hazırlanan fezlekede, ASCOR adı verilen bir adi ortaklık şirketiyle 91 paravan şirketin defterlerinin incelendiği, bu defter ve faturaların incelenmesiyle sahte fatura olayının ortaya çıkarıldığı belirtildi. Fezlekede, paravan şirketlerin ihracatlarını, Nergis Holding A.Ş. üzerinden yapıyor göründüğü, bunun üzerine holdingin defter kayıtlarının incelendiği, araştırmada gerçek mal alışlarını yansıtmayan belgeler ortaya çıkarıldığı vurgulandı. 
     
5 yıla kadar hapis istemi      'Paravan şirketlerle hayali ihracat yapmak' ve 'devletten haksız KDV almak' suçlarından Cavit Çağlar'ın dayısı, ortağı ve Nergis Holding A.Ş. Yönetim Kurulu Başkanı Şükrü Şankaya, Çağlar'ın oğlu ve Nergis Holding A.Ş. Yönetim Kurulu Başkan Vekili Mustafa Çağlar, Şükrü Şankaya'nın oğlu ve Holding'in Yönetim Kurulu Üyesi Şenol Şankaya, Nergis Tekstil A.Ş. Genel Müdürü İlker Yeğin, holdingin Yönetim Kurulu Üyeleri Erman Yerdelen, Nusret Yılmaz, Semih Vardarbaş, Naci Ayhan, Necmi Yeşilova ve halen başka bir suçtan Kartal Özel Tip Cezaevi'nde bulunan Şükrü Esat Erkuş'un ifade vermek üzere savcılığa gelmesi istendi. Sanıkların 'haksız kazanç elde etmek' ve 'devleti zarara uğratmak' suçlarından haklarına 3 ila 5 yıl arasında hapisle cezalandırılmaları isteniyor. 


 GÜNCEL 


















</TEXT>
</DOC>
