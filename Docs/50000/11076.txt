<DOC>
<DOCNO> 11076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/13/ekonomi/eko03.html </URL>
<DATE> 2001/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayramın sonu hüsran oldu 
</HEADLINE>
<TEXT>

Borsa, yüzde 9.11’lik şok düşüşle 8.647 puana geriledi. Endeks dolar bazında son 14 ayın en düşük seviyesine indi 
Bayram sonrası açıklanması beklenen para programıyla ilgili suskunluğun sürmesi doların yükselmesine neden oldu 
BORSA      Hisseler tabana çakıldı 
     Dokuz günlük bayram tatili borsaya yaramadı. Ulusal programda bankalarla ilgili radikal kararların çıkacağı yönündeki endişeler borsayı olumsuz etkiledi. Ekonomik belirsizlikler ve bankacılık sektöründeki beklentiler hisse senedi piyasasını oldukça tedirgin etti. Hisseler yüzde 9.11’lik şokla tarihindeki en büyük düşüşlerinden birini yaşarken, endeks 866 puanlık gerilemeyle 8.647’ye indi. Borsadaki son 14 aylık düşüş dolar bazında yüzde 73 oldu. Dünkü hızlı düşüşe karşın işlem hacmi 225 trilyon lira düzeyinde oldu. Hükümet hakkında Fazilet Partisi’nin gensoru önergesi vermesi ve ekonomik programa yönelik Devlet Bakanı Kemal Derviş’in temaslarından somut bir kararın çıkmaması borsadaki gerginliği artırdı. Öte yandan, dünkü düşüşte dış borsalardaki gerilemelerin yanı sıra, faizlerin yüksek seyretmesi, borçlanma programının açıklanmasının ertelenmesi ve tatile hisseyle girenlerin satışları etkili oldu. 
     
DÖVİZ      Tedirgin dolar arttı 
     Hazırlıkları süren programla ilgili olumlu beklentilerin etkisiyle güne 880 bin liradan başlayan dolar, net bir açıklama gelmemesi üzerine yükselişe geçti. Çok düşük işlem hacminin gerçekleştiği Kapalıçarşı ve bankalararası döviz piyasasında özellikle şirketlerden gelen talep doların gün içinde 950 bin liraya kadar tırmanmasına neden oldu. Dolar Kapalıçarşıda ise günü 925 bin liradan tamamladı. 
     Uzmanlar, piyasada doların yılsonunda 1 milyon 50 bin - 1 milyon 70 bin lira aralığında belirleneceğinin konuşulduğunu, bunun yılsonu için makul bir seviye olduğunu dile getirdiler. Dalgalı kura geçilmeden önceki seviyeye göre yüzde 55’lik kur artışı anlamına geldiğini kaydeden bankacılar, yılsonu için bu seviyelerin açıklanması durumunda dolara satış geleceğini ve bir miktar düşeceğini iddia ettiler. Bankacılar, düşük işlem hacmine karşın doların bugün de yükseleceğini kaydediyorlar. 
     
FAİZ      Repoda hakim Merkez 
     Merkez Bankası’nın yüzde 80’den aldığı, yüzde 120’den para sattığı faiz piyasasında, gecelik oranlar yüzde 80-100 aralığında hareket ediyor. 5 katrilyon lira eksi rezervle açılmasına karşın vadesi gelen APİ işlemini erteleyen Merkez, piyasada Türk Lirası sıkışıklığına izin vermedi. 
     İMKB repo piyasasında gecelik faizler günü yüzde 89 ortalamadan tamamlarken Merkez Bankası interbankında faizler yüzde 80 ortalamada oluştu. 
     Bono piyasasında ise müşteri talebi dışında işlem olmadı. 
     Bankacılar gecelik faizin Merkez Bankası kontrolünde seyrini sürdürdüğünü, bono piyasasında ise program belli olmadan alım yapılmayacağını dile getirdiler. 
     Bankaların para programıyla somut açıklama beklediğini dile getiren bankacılar, somut gelişme olmadan bono ve repo piyasasında faiz oranlarında düşüşü beklemenin yanlış olacağını iddia ettiler. 
     


 EKONOMİ 


















</TEXT>
</DOC>
