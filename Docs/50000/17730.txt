<DOC>
<DOCNO> 17730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/ekonomi/eko09.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye için 1 dolar bile çok önemli’ 
</HEADLINE>
<TEXT>

     Türk özel sektörünün devleri Koç ve Sabancı toplulukları bu yıl 2.2 milyar doların üzerinde ihracat hedefliyor. 2000 yılında 962 milyon dolar ihracat gerçekleştiren Koç Topluluğu’nun bu yılki hedefi 1.5 milyar dolar. Sabancı Topluluğu da geçen yıl sadece kendi ürünlerinden oluşan 585 milyon dolarlık ihracatını, bu yıl 720 milyon dolara yükseltmeyi planlıyor. 
     Koç Holding Yönetim Kurulu Başkanı Rahmi Koç, topluluk ve Türkiye için ihracatın önemini ’1 doların bile ne kadar mühim olduğunu biliyoruz’’ sözüyle vurgularken, Topluluk, özellikle Tofaş ve Ford Otosan gibi şirketlerle ihracatta önemli adımlar atacak. Tofaş, yılda 750 - 800 milyon doları bulacak Doblo ile ihracat atağına geçerken, Ford Otosan’ın Kocaeli’nde yeni açılışı yapılan fabrikasında 2002’den itibaren üretilerek ihraç edilecek yeni model ile yıllık 1 milyar dolarlık ihracat yapılacak. 
     
     Arçelik’e 80 milyon dolar 
     Arçelik’in uluslararası finans kuruluşlarından sağlanan 80 milyon dolarlık uzun vadeli sendikasyon kredisi anlaşmasını 20 Nisan Cuma günü Londra’da imzalandı. Arçelik’ten yapılan açıklamada, sendikasyon kredisinin IFC ve ABN -AMRO Bank’ın önderliğinde, Credit Lyonnais ve Citibank’ın katılımıyla oluşturulduğu ifade edildi. Açıklamada, ekonomik koşullara karşın uluslararası finans piyasalarından herhangi bir garanti verilmeksizin sağlanan kredinin uluslararası piyasaların öncelikle Türkiye, Koç Grubu ve ihracatı sürekli artan Arçelik’e gösterdiği ilgi ve güvenin bir sonucu olduğu vurgulandı. 
     



 EKONOMİ 


















</TEXT>
</DOC>
