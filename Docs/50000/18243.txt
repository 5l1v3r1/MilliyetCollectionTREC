<DOC>
<DOCNO> 18243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/son/sontur27.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Pazar günü yapılacak DSP kongresinin ertelenmesi için dava açıldı 
</HEADLINE>
<TEXT>

     DSP kurucu üyesi Celal Kürkoğlu, partisinin 29 Nisan 2001 Pazar günü gerçekleştirileceği duyurulan 5. Olağan Kongresi'nin ertelenmesi için dava açtı. 
     Kürkoğlu'nun açtığı dava, yapılan tevzi sonucu Ankara 24. Asliye Hukuk Mahkemesi'ne düştü. Yargıç Bilal Yıldırım'ın dava dosyasını inceleyeceği ve kararını yarın vereceği öğrenildi. 
     Dava dilekçesinde, DSP'nin 29 Nisan 2001 Pazar günü yapılacağı duyurulan 5. Olağan Kongresi'nin, Anayasa'da yazılı hükümler, Anayasa Mahkemesi kararları, Siyasi Partiler Yasası ile tüzük ve ilgili mevzuat uyarınca iptali istendi. 
     Parti kurucularının, kongrede oy kullanacak delege listesi arasında olmadığı ve bunun da yasalara aykırı olduğu öne sürülen dilekçede, ihtiyati tedbir yoluyla parti kurucularının delege listesine dahil edilmesi ve bu konuda karar verilinceye kadar kongrenin ertelenmesi talep edildi. 
     
     
     







</TEXT>
</DOC>
