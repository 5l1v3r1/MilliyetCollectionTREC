<DOC>
<DOCNO> 11050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/son/sontur09.html </URL>
<DATE> 2001/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinç Bilgin ve Cavit Çağlar'ın oğullarına yurtdışı yasağı 
</HEADLINE>
<TEXT>

     Tasarruf Mevduatı Sigorta Fonu’na devredilen Etibank’tan usulsüz krediler verilmesi ve off shore hesaplarla ilgili soruşturma yürüten İstanbul DGM Cumhuriyet Başsavcılığı, bankanın yönetim kurulu eski başkan vekili Önay Şevket Bilgin ile yönetim kurulu eski üyesi Mustafa Çağlar’ın da aralarında bulunduğu 9 kişi hakkında, yurtdışına çıkış yasağı kararı çıkardı. 
     Etibank soruşturmasını sürdüren İstanbul DGM Cumhuriyet Savcısı Ercan Cengiz, bankanın eski sahibi Dinç Bilgin’in, bir dönem bankada yönetim kurulu başkan vekilliği de yapan oğlu Önay Şevket Bilgin, halen yurtdışında bulunan ve çeşitli suçlardan dolayı aranan işadamı, eski milletvekili Cavit Çağlar’ın Etibank’ta yönetim kurulu üyeliği yapan oğlu Mustafa Çağlar ile aynı bankada yönetim kurulu üyeliği, genel müdürlük ve müdür yardımcılığı yaptıkları belirtilen Ercüment Gündem, Şenol Şankaya, Ahmet Gültekin Karaşin, Kamil Atilla Köksal, Osman Oy, Crifford Holmes Polley ve banka danışmanı Prof. Suudi Apak hakkında mahkemeden, yurtdışına çıkış yasağı kararı aldırdı. 
     Savcı Cengiz, aynı soruşturma kapsamında daha önce de bankanın eski Yönetim Kurulu Başkanı Dinç Bilgin ile Yönetim Kurulu üyeleri Zafer Mutlu, Hüseyin Vural Beyazıt, Ercan Arıklı, Ayşe Hande Güven, Zeki Ünal, İsmail Hakkı Karakaya, bankanın eski genel müdür yardımcıları Murat Yüksel, Cahit Demir, Ziya Koşay, Ramazan Başak ve Oktay Ersin hakkında yurtdışına çıkış yasağı çıkarmıştı. 
     




</TEXT>
</DOC>
