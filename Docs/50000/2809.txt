<DOC>
<DOCNO> 2809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/son/sonspo01.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim "Cecchi Gori'nin sağlık durumunda sorun olup olmadığını bilmiyorum" 
</HEADLINE>
<TEXT>

     Fiorentina takımının teknik direktörü Fatih Terim, Kulüp Başkanı Cecchi Gori'nin sağlık durumunda herhangi bir sorun olup olmadığını bilmediğini, ancak yarın için planlanan görüşmenin yapılacağını umduğunu söyledi. 
     Kiwanis kulübünün Türkiye'deki 5 depremzede çocuğa yardım etmek amacıyla düzenlediği yemeğe katılan Fatih Terim, gazetecilere yaptığı açıklamada, Gori ile görüşmesinde problem olacağına dair şüphesi bulunmadığını belirterek, ''Ama kesin diye de bir şey söylenemez'' dedi. 
     İtalyan gazeteciler tarafından akşam saatlerinde ortaya atılan, Gori'nin kaburga kemiğinin kırıldığına ve yarınki görüşmenin yapılmayacağına ilişkin iddiaları değerlendiren Terim, ''Ben şu ana kadar böyle bir haberi hiçbir yerden duymadım, ama tabii ki sağlık çok önemli bir şey. Eğer sağlığında bir problem varsa, başkanımızdır, gidip Roma'da ziyaret ederim'' dedi. 
     Terim, Fiorentina kulübüyle kontrat yenilemesiyle ilgili görüşmelerin ise Floransa'da yapılmasını tercih ettiğini söyledi. Bu arada kulubün yemeğinde çok sayıda Fiorentinalı işadamı Terim'e sorular yöneltirken, Terim, ''Ben Fiorentina'dan ve Floransa'dan çok memnunum, Fiorentina'da çalıştığım grup güçlü ve sert, ilk zamanlarda iyi gitmese de artık her şey iyi gitmeye başladı'' dedi. 
     Terim, Fiorintena'da son 6 ayının zor geçtiğini de belirtirken, sadece Fiorentina'nın geleceğini düşündüğünü vurguladı. 
     Bu arada Fiorientina kulübünün başkanı Gori'nin sahibi olduğu TMC televizyonunun satışı İtalyan devlet üst kurulu tarafından durdurulurken, ''Gori'' şirketler grubunun borç içinde olduğu ve TMC'nin satışının yapılamaması yüzünden başkanın maddi problemler yaşayacağı ileri sürüldü. 
     TMC televizyonunun satılmamasının sebebi olarak, televizyon kanalını satın alacak şirketin telefon işiyle uğraşıyor olması gösterilirken, İtalya'da 5 yıl önce çıkan bir yasayla bir telefon şirketinin televizyon kanalı satın almasının yasaklandığı bildirildi. Yasanın çıkış sebebi olarak, Milan Kulüp Başkanı Silvio Berlusconi'nin bir telefon şirketi satın alma girişiminden sonra, meclisin acil bir yasa çıkararak bunu yasaklaması gösterilirken, Gori'nin başına gelen olayın geçmişte Berlusconi'nin yaşadıklarından kaynaklandığı öne sürüldü. 




</TEXT>
</DOC>
