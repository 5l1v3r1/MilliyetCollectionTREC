<DOC>
<DOCNO> 4337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/28/yazar/sazak.html </URL>
<DATE> 2001/01/28/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Yeni kuşak 
</HEADLINE>
<TEXT>

     Halkımız, yaşanan olaylar ve çözümsüzlük karşısında tercihlerini net bir biçimde ortaya koyarak, "yerleşik siyasi düzene teslim olmayacağının sinyallerini veriyor." 
     Bu tespit, "Arı hareketi"ne ait. 
     Türkiye'de bugün kitlesel bir uyanış var. Sivil toplum Ankara'dan bağımsız kendi önderlerini çıkarıyor ve gençlerin inisiyatifi artıyor. 
     İşte Diyarbakır örneği, Gaffar Okkan'a yönelik sevginin temelinde kentle bütünleşmiş, halka yakın, insanları baskıyla, çıkarla değil idealist duygularla kazanmaya çalışan dürüst, güleryüzlü "yönetici profili" yatıyordu. 
     Nedense insanlara yaşarken, hakettikleri değeri vermekte zorlanırız 
     Terör kurbanı emniyet müdürünün cenaze törenindeki insan seli, haksız bir ölüme isyanın ötesinde, etik çöküntünün, nefretin kol gezdiği toplumda "kurtuluş"a doğru, mistik bir yolculuk tablosu çiziyordu. 
     Belki bir mucize olacak, nehirler, denizler taşacak, kötüleri sel yutacak, iyiler aramıza dönecekti 
     Kaderciliğin alemi yok Uğur Mumcu gideli 8 yıl oldu, İpekçi cinayetinde doğanlar, askerlik çağında, Ahmet Taner Kışlalı'nın bebeği şimdilerde heceleri sökmeye başlamıştır. Ne çok kan döküldü, kimbilir kaç kuşak "ana - baba" diyemedi bu ülkede, Güneydoğu'da iç savaştan farksız terör 30 bin can aldı, daha yeni cezaevleri yangın yeriydi. Her defasında belki "bu son olur" diye umutlanıyoruz ama barış ve huzuru bir türlü yakalayamıyoruz. 
     Gaffar Okkan'ı son yolculuğuna uğurladık ve Türkiye suskunluğa gömüldü. Oysa bu şoku atlatmak, katilleri süratle yakalayarak topluma güven vermek gerekiyor. Hadi cinayet şebekesi yakalandı diyelim, sonra ne olacak yeni bir af mı çıkaracağız 
     Siyasetin yeni bir umut ve heyecan dalgası yaratması kaçınılmaz oldu. 
     Diyarbakır suikastı, deprem gibi ülkeyi sallarken, hükümet Meclis'te içtüzüğü değiştirip, "yasaları müzakeresiz" geçirmenin derdine düşmüş. Bu anlayış - Turhan Güven'in deyimiyle - muhalefeti yok etmeye dönük "faşist" eğilimleri hayata geçirmekten başka şey değildir 
     Oysa Türkiye'nin demokrasiye, iktidar ve muhalefetiyle "dayanışma"nın ön planda olduğu akılcı bir siyasete daha çok ihtiyacı yok mu 
     Sivil toplumu güçlendirmenin şimdi tam sırasıdır. 
     Gaffar Okkan'a veda ettiğimiz gün, Bergama'daki çevre direnişinin simgesi "Hopdediks" Bayram Çavuş da sessizce aramızdan ayrıldı. 
     Siyanürlü altına karşı tarih yazan köylüleri 10 yıl önce hangimiz tanıyorduk 
     Fransız parlamenteri tarih tezleriyle alt eden Suna adlı genç kız, 10 yıl sonra Dışişleri Bakanı olma idealiyle yetişirken, narenciye ürünleri üzerinde tepinerek uygulanan "hal yaptırımı"ndan daha etkili silahın "bilgi" olduğunu dosta düşmana gösterdi. 
     21'inci yüzyıla dönük "değişim" umutlarını yitirmedik. 
     Sivil toplum rüzgarını arkasına alan genç önderler, çağdaş Türkiye idealini yaşama geçirecekler. Yeni kuşağa inanıyoruz. 
     
     





Ah o kapılar... 


'Terör Avrupa'dan yönetiliyor' 


Genco Erkal’ın kibriti 


Nasıl bir Türkiye özlüyorum .. 


Genç galaksi 


Lalelerin isyanı 


YÖK Çankaya kavgasında son raund 


İşsizlik alarm veriyor 


Benim Lavinia’msın ’ 


Dilekçe pulu ve tuhafiyeci 


Yeni kuşak 


Güneş ufuktan belki doğar 


Öteki Davos 


"Delhi'de Bayram" derken... 


Başkan'ın "rahibi" Caldwell 


</TEXT>
</DOC>
