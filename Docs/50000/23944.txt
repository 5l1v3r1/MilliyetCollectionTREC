<DOC>
<DOCNO> 23944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/sontur21.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK çırpındıkça batıyor, şimdi de "ben PKK'lıyım" kampanyası 
</HEADLINE>
<TEXT>

     PKK'nın, Avrupa'da ilgi görmeyen "Ben PKK'lıyım" kampanyasını, yarın Türkiye'de de denemeyi planladığı belirtildi. Başkanlık Konseyi üyesi Osman Öcalan'ın kampanyayı örgütün geleceği açısından son şans olarak değerlendirdiği bildirildi. 
     Almanya, İngiltere, Fransa gibi Avrupa ülkelerinde yaşayan, çoğunluğu yaşlı ve çocuk yaştaki kişilerin yargı organlarına başvurarak, "PKK'lı olduklarını belirtip, yargılanma isteminde bulunmaları" yönünde karar alan terör örgütünün, umduğu sonucu elde edemediği kaydedildi. PKK'nın Avrupa'da sonuçsuz kalan "yargı organlarını büyük kalabalıklarla tıkama" girişimini, bu kez yarından itibaren Türkiye'de denemeyi planladığı öğrenildi. 
     Terörist Osman Öcalan'ın, Kuzey Irak'ın Metine bölgesinde yaptığı konuşmada şöyle dediği bildirildi 
     "Bu kampanya son şansımız. Bunda da istediğimiz desteği alamazsak parti olarak sıkıntılarımız artar. Avrupa'da destek bulamayız. Kimseyi, halk tarafından desteklendiğimize ikna edemeyiz. 31 Mayıs, bizim için bir dönüm noktasıdır. Bu son kozumuz. Fakat, benim de ciddi endişelerim var. Daha önceki başarısızlıklar beni endişelendiriyor." 
     Avrupa'ya tehdit 
     Osman Öcalan'ın, PKK'nın Avrupa sorumlusu Rıza Altun'dan, "Avrupa hükümetlerinin Kürtçe konusunda Türkiye'ye daha çok baskı yapmasını sağlamasını istediği" kaydedildi. Öcalan'ın, şu ifadeleri kullandığı belirtildi 
     "TC'nin Kürtçe ana dile izin vermemesi partinin siyasal mücadeleyi kaybetmesi anlamına gelecektir. Buna izin vermeyiz. Kürtçe için savaşırız. Bu savaş, Avrupa'ya da zarar verir. Bize destek vermeyen Avrupa ülkelerinde hayatı felç ederiz." 






</TEXT>
</DOC>
