<DOC>
<DOCNO> 34558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/son/soneko01.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da Türk turizmini rezil ettiler... 
</HEADLINE>
<TEXT>

     Belçika'da, Türkiye'ye yolculuk yapanlara uçak bileti satan ''European Flight Center'' EFC isimli kuruluşun sattığı biletlerin, şirketin iflas ettiği gerekçesiyle geçersiz sayılması yüzünden binlerce kişi madur oldu. 
     Haberlerinde olaya geniş yer ayıran Belçika radyo ve televizyonları, EFC aracılığıyla satılan 10 bin kadar bilet geçerliliğini yitirdiği için mağdur kalanların büyük kısmının, Türk veya Türk asıllı Belçikalılar olduğunu duyurdu. 
     Televizyon haberlerinde, EFC'nin Air Alfa Havayolları şirketinin biletlerini sattığı, bu havayolları şirketiyle bağlantılı olduğu, Air Alfa yöneticilerinin, bugün yapılması öngörülen çözüm arama toplantısına katılmadıkları ileri sürülüyor. 
     Belçika Dışişleri Bakanlığı Sözcüsü Koen Vervaeke, yaptığı açıklamada, konuya ilişkin ayrıntılı bilgi sahibi olmadıklarını, mağdur kalan Belçikalılar'ın büyük kısmının Türk asıllı olduğunu bildiklerini, konuyla ilgili araştırma yaptıklarını ve sorunun temelini anlamaya çalıştıklarını bildirdi. 
     Belçika Dışişleri Bakanlığı yetkilileri ve adli yetkililer, yönetim merkezleri aynı binada bulunan EFC ile Air Alfa'nın bağlantılarını da araştırıyorlar. 
     Bu arada EFC yönetimi, bir açıklama yaparak iflas etmediğini, basındaki rakamların abartılı olduğunu ileri sürdü. Açıklamada, 10 bin değil 4 bin 500 bilette sorun olduğu belirtildi. EFC, yarın ayrıntılı açıklama yapacağını duyurdu. 
     EFC'nin geçen Perşembe günü iflas ettiği belirtiliyor. İflasın mahkemeler tarafından açıklanmasından önce EFC aracılığı ile satılan 10 bin kadar uçak biletinin geçerliliğini yitirdiği bildiriliyor. 
     
     







</TEXT>
</DOC>
