<DOC>
<DOCNO> 40477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/son/sonspo18.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İsveç "Oyun planımız kontraatak üzerine kurulu" 
</HEADLINE>
<TEXT>

     Dünya Kupası Avrupa 4. Eleme Grubu'nda yarın Türkiye ile karşılaşacak olan İsveç, grup liderliğini korumak amacıyla bu maçta savunma ağırlıklı bir oyun sergileyecek. 
     İsveç Milli Takımı Teknik Direktörü Lars Lagerback, Swissotel'de düzenlediği basın toplantısında, Dünya Kupası finallerine yükselmeyi çok önemsediklerini belirterek, ''Eğer bunu gerçekleştirirsek çok mutlu olacağım. Ben, oyuncularım ve İsveç bunu istiyor'' dedi. 
     Türkiye'nin iyi bir ekip olduğunu, Norveç karşısında da izlediği en iyi futbolunu oynadığını ifade eden Lagerback, ''Performans düşüklüğü yaşadıkları eleştirilerini de Türkiye'de sezonun yeni başlamasına bağlıyorum. Biz yarınki maçta tüm planlarımızı kontraatak üzerine kuracağız'' diye konuştu. Yarınki maçta gol atmayı amaçladıklarını, ancak top rakipte olduğu süre için de de yoğun bir savunma yapacaklarını kaydeden Lagerback, takımının çok iyi olduğunu ve Türkiye maçının kendileri için bir final maçı niteliği taşıdığını söyledi. Lagerback, güvenlikle ilgili sorulara ise, bu konuda bir endişeleri bulunmadığı yanıtını verdi. 







</TEXT>
</DOC>
