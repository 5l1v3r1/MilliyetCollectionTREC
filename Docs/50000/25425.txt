<DOC>
<DOCNO> 25425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/son/sontur14.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tantan'ın ardından ANAP Fatih İlçe örgütü de istifa ediyor 
</HEADLINE>
<TEXT>

     Sadettin Tantan'ın istifasını açıklanmasından sonra ANAP Fatih İlçe örgütü de karıştı. 
     ANAP Fatih İlçe Başkanlığı'nda bir açıklama yapan İlçe Başkanı Soysal Algan, Tantan'ın görevinden alınmasını esefle karşıladıklarını belirterek, ''Tantan'ın, Türk halkının beklentilerini ve özlemlerini yansıtan bu mücadelesine büyük bir azimle devam ettiği sırada görevinden alınmasını izah edecek, hiçbir haklı neden bulunmamaktadır'' dedi. 
     ''Tantan'ın haklı mücadelesinde, bizzat kendi partisince yalnız bırakıldığını'' öne süren Algan, şunları söyledi 
     ''ANAP yönetiminin bu talihsiz, ama beklenen kararına ortak olmak istemediğimiz için Fatih İlçe Yönetimi'nden ve partiden toplu olarak istifa ediyoruz. Biz, Tantan'ın, her koşulda arkasındayız. Yeter ki, bizim önümüzden yürüsün.'' 
     Algan, telefonla yaptıkları görüşmelerde Tantan'ın, partililerden ''topluca hareket etmemelerini, ülkenin içinde bulunduğu ortamı göz önüne alarak hareket etmelerini istediğini'' ifade ederek, bu nedenle önce kendilerinin istifa ettiğini, ''önümüzdeki günlerde de üyelerin istifalarının söz konusu olacağını'' söyledi. 
     Algan'ın yanı sıra 15 asil ve 15 yedek üyeden oluşan Yönetim Kurulu ile Kadın Kolları yöneticileri, istifalarını içeren faks metnini ANAP İstanbul İl Başkanlığı'na gönderdiler. 
     

</TEXT>
</DOC>
