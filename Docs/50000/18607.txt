<DOC>
<DOCNO> 18607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/29/siyaset/siy03.html </URL>
<DATE> 2001/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP kongresi bugün 
</HEADLINE>
<TEXT>
Ecevitler’e nazar' boncuğu 
42 bin DSP'li üyenin davetli olduğu Kongre'ye siyasi partiler ve yabancı parlamenterler çağrılmadı 
     ANKARA Milliyet 

     DSP'nin bugün yapılacak 5. Olağan Büyük Kongresi'nde bin 189 delege, Genel Başkanlık, Parti Meclisi ve Merkez Disiplin Kurulu üyelikleri için oy kullanacak. Kongre için yaklaşık 42 bin parti üyesine davetiye gönderilirken, salonun ortasında yer alacak iki beyaz güvercinin arasında nazar boncuğu figürü yer alacak. 
     Beyaz güvercinlerden biri Başbakan Bülent Ecevit'i, diğeri de eşi ve DSP Genel Başkan Yardımcısı Rahşan Ecevit'i sembolize edecek. Salonda diğer adaylara ilişkin bir düzenleme olmayacak. Kongreye, siyasi partiler ve yabancı parlamenterler davet edilmezken, buna neden olarak salonda meydana gelebilecek tepkiler gösterildi. 
     
Salonda neler olacak      Kongre salonunda Türk bayrağı ve parti bayrağı yer alacak. Salonda ayrıca, "O Sizi Hiç Aldatmadı" ifadesinin yer aldığı afişler bulunacak. Kongrede, Türk Halk Müziği sanatçıları İzzet Altınmeşe ve Bedia Akartürk konser verecek. Parti tarafından belirlenenler dışında slogan atılmasına da izin verilmeyecek. Bülent Ecevit ile adaylığını açıklayan DSP Aydın Milletvekili Sema Pişkinsüt de Genel Başkanlık mücadelesi verecek. Üçüncü isim Ertan Kutlucan'ın da, kongrede adaylığını açıklaması bekleniyor. 



 SİYASET 














</TEXT>
</DOC>
