<DOC>
<DOCNO> 2208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/15/dunya/dun02.html </URL>
<DATE> 2001/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail - Türkiye - ABD tatbikatı başladı 
</HEADLINE>
<TEXT>

     UTKU ÇAKIRÖZER Hayfa 

     Ankara, Ortadoğu’daki gerginlik üzerine kısa bir süre dondurduğu İsrail ile askeri ilişkilere yeniden ivme kazandırıyor. 9 - 10 Ocak tarihlerinde Türk ve İsrail ordularının üst düzey temsilcilerinin Ankara’da biraraya gelmesinin ardından, Türk, İsrail ve ABD Donanmaları’nın ortak olarak gerçekleştirdiği "Güvenilir Denizkızı - 3" tatbikatı dün İsrail karasularında başladı. 
     Geçen yıldan 2001’e sarkan Hava ve Deniz Kuvvetleri Komutanlarının Tel Aviv ziyaretleri ise İlkbahar aylarını bekleyecek. 
     
18 Ocak’ta sona erecek      İsrail’in Hayfa limanı açıklarında gerçekleşecek arama - kurtarma amaçlı tatbikat, 18 Ocak’ta sona erecek. Tatbikatta Deniz Kuvvetleri Komutanlığı’na bağlı iki fırkateyn, bir helikopter ve bir sualtı savunma timi görev alacak. ABD ve İsrail donanmalarından ise üç gemi, iki uçak ve iki helikopter katılacak. 
     Tatbikatın İsrail ve Filistin arasındaki çatışmalar sona ermeden gerçekleşmesinin, düzelme yoluna giren Türk-Arap ilişkilerini olumsuz etkileyebileceği belirtiliyor. Bölgede önemli role sahip İran, Irak, Suriye ve Mısır tatbikata gözlemci seviyesinde bile katılmazken, bu ülkelerin Türkiye’ye eleştirilerini arttırmaları bekleniyor. 
     


 DÜNYA 











</TEXT>
</DOC>
