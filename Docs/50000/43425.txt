<DOC>
<DOCNO> 43425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/son/soneko09.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Mark dolara karşı parlak günler yaşıyor... 
</HEADLINE>
<TEXT>

     Mark, Dolara karşı en parlak dönemlerinden birini yaşıyor. 
     ABD'ye yapılan saldırılar sonrasında uluslararası piyasalardaki seyrin de etkisiyle Alman Markı son 10 gün içinde serbest piyasada doların üstünde bir artış kaydetti. 
     Dünya Ticaret Merkezi, Pentagon gibi hedeflere yöneltilen terörist saldırıların yapıldığı gün kapanışta oluşan değerler esas alınarak yapılan hesaplamaya göre serbest piyasada Türk Lirası karşısında ABD Doları'ndaki artış yüzde 4.16'da kalırken, Alman Markı'ndaki artış yüzde 6.62'yi buldu. 
     Terörist saldırıların gerçekleştiği gün kapanışta 1 milyon 465 bin liradan satılan ABD Doları, hemen hemen sürekli artan bir eğilimle 20 Eylül günü kapanışta 1 milyon 526 bin liraya ulaştı. Buna karşın Alman Markı'nın saldırıların gerçekleştiği gün kapanışta 680 bin lira olan Türk Lirası satış fiyatı da 725 bin liraya çıktı. 
     Saldırıdan önceki dönemlerde gerek haftalık gerekse aylık bazda yapılan değerlendirmelerde genellikle ABD Doları'ndaki artışların gerisinde kalan Alman Markı'ndaki seyir, son günlerde belirgin biçimde tersine döndü. Yaklaşık iki hafta önceki değerlere bakıldığında, 2000 yıl sonuna göre gerçekleşen artışlarda Alman Markı'nın değişimi ABD Doları'nın birkaç puan gerisinde bulunurken, son dönemde yaşanan artışlar nedeniyle bu fark da kapanmış durumda. 2000 yıl sonunu baz alarak hesap yaptığımızda ABD Doları'nın Türk Lirası karşısındaki artışı yüzde 126.07'yi, Alman Markı'nın artışı da yüzde 126.56'yı buluyor. 







</TEXT>
</DOC>
