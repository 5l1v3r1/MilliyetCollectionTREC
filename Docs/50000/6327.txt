<DOC>
<DOCNO> 6327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/son/sontur11.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakıcı ailesinin dosyaları birleştirildi 
</HEADLINE>
<TEXT>

     Karagümrük Spor Kulübü Lokali'nin taranarak 15 kişinin yaralanması olayıyla ilgili, baskını organize ettiği gerekçesiyle hakkında dava açılan Barış Çakıcı ile 10 adamı hakkındaki dava dosyası, Alaattin Çakıcı'nın da aralarında bulunduğu 11 sanıklı aynı konudaki dava dosyasıyla birleştirildi. 
     İstanbul 1 No'lu DGM'deki duruşmaya tutuklu sanıklar Başar Barış Çakıcı, Cem Korkmaz, Erdoğan Öner ve Cem Akarsu getirildi. Gıyabi tutuklu Ömer Koç yakalanamadığı için duruşmada hazır edilemezken, tutuksuz yargılanan Şener Çakıcı, Şenol Yapıcı, Fatih Tosun, Ayhan Topal, Mehmet Eğri ve Aydın Eğri duruşmaya gelmedi. 
     Başar Barış Çakıcı sorgusunda, Alaattin Çakıcı'nın akrabası olduğunu, 2 yıl önce hal hatır sormak için kendisiyle telefonla görüştüğünü belirterek, Çakıcı'dan, talimat alarak eylem gerçekleştirdiği iddialarını reddetti. Diğer sanıklar da suçlamaları kabul etmediler. Mahkeme heyeti, Karagümrük Spor Kulübü Lokali'ne 26 Mart 2000 tarihinde düzenlenen ve 15 kişinin yaralandığı olayla ilgili, aynı mahkemede görülen Alaattin Çakıcı'nın da sanıklar arasında yer aldığı dava dosyasıyla, bu dava dosyasının birleştirilmesi kararı aldı. Mahkeme heyeti, tutuklu sanıkların bu hallerinin devamına ve yargılamaya diğer davanın ertelendiği duruşma gününde devam edilmesini kararlaştırdı. 




</TEXT>
</DOC>
