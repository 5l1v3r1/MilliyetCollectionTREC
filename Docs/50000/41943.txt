<DOC>
<DOCNO> 41943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/son/sondun15.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski bir Afgan pilot "14 dinci militana uçuş eğitimi verdim" 
</HEADLINE>
<TEXT>

     Afganistan Havayolları'nın eski bir pilotunun, bazıları Avrupa pasaportu taşıyan 14 dinci militana sivil uçakları kullanma eğitimi verdiğini açıkladığı ileri sürüldü. 
     Merkezi Londra'da bulunan ve Arapça yayımlanan Aşark El Avsat gazetesine göre, Afganistan'da bilinmeyen bir yerden açıklama yaptığı belirtilen pilot, söz konusu ''öğrencileri''nin eğitimlerini tamamlamalarının ardından yaklaşık bir yıl önce Afganistan'ı terk ederek bilinmeyen bir yere gittiklerini kaydetti. 
     ''14 kişiden oluşan bir grup dinci militanın, Afganistan Havayolları'nda da üç tane bulunan Boeing uçakları dahil sivil uçakları uçurmak için özel eğitim aldığını'' yazan gazete, yaşları genç olan bu militanların Pakistanlı, Afgan ve Arap ülkelerinden olduğunu, bazılarının Avrupa pasaportu bulunduğunu ve İngilizceyi akıcı bir şekilde konuştuklarını belirtti. 
     Militanların uçuş eğitimlerini Taliban yönetiminin askeri bir üssünün bulunduğu Bamiyan kentinde aldıkları belirtilirken, önceki gün ABD'ye terörist saldırı düzenleyenler arasında olup olmadıkları konusunda yorum yapılmadı. 
     Gazeteye göre pilot, militanları eğitenler arasında fanatik olarak nitelediği emekli Pakistanlı bir generalin de olduğunu söyledi. 
     Militanlardan 7'sinin İngilizcesinin çok iyi olduğunu belirten pilot, hatta bu militanların uçuş el kitapları klavuzlarını Afganistan'da kulanılan Peştun, Farsça ve Urdu dillerine çevirdiklerini anlattı. 
     Rasul Pervaz adıyla tanıtılan pilotun soyadının saklı tutulmasını istediği belirtilen haberde, eski Kaptan pilot Pervaz'ın Afganistan'a 1999 yılında uyulanmaya başlanan yaptırımların ardından görevini bıraktığı kaydedildi. 
     
     







</TEXT>
</DOC>
