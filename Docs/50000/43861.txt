<DOC>
<DOCNO> 43861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/26/siyaset/asiy.html </URL>
<DATE> 2001/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Düşünceye Anayasa engeli kaldırıldı... 
</HEADLINE>
<TEXT>
Düşün ama yapma 
Meclis AB yolundaki "engelli koşuya" hızlı başladı. Anayasa’da düşünceyi cezalandıran madde değişti. Gözaltı süresi de dört günle sınırlandırıldı 
     ANKARA Milliyet 

     TBMM, "Anayasa değişiklik paketiyle" AB yolunda vaat edilen demokrasi ve insan hakları standartlarının Anayasa’ya yerleştirilmesine ilişkin çalışmaya hızlı başladı. Görüşülen dokuz madde de referandumsuz kabul için gerekli 367’nin çok üzerinde oylarla benimsendi. 
     Başlangıç bölümündeki "Hiçbir düşünce ve mülahazanın", Türk milli menfaatleri, Türk varlığı, devletin ülkesi ve milletiyle bölünmez bütünlüğü, Türklük tarihi, Atatürk ilke ve inkılapları karşısında koruma göremeyeceğine ilişkin hüküm değiştirildi. "Hiçbir düşünce ve mülahaza ifadesi" yerine teklifte "eylem" kelimesi önerilirken MHP’nin "Türklük karşısında hiçbir düşüncenin koruma görmemesi gerektiği" yolundaki ısrarı sonucunda, eylemin yerini faaliyet aldı. Genel Kurul’un da bunu kabul etmesiyle "bazı düşüncelerin" suç sayılmasını sağlayacak yasal düzenlemeler için açık kapı bırakıldı. 
     
Avrupai sınırlama’      Temel hak ve hürriyetlerin sınırlandırılması ve kötüye kullanılmasına ilişkin 13. ve 14. maddelerdeki sınırlamalar yumuşatıldı. Ancak özgürlükleri düzenleyen, "Özel hayatın gizliliği, konut dokunulmazlığı, haberleşme ve seyahat hürriyeti, düşünceyi yayma hürriyetine" ilişkin maddelere, Avrupa İnsan Hakları Sözleşmesi’nde sıralanan "Milli güvenlik, kamu düzeni, suç işlenmesinin önlenmesi, genel sağlık ve genel ahlakın korunması ve başkalarının hak ve özgürlüklerinin korunması" istisnaları alınarak özgürlükleri kısıtlama alanı yaratıldı. 
     
Kürtçe serbestisi      Kanunla yasaklanan dilin kullanılamayacağına ilişkin hükümler 26 ve 28. maddelerden çıkarılarak, Kürtçe’ye serbesti getirildi. Düşünceyi yayma hürriyeti çerçevesinde yayınların toplatılmasına ilişkin düzenlemeler Anayasa’dan çıkarılırken, bu hürriyetin, Anayasa’dakilere ek olarak "Milli güvenlik, kamu düzeni, kamu güvenliği, Cumhuriye’tin temel nitelikleri ve devletin ülkesi ve milletiyle bölünmez bütünlüğünün korunması amacıyla sınırlanabileceği" hükme bağlandı. 
     Toplu işlenen suçlarda 15 gün olan gözaltı süresinin 7 gün olması öngörülürken ortak önergeyle süre 4 güne indirildi. 
     
     
İşte oylama sonuçları  Katılan Kabul Ret Çekimser Boş Geçersiz 1. Madde 466 426 24 10 5 1 2. Madde 472 437 17 8 7 3 3. Madde 450 422 19 6 3 - 4. Madde 464 440 15 4 4 1 5. Madde 450 437 5 2 3 3      



 SİYASET 










</TEXT>
</DOC>
