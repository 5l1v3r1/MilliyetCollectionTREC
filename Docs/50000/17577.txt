<DOC>
<DOCNO> 17577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/guncel/gun01.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Swissotel’e Çeçen baskını 
</HEADLINE>
<TEXT>

Çeçen lider Dudayev’in ölümünün beşinci yılında uzun namlulu silahlarla Swissotel’i basan 20-25 kadar eylemci, müşterileri rehin aldı. Çeçenler, Tantan’la görüşmek istiyor 
     İSTANBUL Milliyet 

     İstanbul’un beş yıldızlı otellerinden Beşiktaş Maçka’daki Swissotel, dün gece Çeçen asıllı silahlı kişilerce basıldı. Eylemcilerin liderliğini, Avrasya feribotunu kaçıranlardan Muhammet Emin Tokcan yapıyor. 
     Ellerinde uzun namlulu silahlar bulunan ve sayıları 20 - 25 arasında değiştiği sanılan eylemciler, saat 23.15’te otele geldi. Girişte birkaç el ateş açan eylemciler, lobide bulunanların bir bölümünü yere yatırdılar. Ardından da otelin üst katlarında bulunanları lobiye indirdiler. 
     Türkçe konuşan eylemcilerden biri, bazı personelle misafirlere "Burayı terk edin. Kimseye bir şey olmayacak" dedi. Otelde kalanların bir bölümü, güvenlik kapısından dışarı çıkartılırken, bazılarının da rehin tutulduğu bildirildi. 
     Eylemcilerin, ocak 1996’da Ruslar’a karşı savaşan Çeçenlerin sesini duyurmak üzere Avrasya feribotunu kaçıran grubun lideri Tokcan liderliğindeki kişiler olduğu ortaya çıktı. Dışarıya gönderilen bir otel görevlisi, grubun Tokcan’ın adamları olduklarını söylediklerini ve tamamının silahlı olduğunu gördüğünü kaydetti. 
     
Tantan Eylemi bitirin      Silahlı grubun eylemlerini "Çeçenistan’a destek" amacıyla yaptıklarını ve İçişleri Bakanı Saadettin Tantan ile görüşmek istediklerini söyledikleri belirtildi. Ayrıca eylemi, ünlü Çeçen komutan Dudayev’in 5. ölüm yıldönümü nedeniyle gerçekleştirdiklerini söyledikleri ifade edildi. Bakan Tantan ise, bizzat temas kurduğu eylemcilerden, eylemi bitirmelerini istedi. 
     Alarma geçen polis, otel çevresinde yoğun önlem aldı. Çevik Kuvvet bölgeye sevk edilirken, çelik yelekli timler de operasyon için hazır bekletildi. 
     20 - 25 kişi arasındaki eylemcilerin bazı müşterileri rehin aldıklarını öğrendiklerini açıklayan Emniyet Müdürü Kazım Abanoz ise, "Çeçen olduklarını söylüyorlar" dedi. 
     
Tokcan kimdir      Türkiye, Kafkas kökenli Muhammet Emin Tokcan’ı, ocak 1996’da 211 yolcu ve mürettebatıyla Trabzon’dan Gürcistan’ın Soçi kentine gitmeye hazırlanan Avrasya Feribotu’nu 8 adamıyla birlikte İstanbul’a kaçırmasıyla tanıdı. Eylemciler yargılandıkları İstanbul DGM’de 7 Mart 1997’de her biri 8 yıl 10 ay 20 gün hapse mahk m oldu. Abhazya’da Çeçen komutan Şamil Basayev’e bağlı birlikte görev yaparak Gürcü güçlere karşı savaşan Tokcan, cezasını çektiği Dalaman Yarıaçık Cezaevi’nden firar etti. 29 Nisan 1999’da Atatürk Havalimanı’ndan Kosova’ya gitmek isterken yakalandı. Tokcan, aftan yararlanarak tahliye oldu. 
     


 GÜNCEL 












</TEXT>
</DOC>
