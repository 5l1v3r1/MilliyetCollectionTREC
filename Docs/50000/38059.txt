<DOC>
<DOCNO> 38059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/son/sondun06.html </URL>
<DATE> 2001/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin'de bir Atatürk caddesine ihtiyaç var mı 
</HEADLINE>
<TEXT>

     Almanya'nın başkenti Berlin'de yayınlanan günlük B.Z. gazetesi, Hür Demokrat Parti FDP Yönetim Kurulu üyesi Mehmet Daimagüler'in, Berlin'deki bir caddeye Atatürk'ün adının verilmesini talep ettiğini yazdı. 
     ''Berlin'in bir Atatürk Caddesi'ne ihtiyacı var mı '' başlıklı haberde, Berlin'de dünya çapında tanınan birçok politikacının adının verildiği cadde bulunduğuna dikkat çekilerek, Daimagüler'in, Atatürk'ün adının, Türklerin yoğun şekilde yaşadığı Kreuzberg semtindeki bir caddeye verilmesini istediği belirtildi. 
     Daimagüler, Atatürk'ün, Nazi döneminde birçok Alman göçmeni Türkiye'ye kabul ettiğini hatırlatarak, ''Bu nedenle, Almanların da bir caddeye Atatürk'ün adının verilmesini desteklemeleri gerekir. Türklere de, Almanya'da istendikleri duygusu daha iyi bir şekilde ifade edilemez'' dedi. Bu konuda Berlin'de yaşayan Türklerin görüşlerine de yer verilen haberde, 61 yaşındaki emekli işçi Orhan Kaya'nın, böyle bir girişimin Türklere duyulan saygıyı göstereceğini belirttiği kaydedildi. Ayhan Gül adlı 22 yaşındaki Türk genci ise, Atatürk'e karşı olan bazı kişilerin de bulunduğunu, bu nedenle cadde tabelasının zaman zaman boyalarla kirletilebileceğini, hatta yerinden sökülebileceğini söyledi. Haberde ayrıca, Mustafa Kemal Atatürk'ün hayatına kısaca yer verildi. 
     







</TEXT>
</DOC>
