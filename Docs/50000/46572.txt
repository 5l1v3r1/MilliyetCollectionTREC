<DOC>
<DOCNO> 46572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/son/sontur21.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk subaylar ABD'deki karargahta göreve başladı... 
</HEADLINE>
<TEXT>

     ABD'nin önderliğinde Afganistan'a karşı düzenlenen Sonsuz Özgürlük operasyonunun planlaması çerçevesinde Türkiye'den istenen irtibat ekibi Florida'daki Tampa üssünde çalışmalarına başladı. 
     Operasyonun Tampa'da bulunan genel karargahında Amerikalı komutanların müttefik ülkeleri temsil eden irtibat heyetleriyle yaptığı ilk toplantıya katılan Türk ekibinin komutanı Tuğgeneral Ümit Şahintürk, bugün Ankara'ya ilk mesajlarını gönderdi. İlk çalışma gününde, çalışma yöntemlerinin konuşulduğu öğrenildi. 
     Edinilen bilgiye göre, ABD'nin şimdiye kadar Türkiye'ye ilettiği taleplerin tümü kamuoyuna açıklandı. 
     Amerikalı yetkililer bundan sonraki ihtiyaçlarını Florida'da bulunan Türk irtibat ekibi aracılığıyla Türkiye'ye iletecek ve bu isteklerin karşılanma şekli operasyonun gelişimine göre değerlendirilecek. 
     ABD'nin Türk irtibat ekibinin Tampa'da çalışmaya başlamasından önce ilettiği ihtiyaç listesi üzerinde yapılan ilk incelemeye göre, sağlık, askeri eğitim, kimyasal ve biyolojik silahlar, arama kurtarma ve istihkam gibi ''cephe gerisi'' askeri destek verilmesi olasılığı üzerinde duruluyor. 
     
     Yardımları siviller yapsın 
     Afganistan'a yönelik harekatın yanısıra insani yardımda bulunulurken, Türkiye, bu insani yardımların sivil kuruluşlar tarafından yapılması gerektiği uyarısında bulundu. 
     Edinilen bilgiye göre, Ankara, ABD'ye "Biz Afganistan'da en az maliyetle, en kısa sürede en etkili insani yardımı yaptık. Bunun sırrı sivil inisiyatiftir. Bundan sonra yapılacak yardımlar da sivil kanallardan olmalıdır" uyarısında bulundu. 
     Bu amaçla, ABD'ye verilecek destek çerçevesinde Kızılay ve Sivil Savunma Genel Müdürlüğü'nün çalışmaları da yer alabilecek. 
     






</TEXT>
</DOC>
