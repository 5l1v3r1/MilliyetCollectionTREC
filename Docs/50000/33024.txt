<DOC>
<DOCNO> 33024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/son/sondun01.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Coca Cola'ya korkunç suçlama "Kolombiyalı sendikacıları öldürttü" 
</HEADLINE>
<TEXT>

     Coca Cola firmasının, Kolombiya'daki şişeleme fabrikalarındaki sendika yetkililerini, paramiliter güvenlik güçleri aracılığıyla öldürtmekle suçlandığı bildirildi. 
     Çalışma haklarını savunma gruplarının yarın ABD'nin Florida eyaletindeki Miami kentinde federal mahkemeye başvurarak, Coca Cola firması ile Coca Cola'nın Latin Amerika'daki şişeleme işlerini yapan taşeron Panamerican Bevergaes şirketi aleyhine, Kolombiyalı sendikacıları zorla alıkoyup işkence yaparak öldürtmek için paramiliterle anlaştığı gerekçesiyle şikayette bulunacağı belirtildi. Sendikanın avukatları tarafından ABD'nin başkenti Washignton'da yapılan basın açıklamasında, ''Coca Cola'nın, Kolombiya'daki şişeleme fabrikalarında sendikal hakların sistematik bir biçimde çiğnendiğini bildiğine ve bu durumdan yararlandığına kuşku yoktur ve yarın mahkemeye şikayette bulunulduğunda halk da bu gerçeği öğrenecektir'' denildi. 
     Şikayetin Kolombiya'daki Coca Cola şişeleme fabrikalarında çalışan işçilerin bağlı bulunduğu Sinaltrainal sendikası adına yapıldığını belirten sendika avukatlarından Terry Collingsworth, ''Sinaltrainal, Coca Cola yararına çalışan paramileterler tarafından birçok yöneticisinin kaçırılması, işkenceden geçirilmesi ya da öldürülmesiyle çok kan kaybetti'' dedi. Sendikacıların, sendikal faaliyetlerini sürdürmeleri halinde öldürülecekleri yönünde tehditler aldıkları belirtilirken, şikayet başvurusunda Kolombiya'da bu yılbaşından beri 50'den fazla, geçen yıl 128 ve son 10 yılda bin 500'den fazla sendika yöneticisinin öldürüldüğüne dikkat çekiliyor. 







</TEXT>
</DOC>
