<DOC>
<DOCNO> 45851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/guncel/gun05.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağ-Kur çetesi 
</HEADLINE>
<TEXT>

Sağlık karnesi alamayanlara para karşılığı sağlık karnesi temin edildi. Vurguncular, 200 milyar liraya yakın parayı zimmetlerine geçirdiler 
     TOLGA ŞARDAN Ankara 

     Bağ - Kur’da patlak veren 2 trilyon liralık yolsuzluk skandalı ile ilgili olarak Ankara DGM’nin yürüttüğü soruşturma, Bağ - Kur çetesi üyelerinin birbirlerine kasetle şantaj yaptığını ortaya çıkardı. Çetenin lideri konumunda olan ve daha önce yolsuzluk suçundan Bağ - Kur’dan çıkartılan Süleyman Türk, Ankara’da bir gazinoda konsomatrist olarak çalışan sevgilisi C.T.’nin polis tarafından takip edilmesi ile yakalandı. 
     Soruşturmada, kurum görevlisi Doğan Erdal ile Şaban Altan’ın şifrelerini kullanarak mesai saatleri dışında ve tatil günlerinde bilgisayar sistemine girdiği, çete lideri Türk ile Kırşehir Bağ - Kur İl Müdürlüğü’nde görevli Cengiz Tamgüler’in anlaştığı borçlulara ait borç bilgilerini sildiği saptandı. 
     Çetenin, kuruma borçlu vatandaşlardan yaptıkları iş karşılığı borçlarının yarısı veya üçte ikisini aldıkları da belirlendi. 
     
     "Derin" çete 
     Selami Türk’ün üzerinde bulunan teyp kasedini dinleyen polis, çete elemanlarının birbirlerine şantaj yaptığını da ortaya çıkardı. Tutuklu sanıklardan Şaban Altan da, şantajı şöyle anlattı 
     "Türk, beni ve Doğan Erdal’ı Güvenpark’ta buluşmaya çağırdı. Bize, Size bu kadar iş getirdim, para aldınız. Bu şahıslar, işlerin ortaya çıkmasından dolayı paralarını istiyorlar’ dedi. Daha sonra, beni telefonla aradı. Görüşmemizde Güvenpark’taki konuşmayı kasede aldığını, 2 milyar vermediğimiz takdirde Bağ - Kur yetkililerine kasedi göndereceğini anlatıp şantaj yaptı. Korktuk. İki milyarlık senet alıp icraya koydu." 
     
     Rekabet yaşandı 
     Halen firarda olan emekli astsubay Barbaros Işıkhan’ın önce Selami Türk’le çalıştığı, daha sonra Kırşehir İl Müdürlüğü görevlisi Cengiz Tamgüler ile kendi organizasyonunu oluşturduğu anlaşıldı. Tamgüler, ifadesinde Işıkhan’ın aldığı paranın yarısını aldığını, 150 kişiyi emekli ettiğini söyledi. 
     Bilgisayar işlemcisi Şaban Altan’ın kanser tedavisi gören babası Hayri Altan ile ablası Hatice Çetin’i "hayali emekli" ettiği belirlendi. 
     



 GÜNCEL 























</TEXT>
</DOC>
