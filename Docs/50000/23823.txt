<DOC>
<DOCNO> 23823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/yasam/yas01.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadersiz doğdu kadersiz öldü... 
</HEADLINE>
<TEXT>

'Her ölüm erkendir' ama bu en acı ve en erkeni oldu. Cami avlusunda bulunup Çocuk Yuvası'na verilen iki aylık bir bebek, iki yaşındaki bir çocuğun üzerine oturmasıyla yaşamını yitirdi... 
     MURAT EĞİLMEZ İzmir DHA 

     Muğla'da bir caminin avlusunda bulundu. Belli, yeni doğmuştu. Kendisini bulan polisler adını Saynur, soyadını da Silahtaroğlu koydu. Ve yapılması gerekeni yapıp onu, İzmir'in Karşıyaka ilçesindeki Sosyal Hizmetler İl Müdürlüğü'ne bağlı Çocuk Yuvası'na teslim ettiler. 
     Ve iki aylık minik Saynur'un trajik öyküsü, işte bu çocuk yuvasında yine trajik bir biçimde son buldu. İddiaya göre, aynı yuvada kalan iki yaşındaki minik S.M., daha iki aylık olan Saynur Silahtaroğlu'nun üzerine oturarak ölümüne neden olmuştu. 
     
     Bakıcı anne buldu 
     İddialara göre bu acı olay şöyle yaşandı. iki yaşındaki S.M. Karşıyaka Çocuk Yuvası'nın ikinci katındaki 0 - 2 yaş grubu, toplam 32 çocuğun kaldığı bölümde oyun oynuyordu. Bir süre sonra odaya giren nöbetçi bakıcı anne, oyun oynadığını sandığı S.M.'yi tek katlı karyolasında uyuyan Saynur bebeğin üzerinde otururken buldu. Hemen acil servis doktoru çağrıldı ve ilk müdahale yapıldı ama Saynur bebek çoktan ölmüştü. 
     Verilen bilgi üzerine olayla ilgili adli soruşturma başlatan savcılık, Saynur bebeğin kesin ölüm nedeninin saptanabilmesi için otopsi yapılmasına karar verdi. Karşıyaka Çocuk Yuvası Müdürü Bekir Öcal da, sorumlu görevli hakkında adli soruşturma açıldığını söyledi. 
     
     Olayda kasıt yok’ 
     Saynur bebeğin, 9 Mart'ta Muğla'da bir cami avlusuna terk edildikten 17 gün sonra kendilerine teslim edildiğini belirten Öcal, şunları anlattı 
     "Saynur bebeğin kimsesiz olduğunu biliyoruz. Adını ve soyadını kendisini bulan polisler vermiş. Saynur bebek karyolasında uyurken, aynı odada kalan ve o sıralarda oyun oynadığı sanılan diğer çocuğumuz S.M., üzerine çıkıp oturmuş. Bunu ne amaçla yaptığını bilemiyoruz. Ama düşürdüğü bir oyuncağını ararken böyle birşey yapmış olabileceğini düşünüyoruz. Olayda kasıt olduğunu sanmıyoruz. Ancak yine de hem adli hem de idari soruşturma başlatıldı." 
     170 çocuğun bakıldığı yuvada hafta sonları üç bakıcı annenin bulunduğuna dikkat çeken Öcal, bakıcı anne sayısının yetersiz olduğunu söyleyerek, "Bebeklerin, çocukların sürekli olarak izlenmesi gerekir. Maddi açıdan sıkıntımız yok. Psikologlarımız, pedagoglarımız, hemşirelerimiz var. Ancak maalesef her çocuk için bakıcı annemiz yok" diye konuştu. 
     
     



 YAŞAM 






















</TEXT>
</DOC>
