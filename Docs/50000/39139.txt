<DOC>
<DOCNO> 39139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/ekonomi/eko12.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada satış fırsatı 
</HEADLINE>
<TEXT>

Portföy YAŞAR ERDİNÇ 
     Piyasalar geçen haftayı olumlu denebilecek seviyelerde kapattı. Faiz ve dolar gerilerken, borsada günlük 500 trilyonun üzerinde işlem hacmi ile artış geldi. 
     Dolarda bu hafta başından itibaren yine stresli bir seyir bekliyorum. Cuma günü öğleden sonra 1 milyon 485 bin seviyesinden 1 milyon 460 bin seviyelerine gerileyen dolar, haftanın başından itibaren kararsız bir seyir izleyebilir. 1 milyon 420 bin liranın altındaki rakamları görmesi zor, çünkü bu tür bir durumda alım için bekleyen efektif bir talep var. Şu an için 1 milyon 500 bin seviyesinde bir direnç oluştu ve bu direncin bu hafta da geçerli olmasını bekliyorum. 
     Dolar mark paritesine baktığımızda 1 dolar 2.33 mark seviyelerinden, dolar 2.15 seviyelerine kadar düşüş yaptı. Yani mark, dolara karşı değer kazandı. Dövizde olanlar mark ağırlıklı yüzde 60 mark yüzde 40 dolar portföyde kalabilirler. 
     
     Kredili alım yapmayın 
     Borsa haftaya artış eğilimiyle giriyor, fakat ekonomideki gelişmeleri göz önüne alarak, net bir düzelme veya iyileşmeden bahsedemeyeceğimiz için bu çıkışın da sınırlı kalacağını şimdiden söylemek mümkün. Bu yüzden özellikle endeksin 10.250 seviyelerine gelmesi durumunda bu hafta için yeni alışlar yapmak riskli olabilir. Endeksin, 10.500 - 11.000 aralığına gitme gücü var, fakat şunu unutmayınız ki dövizdeki ani bir hareket bir anda endeksi yeniden terse çevirebilir. Herkes en yüksekten satmayı arzu eder, fakat bu neredeyse imk nsızdır. Dolayısıyla bu hafta olası bir çıkış durumu, bir miktar satış fırsatı için kullanılabilir. 10.250 seviyesi ve bunun üzerindeki yükselişlerde kademeli satış düşünülebilir. Fakat, endeksin yeniden 9.750 seviyelerinin altına gerilemesi bir başka "sat" sinyalidir. Bu hafta için endeksdeki olası yükseliş hareketlerine karşı kredili alım yapılmamasını öneriyorum. 10.700 - 11.000 seviyelerinin görülmesi durumunda ise satış yapılarak en azından birkaç hafta beklemenin uygun olacağını söylemek mümkün. 
     Faizlerde geçen hafta meydana gelen 3 - 4 puanlık düşüşün ise bu hafta en fazla yüzde 85 seviyelerine kadar gerilemesi mümkün. Bu seviyeler yine bir miktar satış için uygun olabilir. 
     
     Garih’in öğrettikleri 
     Yeni bir haftaya başlamak üzereyken, işdünyasından gelen acı haber sadece Üzeyir Garih’i tanıyanları değil, az buçuk ekonomi ile ilgilenmiş olan herkesi derin bir üzüntüye boğdu. Garih’in inanılmaz bir vizyonu vardı. Akşam gazetesinde dün yayınlanan yazısı, ibret olacak bir yazı ve ders alması gereken çok kişi var. Şirket kararları alınırken, özellikle orta düzey yöneticilerin ve üst düzey yöneticilerin kendileri arasında tartışmasını, tepe yönetimin de buna izleyici olarak katılmasını, ancak son toparlama hakkını kullanmasını vurguluyor. Türkiye’nin bu hale gelişinde toplumdaki bütün kesimlerin görüşlerinin alınmaması etkili olmuş mudur Oturup düşünmemiz gerekiyor. 
     



 EKONOMİ 















</TEXT>
</DOC>
