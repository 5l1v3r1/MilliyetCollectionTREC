<DOC>
<DOCNO> 46122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/son/sondun11.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak ile gerilim yükseliyor... ABD ültimatom verdi... 
</HEADLINE>
<TEXT>

     ABD'nin Afganistan'daki hava operasyonu sürerken Washington'ın Bağdat yönetimini, teröristlere destek vermesi veya Kuzey Irak'a saldırması durumunda ağır şekilde cezalandırmakla tehdit ettiği bildirildi. 
     ABD'nin önde gelen gazetelerinden The Washington Post'un haberine göre, ABD'nin BM'deki Daimi Temsilcisi John Negroponte, Iraklı muhatabı Muhammed Duri ile Pazar günü beklenmedik bir görüşme yaptı. 
     ABD ile Irak arasında yıllardır ilk yüz yüze görüşme niteliğini taşıyan bu kısa toplantıda Negroponte'nin, Irak'ın BM'deki daimi temsilcilik bürosuna bizzat gelerek, Duri'ye bir ültimatom verdiği belirtildi. 
     The Washington Post'a göre Negroponte Duri'ye, ''Afganistan'da meşgul olduğumuz şu dönemde Afganistan'daki terörist düşmanlarımıza yardım ederseniz, komşularınıza veya Kuzey Irak'a saldırırsanız veya bir şekilde kitle imha silahı kullandığınız ortaya çıkarsa, sizi çok ağır şekilde cezalandırırız'' dedi. 
     Gazete, bir gün sonra Duri'nin ABD daimi temsilcisini arayarak, bu tür bir faaliyette bulunulmayacağına ilişkin Bağdat'ın sözünü ilettiğini yazdı. 
     The Washington Post'a konuşan bir Amerikalı diplomat, ''mesajımız yerini buldu'' dedi. 
     ABD yönetimindeki şahinler, Afganistan'daki Taliban yönetimi ve teröristlerin yanı sıra Irak'a karşı da askeri operasyon düzenlenmesini istiyor. Ancak Başkan George Bush'un, bu aşamada ''mecbur kalınmadıkça'' Irak'a karşı harekat plalamadığı belirtiliyor. 
     






</TEXT>
</DOC>
