<DOC>
<DOCNO> 17151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/20/guncel/gun10.html </URL>
<DATE> 2001/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dergide değil, kitapta müstehcen 
</HEADLINE>
<TEXT>

Karikatürist Feyhan Güver ve yayıncı Celal Zeynioğlu, daha önce dergide yayımlanan karikatürleri kitapta toplayınca, "müstehcen yayın" cezası aldı 
     İSTANBUL Milliyet 

     Mahkeme kararıyla toplatılan "Bayır Gülü 3" adlı karikatür kitabının çizeri Feyhan Güver ve yayıncısı Celal Metin Zeynioğlu’na, "Müstehcen kitap yayımlamak" suçundan 1 milyar 865’er milyon lira ön ödemeli para cezası tebligatı yapıldı. 
     Kitabın 10, 18 ve 62. sayfalarında yer alan karikatürlerin "Halkın ar ve haya duygularını inciten nitelikte genel ahlaka aykırı olduğu" iddiasıyla Beyoğlu 1. Sulh Ceza Mahkemesi’ne başvuran Beyoğlu Cumhuriyet Savcılığı, bu mahkemeden 1 Mart 2001 tarihinde kitap hakkında toplatma kararı çıkarttı. 
     Savcılık daha sonra, kitabın çizeri Güver ve Parantez Yayıncılık’ın sorumlusu Zeynioğlu’na, "Müstehcen kitap yayımlamak" suçundan 1 milyar 865’er milyon liralık para cezası ödemesi tebligatı gönderdi. 
     Güver ve Zeynioğlu, para cezasını 10 gün içinde ödemezlerse, haklarında kamu davası açılacak. 
     Bu arada, söz konusu kitapta yer alan karikatürlerin tümünün geçtiğimiz yıllarda Leman Dergisi’nde yayımlandığını, ancak herhangi bir adli takibata uğramadığını kaydeden Zeynioğlu, "kitapta suç unsuru olduğuna inanmadıkları için" çizer Feyhan Güver’le birlikte para cezasını ödemeyeceklerini ve haklarında dava açılmasını sağlayacaklarını söyledi. 
     


 GÜNCEL 























</TEXT>
</DOC>
