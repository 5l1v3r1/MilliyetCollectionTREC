<DOC>
<DOCNO> 11862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/18/ekonomi/eko02.html </URL>
<DATE> 2001/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası Desteğe hazırız 
</HEADLINE>
<TEXT>

Yeni ekonomik programa desteğini bildiren Dünya Bankası, krizden en fazla etkilenen kesimlere yardıma öncelik verilmesini istedi 
     ANKARA Milliyet 

     Dünya Bankası, ekonomiden sorumlu Devlet Bakanı Kemal Derviş’in hafta içinde açıkladığı acil önlemler dizisine destek verdiğini açıkladı. Banka, krizden en çok etkilenen kesimlere yardıma özel öncelik verilmesini istedi. 
     Dünya Bankası’ndan dün yapılan yazılı açıklamada, Devlet Bakanı Kemal Derviş başkanlığındaki yeni ekonomi ekibinin krizden çıkış amacıyla alınan, istikrar programı için ilk adımı oluşturan öncelikli önlemleri belirlediği anımsatıldı. Açıklamada, "Özellikle, bankacılık sektörü reformları ve bilhassa da, kamu bankaları ve Tasarruf Mevduatı Sigorta Fonu TMSF kapsamındaki bankalara ağırlık verilmesi, ümit vericidir" denildi. 
     Bankacılık sektöründe atılacak kesin ve somut adımların güvenin oluşmasına olanak sağalayacağı bunun ekonomik sistemde hızlı ve tahmin edilenden önce iyileşmeye neden olacağı vurgulanan açıklama şu görüşlere yer verildi 
     
     Sosyal yön vurgusu 
     "Banka, programın sosyal yönüne büyük önem verilmesini memnuniyetle karşılamaktadır. 2001 yılında, krizden en çok etkilenen kesimlere yardıma ağırlık verilmesine özel bir öncelik tanınmalıdır. Banka, toplumun değişik katmanları arasında daha fazla diyalog ve uzlaşma yaratılmasının anahtar önem taşıdığı kanısındadır. Enerji reformları, özelleştirmenin devamı ve çiftçilere destek için doğrudan gelir desteği ödemelerinin başlaması ümit vericidir. Dünya Bankası, yeni ekonomik programın uygulanması için Türkiye’ye yardım için hazır beklemektedir." 
     


 EKONOMİ 
















</TEXT>
</DOC>
