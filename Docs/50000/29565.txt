<DOC>
<DOCNO> 29565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/30/ekonomi/eko02.html </URL>
<DATE> 2001/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bank Ekspres Tekfen’in 
</HEADLINE>
<TEXT>

Tekfen Holding, Bank Ekspres’i Tekfenbank’la birleştirecek. Satış sembolik değerle yapıldı ama devlet 521 milyon dolarlık zararının 394 milyon dolarını kurtaracak 
     HARUN GÜREK Ankara 

     Tasarruf Mevduatı Sigorta Fonu’ndaki TMSF ilk banka satışı gerçekleşti. Bankacılık Düzenleme ve Denetleme Kurulu BDDK Bank Ekspres’in yüzde 99.46 hissesinin Tekfen Holding’e devredilmesini kararlaştırdı. Banka, Tekfenbank ile birleştirilecek. 
     Banka 30 Haziran tarihi itibarıyla düzenlenecek ve üzerinde mutabık kalınacak aktif ve pasif değerleri içeren bilanço değeri üzerinden devredilecek. Bankanın bu tarihteki bilanço değerinin eksik 34 trilyon lira olması bekleniyor. BDDK Başkanı Engin Akçakoca, Fon’un bankayı devraldığı tarihten bu yana Bank Ekspres’e aktardığı para miktarının 521 milyon dolar olduğunu söyledi. Akçakoca, "Devir tarihinden itibaren tutacağımız 141 trilyon liralık mevduat bunun içinde yer alıyor. Bu mevduatı üç yıl sonunda geri almış olacağız. Bu da dolar bazında 394 milyon dolara denk geliyor. Yani Fon’un yatırdığı paranın 394 milyon dolarlık bölümü kurtarılmış olacak" dedi. 
     Bank Ekspres’in Tekfen Holding’e devir tarihindeki özkaynak kaleminin toplamı sıfır olacak. Bankanın kötü aktiflerini içeren bilanço kalemleri Etibank’a defter değeri üzerinden devredilecek. Tekfen Holding, bankayı Tekfenbank’la birleştirirken nakit sermaye koymak zorunda olmayacak ancak, yeni bankanın bu yıl sonundaki asgari özkaynağı 20 trilyon lira olacak. Bankanın dağıtılabilir k rı bir yıl sonraki sermayeye eklenecek. 
     TMSF, bankaya bugüne kadar 521 trilyon lira kaynak aktardı. Bu kaynağın 141 trilyon liralık bölümü, üç taksitte 1 Temmuz 2004’e kadar tahakkuk ettirilecek faizlerle birlikte Fon’a geri ödenecek . Devir bilançosunda yer alan nakdi ve gayri nakdi krediler bir yıl boyunca TMSF’nin garantisi altında olacak. 
     
     Eleman çıkarılmayacak 
     Bank Eskpres’in iştiraklerinden Ekspres İç ve Dış Danışmanlık Hizmetleri, Ekspres Finansal Kiralama, Ekspres Faktoring şirketleri de Tekfen Holding’e devredildi. Devir tarihinden önce bankanın taraf olduğu davalarla, devir tarihinden önceki döneme ilişkin açılabilecek davaların sonuçlarından da TMSF sorumlu olacak. 
     BDDK Başkanı Engin Akçakoca, bankanın şubelerinin kapatılmamasını, çalışanlarının işten çıkarılmamasını kararlaştırdıklarını Tekfen Holding’in BDDK’ya bu yönde taahhütte bulunduğunu ifade etti. 
     Bank Ekspres’i devralan Tekfen Holding’in temelleri 1956’da Feyyaz Berker, Nihat Gökyiğit ve Necati Akçağlılar tarafından atıldı. Grubun, inşaat, gübre, ampul, dış ticaret, nakliye, tarım, bankacılık alanlarında şirketleri bulunuyor. 
     
10 milyarlık sembolik fiyat      Tekfenbank Genel Müdürü Mehmet Nazmi Erten, Bank Ekspres hisselerinin Tekfen Holding’e 10 milyar lira gibi sembolik bir değerle devredildiğini açıkladı. Erten, ’Ancak önemli olan Tasarruf Mevduatı Sigorta Fonu’nun bugüne kadar Bank Ekspres’e koyduğu 141 trilyon liralık mevduatı üç yıl gibi kısa sürede biz iade edeceğiz. Dolayısıyla Fon, bu banka için aktardığı mevduat kaynağının tamamını geri alacak’’ dedi. Tekfenbank olarak 12 yıldır yatırım bankacılığı yaptıklarına belirten Erten, ticari bankacılığa geçeceklerini vurguladı. Erten, birleşmeyi üç - altı ay içinde tamamlamayı düşündüklerini ve yeni banka için Tekfen ismini muhfaza etmeyi düşündüklerini söyledi. 
     



 EKONOMİ 































</TEXT>
</DOC>
