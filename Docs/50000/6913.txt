<DOC>
<DOCNO> 6913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/13/son/sontur21.html </URL>
<DATE> 2001/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanal D'nin bu akşam yayınlanacağı Demirel haberine yasak geldi 
</HEADLINE>
<TEXT>

     Ankara 7. Asliye Hukuk Mahkemesi, Kanal D Televizyonu'nun bu akşam ana haber bülteninde, Egebank'ın eski sahibi Yahya Murat Demirel hakkında vereceği haberin, ihtiyati tedbir yoluyla durdurulmasına karar verdi. 
     Demirel'in avukatı Şenol Özel, Kanal D'nin bu akşamki ana haber bülteninde müvekkili aleyhinde yayın yapacağını duyurması üzerine, yayının durdurulması için Nöbetçi Ankara 7. Asliye Hukuk Mahkemesi'ne başvurdu. Mahkeme, yaptığı inceleme sonucunda, Demirel'in avukatı Özel'in talebini karara bağladı. Kararda, avukat Özel'in, Kanal D Televizyonu'nun ana haber bülteninde, ''müvekkili hakkında 70-80 aracı ruhsatlarında sahte işlem yaparak ve değiştirerek sattığı, cezaevinde askeri ve idari üst düzey görevliler aracılığıyla hukuk dışı uygulamalara tabi tutulduğu, müvekkilinin korumalara yüksek maaş ödediği, ev aldığı ve çantalar dolusu paralar taşındığı'' şeklinde haber verileceğini gün içinde duyurduğunu belirttiği kaydedildi. 
     Kararda, Özel'in bu yayının Egebank kapsamında yürütülen hazırlık soruşturmasını etkiler nitelikte olduğunu belirterek, ihtiyatı tedbir yoluyla yayının durdurulmasını istediği belirtildi. Kararda, şöyle denildi 
     ''Davacı Yahya Murat Demirel hakkındaki hazırlık soruşturmasının henüz kamu davasına dönüştürülüp iddianamenin mahkemesinde okunmadığı açıktır. Hukuk Muhakemeleri Usulü Kanunu'nun 103. maddesine göre geciktirilmesinde tehlike olan veya önemli zarar doğuracağı anlaşılan hallerde, yargıç tehlike ve zararı önlemek için gerekli tedbirleri alır. Buna göre, karar verebilir. Açıklanan bu madde ışığında, talebin değerlendirilmesi halinde, davacı hakkındaki hazırlık soruşturmasının halen devam etmekte olduğu, soruşturmanın konusunu etkileyecek nitelikte olduğu, mahkemece kabul edilen talepteki hususların davacı hakkındaki iddianame mahkemesinde okunmadan önce açıklanmasının hazırlık tahkikatının yürütülmesindeki gizlilik ilkesine aykırı düşeceği göz önüne alınarak, Demirel hakkında Kanal D Televizyonu'nda 19.30 ana haber bülteninde yayınlanacak haberin, ihtiyati tedbir yoluyla durdurulmasına karar verilmiştir.'' 




</TEXT>
</DOC>
