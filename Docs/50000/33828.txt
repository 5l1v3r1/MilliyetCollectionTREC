<DOC>
<DOCNO> 33828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/son/sonspo10.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor "Çok para harcamıyoruz" 
</HEADLINE>
<TEXT>

     Basketbol Erkekler Birinci Ligi'nde 2000-2001 sezonunu şampiyonlukla kapatan Ülkerspor'un menajeri Lütfi Arıboğan, transferde çok fazla para harcadıkları şeklindeki spekülasyonların gerçeği yansıtmadığını söyledi. 
     Arıboğan, transferi ekonomik koşulları göz önünde bulundurarak gerçekleştirdiklerini vurgulayarak, ''Transferde belirlediğimiz hedefler doğrultusunda hareket ettik. Oyuncuları alırken çok fazla bir bütçe de kullanmadık'' dedi. 
     Basında yer alan abartılı rakamların doğruyu yansıtmadığını kaydeden Arıboğan, bu sezon öncesi yaptıkları harcamanın, geçen sezondan daha az olduğunu ifade etti. 
     
     Lige hazırlık zor olacak 
     Menajer Arıboğan, 31 Ağustos-15 Eylül tarihleri arasında yapılacak Avrupa Şampiyonası'ndan dönen oyuncuların kendi takımlarına adaptasyonları için uyum süresi gerektiğini, bu nedenle lige iyi bir şekilde hazırlanmalarının zor olacağını vurguladı. 
     Liglerin başlayacağı 13 Ekim tarihine itiraz ettiklerini belirten Arıboğan, ''Çünkü oyuncularımızın büyük bir çoğunluğu milli takımda bulunuyor. Uzun bir hazırlık dönemi geçiren milli takımda yer alan oyuncularımız Avrupa Şampiyonası'nda mücadele ettikten sonra takıma katılacaklar. Bunun için de belirli bir dinlenme ve arkasından çalışma zamanı gerekecek. Liglerin başlama tarihinin biraz daha ileriye bırakılmasını istedik, ancak bu da tarihlerin sarkacağı nedeniyle kabul görmedi'' diye konuştu. 
     Lütfi Arıboğan, ligde bu sezon da şampiyonluk iddiasıyla yola çıkacaklarını ve başarılarını tekrarlamak için çaba harcayacaklarını sözlerine ekledi. 






</TEXT>
</DOC>
