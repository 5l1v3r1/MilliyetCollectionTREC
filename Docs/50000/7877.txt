<DOC>
<DOCNO> 7877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/19/son/sonspo07.html </URL>
<DATE> 2001/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim "1 puan da kötü değil" 
</HEADLINE>
<TEXT>

     Fiorentina Teknik Direktörü Fatih Terim, pazar günü Reggina karşısında alınan 1 puanı ''Hiç yoktan iyidir'' şeklinde yorumladı. 
     İtalyan basınında bugün yer alan haberlerde, ligde kalma mücadelesi veren Reggina karşısında Fiorentina'nın önemli eksiklerine rağmen iyi oynadığı belirtilirken, cumartesi günü Brescia karşısında kart cezalısı olan Torricelli ve Repka'nın oynamayacak olmasının, defansta büyük problem yaratacağı savunuldu. 
     Teknik Direktör Terim, maç sonrası gazetecilere yaptığı açıklamada, ''Rui Costasız, zor bir sahada çocuklar iyi mücadele etti ve beraberliğe layıktık'' derken, 1 puanın hiç de kötü bir sonuç olmadığını ifade etti. 
     La Gazzetta dello Sport gazetesi, maç ile ilgili Rui Costa ve Toldo'nın yokluğuna atıfta bulunarak, ''Reggina, jokeri iyi değerlendiremiyor'' şeklinde bir başlık atarken, ''Terim, oyun sisteminde defans oyuncularını tıka basa sahaya doldurdu. Fiorentina sahaya iyi yerleşti ve art arda alınan 3 mağlubiyeti durdurdu'' denildi. 
     Corriere dello Sport gazetesi de ''Reggina teslim olmuyor'' başlığı altında verdiği haberde, ''Terim, önemli eksikleri olduğundan tedbirli bir oyun oynattı. Lassisi'yi orta sahaya alınca, 2. yarı takım daha iyi oynadı'' diye yazdı. 
     Floransa'nın yerel gazetelerinden La Nazione de ''Lezzetsiz mor menekşeler'' başlığını kullanırken, Fiorentina'nın, Reggina karşısında çok zorlandığı ifade edildi. Gazete, Terimle ilgili olarak ''Aynı mevkide bulunan oyuncularda değişiklikler yaparak, zor durumdaki takımda yeni şeyler icat etti'' derken, Türk teknik direktörün fare kapanı sayılabilecek önemli bir engeli atlattığı kaydedildi. Bu arada, İtalya'daki diğer temsilcimiz Hakan Şükür'ün takımı İnter, pazar akşamı Napoli'ye 1-0 yenilirken Şükür, İnter'in kadrosunda yer almadı. 
     Kulüpten alınan bilgilerde, Şükür'ün sağlık veya sakatlık probleminden değil, teknik direktör Tardelli'nin tercihinden dolayı kadroya alınmadığı bildirildi. Hakan Şükür, İnter'e geldiğinden bu yana sakatlık olmadan ilk kez kadro dışında kalırken, Tardelli'nin perşembe günü Alaves takımıyla oynanacak UEFA Kupası rövanş maçını düşünerek, Hakan'ı kadroya almamış olma ihtimalinden de söz ediliyor. 
     Ligde bir türlü istikrar sağlayamayan İnter ise 25 puanla 10. sırada yer alıyor. 




</TEXT>
</DOC>
