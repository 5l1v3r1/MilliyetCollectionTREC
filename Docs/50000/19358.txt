<DOC>
<DOCNO> 19358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/03/son/sondun08.html </URL>
<DATE> 2001/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Los Angeles'ta film gibi kovalamaca kanlı bitti 
</HEADLINE>
<TEXT>

     ABD'nin Los Angeles kentinde, polisin bir şüphelinin kaçırdığı otobüsü izlerken meydana gelen kazada bir kişi öldü, 7 kişi yaralandı. 
     Kaçarılan otobüs, kent içinde seyrederken, önce ara yoldan çıkan bir araca, ardından park halindeki kargo servis aracına çarptı. Bu ikinci çarpmadan sonra yön değiştiren otobüs, park halindeki araçların içine daldı. 
     Otobüsün çarptığı aracın 30 yaşındaki kadın sürücüsü yaşamını yitirirken, otobüs sürücüsü, 5 yolcu ve korgo servis aracının sürücüsü yaralandı. Yaklaşık 5 dakika süren kovalamaca, şüpheli kişinin Los Angeles Polis Koruma Birliği binası yakınında bir kişiyi vurması ve polise yakalanmamak için durakta bekleyen otobüse binmesiyle başladı. Polis, bu kişinin silahını otobüs sürücüsünün başına dayayarak, yola devam etmeye zorladığını bildirdi. Otobüsün park halindeki araçlara çarparak durmasından sonra silahlı kişinin inerek, bir araca girmeye çalıştığı, ancak polis tarafından yakalandığı açıklandı. Silahlı kişinin, polis binası yakınında göğsünden ve karnından vurduğu kişinin hastanede ameliyat edildiği ve durumunun ağır olduğu belirtildi. 
     







</TEXT>
</DOC>
