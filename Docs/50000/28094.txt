<DOC>
<DOCNO> 28094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/son/sonspo14.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen'in Galatasaray'a transferi zora girdi 
</HEADLINE>
<TEXT>

     Galatasaray'ın transfer etmek istediği Sergen Yalçın'ın işi zora girdi. 
     Futbolcunun bonservisine sahip olan Siirt Jet-Pa Spor Kulübü'nün başkanı Takiddin Yarayan, Florya Metin Oktay Tesisleri'ne gelerek, sarı-kırmızılı kulüp yöneticileriyle görüştü. Görüşmeden sonra bir açıklama yapan Yarayan, Sergen'in bonservisini satmak için geldiklerini, ancak Galatasaray'ın bu futbolcuyu kiralık istediğini söyledi. 
     Yarayan, ''Bize çok az bir rakam verdiler. Bu rakamla kiralık vermemiz mümkün değil'' dedi. 
     Sergen'in bonservis bedelinin medyada yer aldığı gibi 1 milyon 200 bin dolar olmadığını da kaydeden Yarayan, şunları söyledi 
     ''Sergen, 2003 yılına kadar bizim futbolcumuzdur. Federasyon sadece bizim oyuncumuza vazifelerimizi yerine getirdiğimizi kabul etti. Bonservis bedeli açıklamadı. İsteyeceğimiz fiyatı biz belirleriz. Bu da en az 2 milyon dolar olur. Hülle yolu da kesinlikle kapalı. Sergen eğer bir yere gitmezse, Siirt Jet-Pa Spor'da futbol oynar.'' 
     Öte yandan Galatasaraylı yöneticiler ve teknik heyet, Florya Metin Okay Tesisleri'nde biraraya geldi. 
     Galatasaray Kulübü Başkanı Faruk Süren, ikinci başkan Mehmet Cansun, asbaşkan Ali Dürüst, genel sekreter Celal Gürcan, teknik direktör Mircea Lucescu ve yardımcısı Balint'in katıldığı toplantıda, transfer konusunun görüşüleceği öğrenildi. 






</TEXT>
</DOC>
