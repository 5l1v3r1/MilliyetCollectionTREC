<DOC>
<DOCNO> 32728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/18/son/sontur07.html </URL>
<DATE> 2001/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Batman'da Amerikan askeri uçağı düştü 
</HEADLINE>
<TEXT>

     Batman'ın Beşiri ilçesi yakınlarında düşen ABD'ye ait F-16 savaş uçağındaki yangının söndürüldüğü, pilotun sağlık durumunun iyi olduğu bildirildi. 
     Adana'daki İncirlik Üssü'nden havalanan ABD'ye ait F-16 savaş uçağı Beşiri ilçesine bağlı Asmadere Köyü yakınlarında motorunun arızalanması nedeniyle irtifa kaybederek tarlaya düştü. 
     Uçağın pilotunun uçak düşmeden önce otomatik fırlatma sistemini kullanarak, paraşütle atladığı belirtildi. Hafif şekilde yaralanan pilot ambulansla kaza yerinde alınarak Batman'a götürüldü. Pilotun sağlık durumunun iyi olduğu bildirildi. 
     Uçağın düşmesinin ardından olay yerine gelen Beşiri Belediye Başkan Vekili Servet Arı, A.A muhabirine, köy yakınlarındaki mercimek ekili tarlaya düşen uçakta meydana gelen yangının söndürüldüğünü ifade ederek, görgü tanıklarının uçaktan paraşütle atlayarak kurtulan pilotun İngilizce konuştuğunu kendisine ilettiklerini söyledi. 
     Görgü tanığı Abdulselam Özkan da, uçağın düştüğü tarladan 700 metre ilerideki tarlada çalıştığı sırada 2 uçağın havada uçuş yaptığını gördüğünü belirterek, olayı şöyle anlattı 
     ''Uçaklar doğuya doğru uçuyordu. Biri aniden kuzeye dönerek alçalmaya başladı. O kadar yavaş şekilde alçalıyordu ki biz bir an tarlaya iniş yapacağını zannettik. Alçalma devam edince uçaktan bir pilotun paraşütle atladığını gördük. Uçak daha sonra büyük bir gürültüyle yere çakıldı. 
     Uçak yanıyordu. Söndürmek için tarladaki 23 kişiyle birlikte yaklaşmaya çalıştık. Ancak, uçakta patlamalar sürünce yanaşamadık. Uçak bizim tarafa düşmüştü. Atlayan pilot ise çayın öbür tarafındaki Yontukyazı Köyü yakınlarına indi. Daha sonra jandarmalar geldi. Pilotu ambulansla götürdüklerini uzaktan gördük.'' 
     Uçak enkazının bulunduğu bölgede jandarma ekipleri geniş güvenlik önlemi alırken, gazetecilerin enkaz yakınına yaklaşmalarına izin verilmiyor. 






</TEXT>
</DOC>
