<DOC>
<DOCNO> 30161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/son/sontur14.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamer Genç gazeteciye küfür ettiği için tazminat ödeyecek 
</HEADLINE>
<TEXT>

     DYP Tunceli Milletvekili Kamer Genç, hakaret ettiği gerekçesiyle bir gazeteciye 500 milyon lira manevi tazminat ödemeye mahkum edildi. 
     İstanbul 2. Asliye Hukuk Mahkemesi'ndeki duruşmaya, davalı Kamer Genç ile davacı Murat Akan katılmadı. Duruşmada tarafları, avukatları temsil etti. 
     Davayı karara bağlayan hakim, bant çözümlerinden anlaşıldığı üzere davalı Kamer Genç'in, davacı Murat Akan'a hakaret ettiğinin belirlendiğini bildirdi. Hakim, bu nedenle Genç'in, Akan'a 500 milyon lira manevi tazminat ödemesini kararlaştırdı. 
     Davacı Murat Akan'ın avukatı Nazif Aktaş'ın hazırladığı dava dilekçesinde, Cihan Haber Ajansı CHA muhabiri Murat Akan'ın, 25 Eylül 2000 günü bir haber için Laleli'ye gittiği ve burada DYP Tunceli Milletvekili Kamer Genç'i otelden çıkarken gördüğü anlatılıyordu. 
     Bunun üzerine Akan'ın Genç'e ''Geceyi bir bayanla geçirdiğiniz iddia ediliyor. Bu doğru mu '' diye sorduğu, Genç'in bu soruya verdiği cevapla, müvekkilinin ''Namus ve haysiyetine ağır tecavüzde bulunduğu'' belirtiliyordu. Dilekçede, Genç'ten 10 milyar lira manevi tazminatın alınarak Akan'a verilmesi isteniyordu. 
     
     
     
     







</TEXT>
</DOC>
