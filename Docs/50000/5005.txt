<DOC>
<DOCNO> 5005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/01/son/sonspo02.html </URL>
<DATE> 2001/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş "Şampiyonluk ve Türkiye Kupası'nın en güçlü adayıyız" 
</HEADLINE>
<TEXT>

     Beşiktaş Kulübü Futbol Komitesi, yarın start alacak Birinci Lig'de ikinci bölüm maçları öncesi yazılı bir açıklama yaparak, takıma olan güvenini vurguladı. 
     Siyah-beyazlı kulüpten yapılan açıklamada, sezon başında oluşturulan genç kadroya duyulan güven vurgulanarak, Beşiktaş'ın lig ve Türkiye Kupası şampiyonluğunun en güçlü adayı olduğu savunuldu. 
     Yönetim kurulunun ilkesinin, futbolcu transferini sezon başında yaparak takımı kurmak ve sezon boyunca bu kadronun başarılı olması için tüm faktörleri olumlu yönde harekete geçirmek olduğu belirtilen açıklamada, şu görüşlere yer verildi 
     ''Sezon ortasında yapılacak futbolcu değişikliklerinin bir takıma yarar değil, zarar verdiği yurtdışındaki ve yurtiçindeki sayısız örneklerle kanıtlanmıştır. 
     Ancak, lig arasında teknik direktörümüz Nevio Scala'nın önerisiyle, savunma hattımıza destek anlamında, takıma katkı sağlayacak, kalitesi kanıtlanmış bir oyuncu için araştırmalar yapılmıştır. Temasa geçilen bu tür futbolcuları, kulüpleri hiçbir şekilde ve hiçbir ücrete bırakmayacağını belirtmiştir. Bazı oyuncular ise başka kulüplerle ön anlaşmaları yüzünden gelemeyeceklerini açıklamıştır. Bunun dışında, mali koşullarda anlaşılmış olmasına karşın, başka futbolcuların ise değişik nedenlerle şu aşamada takımımıza katkı sağlamayacağı kararına varılmıştır.'' 
     Sezon başında oluşturulan kadroya güvenildiği ve geleceğe inançla bakıldığı bildirilen açıklamada, daha sonra şöyle denildi 
     ''Genç kadromuz bu sezon Beşiktaş'ı Şampiyonlar Ligi'ne taşımıştır, lig şampiyonluğu ve Türkiye Kupası'nın en güçlü adayıdır. Kadromuzdaki değerli futbolcularımıza talip olanlara verdiğimiz cevap,hiçbir koşulda bu oyuncularımızı bırakmayı düşünmediğimiz biçimindedir. Bizim için en büyük öncelik, kadromuzdan en yüksek verimi alarak, hedeflerimize ulaşmaktır.'' 
     Siyah-beyazlı kulüpte transfer çalışmalarının yoğunlaşarak sürmekte olduğu kaydedilen açıklamada, ''Beşiktaş'ta transfer çalışması yıl boyu sürer, ama transfer sezon sonu yapılır. Dünyanın değişik bölgelerinde anlaştığımız futbolcu 'scout'ları bize sürekli bilgi aktarmaktadır. Bu bilgiler değerlendirilerek, aday listesi yapılmaktadır. Transferi mümkün görülen adayların maçları, şubat ayı ortasından itibaren izlemeye alınacaktır'' denildi. Açıklamada ayrıca, siyah-beyazlı futbolculara 30 Ocak Salı günü ödeme yapıldığı, sakatlıkları bulunan ve ameliyat olan futbolcuların da kendilerine verilen program doğrultusunda takımla birlikte çalıştıkları ifade edildi. 



</TEXT>
</DOC>
