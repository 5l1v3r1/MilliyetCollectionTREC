<DOC>
<DOCNO> 47404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/17/son/sontur17.html </URL>
<DATE> 2001/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Referandumsuz çözüm aranıyor... 
</HEADLINE>
<TEXT>

     TBMM Başkanı Ömer İzgi, milletvekillerinin ödenek ve yolluklarını düzenleyen Anayasa'nın 86. maddesinin TBMM tarafından yeniden değiştirilmesi çalışmalarına başlanacağını ve böylece referandum konusunun ortadan kalkacağını söyledi. 
     İzgi, Konya'nın Kadınhanı İlçesi'nde yaptığı açıklamada, Cumhurbaşkanı Ahmet Necdet Sezer ile dün yaptığı ve 45 dakika süren görüşmesinde referandum konusu olan 86. maddenin üzerinde değerlendirmelerde bulunduklarını kaydetti. 
     Görüşmede, söz konusu maddeyi derinlemesine ve ayrıntılara inerek ele aldıklarını belirten İzgi, ''Sonuç olarak görünen o ki, TBMM olarak 86. maddeyi yeniden düzenleme çalışmasına başlayacağız ve Meclis'ten geçireceğiz. Böylece referandum konusu ortadan kalkmış olacak'' dedi. 
     Devlet adamlığında küslük, inat ve hatır için yutkunma olamayacağını ifade eden İzgi, şöyle devam etti 
     ''İnsan düşündüğünü söyleyecek ama, madem ki küslük olmayacak, kim için ne söylenirse, gidip onunla görüşülecek. Devlet adamlığında önemli olan aklıselimle hareket etmektir. TBMM olarak biz, aklıselim sahibi olarak hareket etme imkanına sahibiz. O idrakın içindeyiz. O itibarla, 86. madde değişikliğini yeniden gündeme getireceğiz ve çıkaracağız. Böylelikle 86. madde ile ilgili referandum konusu gündemden düşecek.'' İzgi, basın mensuplarının ''86. maddenin referanduma sunulması konusunun hukuk anlayışınızla bağdaşmadığını söylediniz. Bu görüşünüz devam ediyor mu '' şeklindeki sorusu üzerine de, ''Açıktan söyleyen, yan yana gelince söyleyemez mi O düşüncemizi sayın Cumhurbaşkanı ile 10 gün önceki görüşmemizde de söyledik. Anayasa'nın 75. maddesinin 7. 
     fıkrası varken, 5. fıkra hükmüne göre resen hareket etme imkanı mümkün değil diye görüşümüzü açıkladık. 5. madde Cumhurbaşkanı gerekli gördüğü takdirde demiyor. Cumhurbaşkanı gerekli görülen maddeleri ayrı ayrı ya da tümünü halk oyuna götürür diyor. Gerekli görüleni kim görecek TBMM... Meclis bu kararı vermiş. Eğer referanduma gidilecekse, tümü gitmeli. O yüzden biz, yasa Cumhurbaşkanı'na sunulduğu zaman gerekli uyarıyı yaptık.'' İzgi, DYP'nin Anayasa değişikliği teklifinin Meclis gündemine gelmesi durumunda, 86. maddenin değişikliği ile ilgili çalışmaların başlayacağını bildirdi. Tüm partilerin 86. madde düzenlemesine destek verdiğini de söyleyen Ömer İzgi, ''Sorun çözüme kavuşmaktadır. Kriz diye bir şey yoktur'' diye konuştu. 
     

     
</TEXT>
</DOC>
