<DOC>
<DOCNO> 6734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/12/son/sontur02.html </URL>
<DATE> 2001/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tantan "Suç örgütleriyle işbirliği yapan görevliler var" 
</HEADLINE>
<TEXT>

     İçişleri Bakanı Sadettin Tantan, her ülkede suçlarla mücadele eden kurum ve kuruluşlarda suç örgütleriyle işbirliği yapan görevlilerin bulunduğunu belirterek, "Bizim ülkemizde de güvenlik kuvvetleri içinde olduğu kadar, diğer meslek gruplarında da suç örgütleriyle işbirliği yapanlar, bu örgütlere katılanlar, hatta yönetenler olmuştur"dedi.Bakan Tantan, FP Sivas Milletvekili Abdüllatif Şener'in, "Bahriye Üçok, Muammer Aksoy, Turan Dursun, Uğur Mumcu, A. Taner Kışlalı cinayetlerinin ve Sivas Madımak Oteli'nin yakılması olayının aynı çete, aynı merkez, aynı odak, aynı lobi tarafından organize edildiği, bu olaylarla Türkiye'de bir Alevi-Sünni, Laik-Antilaik çatışmanın çıkartılmak istendiği söylenmektedir. 
     Bu iddiaları bir bütün olarak soruşturmayı düşünüyor musunuz Türkiye'de yaşanan kirliliğin, hırsızlığın, yolsuzluğun, banka hortumlamanın ve terörün perde arkasında uyuşturucudan sağlanan kara ve kirli paranın bölüşümü olduğu söylenmektedir. Bu trafiği durdurmak için radikal önlemler almayı düşünüyor musunuz " şeklindeki yazılı soru önergesini yanıtladı. Tantan Üçok, Aksoy, Mumcu, Kışlalı cinayetleri sanıklarının Selam Tevhit adlı yasadışı terör örgütüne yönelik yapılan operasyonlar sonucunda, Turan Dursun'un öldürülmesi olayının ise İslami Hareket adlı terör örgütünce gerçekleştirildiğinin belirlendiğini kaydetti. Bakan Tantan, bu cinayetlerin sanıkları ile Sivas Madımak Oteli'nin yakılması ve ardından meydana gelen olaylara karışan şahısların büyük bir çoğunluğunun yakalanarak yargıya sevk edildiklerini anımsattı. Bakan Tantan şu bilgileri verdi "Suikast türü eylemler ile Sivas'ta Madımak Oteli'nin yakılması arasında benzer merkezli olduğuna dair bir bilgi bulunmamaktadır. 
     Ancak suikastlere karıştıkları gerekçesiyle yakalanan sanıkların yargılanma süreçleri devam etmekte olup, bu süreç sonunda daha detaylı bilgilerin ortaya çıkması ihtimal dahilinde olması sebebiyle yargılanma sonucunda elde edilecek olası bilgilerin Adalet Bakanlığıdan temin edilmesinin uygun olacağı düşünülmektedir."Her ülkede suçlarla mücadele eden kurum ve kuruluşlarda suç örgütleriyle işbirliği yapan görevlilerin bulunduğuna dikkat çeken İçişleri Bakanı Sadettin Tantan, "Bizim ülkemizde de güvenlik kuvvetleri içinde olduğu kadar, diğer meslek gruplarında da suç örgütleriyle işbirliği yapanlar, bu örgütlere katılanlar, hatta yönetenler olmuştur" dedi 



</TEXT>
</DOC>
