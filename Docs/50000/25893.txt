<DOC>
<DOCNO> 25893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/09/spor/spo15.html </URL>
<DATE> 2001/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Gençler şampiyon      BURSA’da dün sona eren 3. Uluslararası Atatürk Kupası’nda Azerbaycan’ı 1 - 0 mağlup eden Genç Milli Takımımız birinci oldu. Karşılaşmanın normal süresi 0 - 0 kapanırken gençlerimiz 93. dakikada Serkan’ın attığı altın golle kupaya uzandı. Turnuvada üçüncülüğü Rusya’yı 3 - 1 yenen Romanya elde etti. 
     
Okan beklemede      FRANSA’da pazarlık masasına oturan Bursaspor’un gol kralı Okan’ın durumu, Marsilya’nın geleceğine endekslendi. Mali sorunlar nedeniyle 2. lige düşürülen Marsilya’nın yaptığı itirazın birkaç gün içinde sonuca bağlanacak olması nedeniyle, genel direktör Bernard Tapie transfer görüşmelerini geçici olarak durdurdu. 
     
Formula, Kanada’da      FORMULA1’de sezonun sekizinci etabı olan Kanada Grand Prix’si hafta sonu Montreal’de yapılacak. Avrupa’daki dört yarışın ardından Kanada’ya taşınan mücadelede pilotlar, 4.421 kilometrelik Montreal Pisti’nde 69 turluk zorlu sınavda ter dökecek. Bugünkü sıralama turlarının ardından Kanada Grand Prix’si yarın TSİ 20.00’de start alacak. 
     
Utaka’ya çağrı      KOCAELİSPOR, iç transferde Telat’la 1 yıllık sözleşme yenilerken, geçen yıl bir süre denediği Utaka’yı yeniden İzmit’e çağırdı. Nijerya Milli Takımı’nda forma giyen 19 yaşındaki Utaka’nın transfer edilmesi beklenirken, Slovak Timko’nun bonservisi için de pazarlıklar sürüyor. Ayrıca yurt dışı kampının Avusturya’da yapılması kesinlik kazandı. 
     
Fuat kaldı      İSTANBULSPOR, Fuat Buruk ile sözleşmeyi yeniledi. Sakatlığı nedeniyle geçen sezonun ikinci yarısında forma giyemeyen tecrübeli oyuncu, bir yıllık sözleşme imzaladı. Haluk, Mithat ve Niyazi ile de görüşmelerin sürdüğü açıklandı. 
     
Uyanık Cavcav      GENÇLERBİRLİĞİ Başkanı İlhan Cavcav, Malatyasporlu Cemal’i sakatlığını öne sürüp, 27.5 milyara transfer etti. Daha önce bu futbolcuyu sağlık kontrolünden geçiren ve bileğinin MR’ını çektirdikten sonra ciddi bir sorunu olmadığını belirleyen Cavcav, kulübünden de olumlu yanıt alınca, Recep ile 175 milyara anlaştı ve iki yıllık sözleşme yaptı. 
     
Denizli’de mutlu son      DENİZLİSPOR iç transferde Ali Tandoğan, Yousef, Veysel, Hakan Çimen, kaleci Süleyman ve Serdal’la anlaştı. Coulibaly’nin kalmasına Teknik Direktör Sakıp Özberk’in sıcak bakmadığı, Milli Takım’da bulunan Mısırlı El Saka ile de görüşüleceği bildirildi. Bu arada geçen sezon kiralık oynayan ve yedeklerden kurulu 23 kişilik kadro, Yaşar Alemdaroğlu yönetiminde Intertoto Kupası’nda 17 Haziran’da Bosna Hersek’in Çelik takımıyla yapılacak maça hazırlanıyor. 
     



 SPOR 

























</TEXT>
</DOC>
