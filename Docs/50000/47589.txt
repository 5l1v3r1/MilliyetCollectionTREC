<DOC>
<DOCNO> 47589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/son/sontur15.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekel Tır'ı devrildi... Yola saçılan sigaralar yağmalandı 
</HEADLINE>
<TEXT>

     İzmir'in Bornova İlçesi'nde, Tekel ürünlerini taşıyan TIR'ın kaza yapmasıyla yola binlerce sigara dökülürken, vatandaşlar sigaralara hücum etti. 
     Alınan bilgiye göre, İstanbul'dan Tekel Aydın Bölge Müdürlüğü depolarına sigara götüren Günaydın Öztürk'ün kullandığı 34 DL 499 plakalı TIR'a bağlı 34 MZF 78 plakalı çekici, Osman Kibar Köprülü Kavşağı'nda korkuluklara çarptı. Çarpma sonucu, çekicide bulunan sigaralar yola dökülmeye başlarken, TIR ise şehir merkezine doğru ilerlemeye devam etti. 
     Polis ekipleri, ''dur'' ihtarına uymayarak yoluna devam eden TIR'ın kaçak sigara taşıdığını sanarak peşine düştü. Ancak, kaza yerinden yaklaşık 1 kilometre ileride durabilen TIR'ın frenlerinin patladığı ortaya çıktı. 
     Bu arada, yola dökülen Samsun, Tekel 2000 ve Tekel 2001 sigaraları da yoldan geçen vatandaşlar tarafından toplanmaya başlandı. Uzun bir şerit halinde yola dökülen sigaraların yağmalanmasını önlemek için bölgeye Çevik Kuvvet ekipleri gönderilerek, belli aralıklarla sigaraların başına yerleştirildi. 
     Daha sonra, Tekel İzmir Bölge Müdürlüğü'nden gelen ekipler, yola saçılan sigaraları topladılar. 
     






</TEXT>
</DOC>
