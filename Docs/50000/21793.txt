<DOC>
<DOCNO> 21793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/son/sonspo14.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahada "şükür namazı" kılan takımın yönetim kurulu istifa etti 
</HEADLINE>
<TEXT>

     Kayseri’de, 3. Futbol Ligi’ne yükselme karşılaşması sonrasında futbolcuları sahada "şükür namazı" kılan Ladik Kompenspor’un yönetim kurulu, istifa kararı alındığını ve Kombassan Holding’in yan kuruluşu Kompen A.Ş. ile olan sponsorluk anlaşmasının fesh edildiğini açıkladı. 
     Ladik Kompenspor Yönetim Kurulu’nca yapılan yazılı açıklamada, Kayseri’de oynanan Kızılcahamam Belediyespor maçı sonrasında yaşanan olaylar ve basında çıkan haberlerden sonra durum değerlendirmesi yapıldığını bildirdi. 
     Yönetim Kurulu toplantısında toplu olarak istifa edilmesi kararı alındığı belirtilen açıklamada, Kombassan Holding’in yan kuruluşu olan Kompen A.Ş. ile olan sponsorluk anlaşmasının da karşılıklı olarak fesh edilmesine karar verildiği kaydedildi. 
     Kulüp Yönetim Kurulu üyesi Muammer Yaralı da, futbolcuların Kızılcahamam Belediyespor maçından sonra sahada "şükür namazı" kılmalarını, bilinçsizce yapılmış bir hareket olarak değerlendirdi. Yaralı, şunları söyledi "Namaz kılma olayı planlanmış değil. Bu olaydan duyduğumuz rahatsızlığı ve yapılan hareketi tasvip etmediğimizi daha önce de söylemiştik. Yaptığımız toplantıda, yönetim kurulu olarak istifa kararı aldık. Ancak haziran ayında yapılacak genel kurula kadar mevcut yönetim görevine devam edecek." 
     







</TEXT>
</DOC>
