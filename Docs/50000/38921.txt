<DOC>
<DOCNO> 38921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/yazar/sazak.html </URL>
<DATE> 2001/08/25/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Anayasa asker ve meclis 
</HEADLINE>
<TEXT>

     Mesut Yılmaz'ın ANAP kongresinde tartışmaya açtığı "ulusal güvenlik sendromu" MGK'na taşındıktan sonra asıl görüşülme yeri olan "Meclis platformu"na çekilirken, AB odaklı yeni duyarlılıklara yol açtığı anlaşılıyor. 
     Radikal'de Murat Yetkin iki gündür yazıyor MGK'da 21 Şubat'ta yaşanan kriz benzeri bir tatsızlık çıkmasın diye Sezer, Ecevit ve Yılmaz üçgeninde uygulanan diplomasi başarılı oldu, taraflar en azından AB sürecinde Türkiye'den beklenen demokratikleşme gereğini uygarca tartıştılar ama ortaya bu defa da askerlerin istediği bazı "taslak metinler" çıktı. Genelkurmay Başkanı Kıvrıkoğlu'nun anayasanın 14'üncü maddesinde yapılması olası düzenlemeye yönelik çekincesini Yetkin, Genelkurmay Adli Müşavirliği'nce hazırlanan taslaklarla kamuoyuna yansıttı. 
     Özetle Kıvrıkoğlu diyor ki, "Madem AB'ye üyelik süreci ulusal güvenlik konusunda daha esnek yaptırımlar bekliyor, biz de Anayasa'yı değiştirirken İsveç, Fransa, İspanya'da uygulanan maddeleri esas alalım. Böylece hem AB standartına uyum sağlamış oluruz, hem de ulusal güvenliğimizi tehlikeye düşürmeden Anayasa paketini Meclis'ten geçirebiliriz." 
     MGK'da sağlanan bu uzlaşma bildiri metnine AB bağlamında düşünülen önerilerin "olgunlaştırılarak TBMM'den geçmesi" şeklinde yansıdı. MGK'nın bu "temennisini" yerine getirme görevi Meclis'e düşüyor. 
     Peki TBMM ne yapacak 
     37 maddelik taslağın 5 partili "uzlaşma komisyonu"ndan geçmesinde emeği olan Devlet Bakanı Nejat Arseven, kabinede de bu konuda işlevsel olmaya çalışıyor. İnsan Hakları'ndan sorumlu Bakan 17 Eylül'de Meclis'in Anayasa reformu için toplanacağına inanıyor. Paketin geçeceğine de... Ancak MGK'da askerlerin çekincesi 37 maddelik paketin kimyasını bozabilir mi 
     Arseven şunları söyledi 
     "MGK'den çıkan bildiri umut vericidir. Çünkü orada sadece askerlerin görüşü yok, Cumhurbaşkanı, Başbakan başta Hükümet üyelerinin de imzası var. Dolayısıyla sivil asker ayrımı olmaksızın bir uzlaşmaya varıldı. Hem AB hedefi hem de anayasa değişiklikleri üzerinde mutabakat var. Olgunlaştırılarak Meclis'ten geçmesi ifadesi bunun sonucudur. Meclis 17 Eylül'de toplanacak ve 37 maddelik ilk paketi görüşecek. Artık konu TBMM Anayasa Komisyonu'nun gündemine taşınıyor. Orada Genelkurmay'ın 14'üncü maddeyle ilgili önerisi de ele alınabilir. Biz toplumun tüm kesimlerinden, üniversitelerden görüş aldık, askerlerin çekincesi de masaya gelebilir. Ancak Anayasa paketinin bir sistematiği var, örneğin tahkim yasasını değiştirirken köklü değişiklikler yapılmıştı. Dolayısıyla madde içinden cımbızla ayıklama yapmanın paketin bütünlüğü üzerindeki etkilerini de görmek gerekiyor. Bütün mesele Avrupa İnsan Hakları Sözleşmesi'yle uyumlu bir metin ortaya çıkarmaktır." 
     Arseven, TBMM'nin bunu başaracağına inanıyor. Biz de... 
     
     







Devlet versin rayı görsün ihracatı 


TL'ye dönüş 


4 nesilde 4 alfabe 


Tatil notları 


İran neden kızıyor 


Kıssadan hisse 


Anayasa asker ve meclis 


Ben hala Milliyet'in TIR'ındayım 


Nefsimizi çektirip hasta ediyorlar 


Durum lehinize 


Hangi "Tayyip" makbul 


Küçülme çılgınlığı geleceğimizi’ karartacak 


</TEXT>
</DOC>
