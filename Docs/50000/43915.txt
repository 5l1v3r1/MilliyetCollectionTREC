<DOC>
<DOCNO> 43915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/26/yazar/zbirand.html </URL>
<DATE> 2001/09/26/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
ABD, Cem'i bekliyor... 
</HEADLINE>
<TEXT>

     WASHİNGTON 
     Ben de dahil olmak üzere, 
     birçok kişi koalisyonu eleştiri bombardımanına tutmuştuk. 
     Amerika Birleşik Devletleri, tarihin en müthiş terör saldırısına uğramıştı. 10 bine yakın ölüden söz ediliyordu. Amerika değil, hepimiz şok olmuştuk. Uçakları bir uçan bombaya dönüştüren teröristler masum insanları öldürmüşlerdi. 
     Böylesine bir şok yaşanmamıştı. 
     Üstelik ölenler sadece Amerikalı değildi. İçinde Türkler'in de bulunduğu 50'nin üstünde ülkenin vatandaşı hayatını kaybetmişti. 
     İşte böyle bir günde, terörle boğazlaştığı yıllarda Türkiye'nin yanında duran Amerika'nın, ne kadar sembolik olursa olsun üst düzeyde ziyaret edilmesinin hem moral, hem de Amerikan halkının kalbini kazanma açısında çok yerinde olacağını yazmıştık. 
     Nasip bu haftaymış 
     İsmail Cem Washington'a geliyor. 
     Herhalde şimdiye kadar ki en rahat gezisini yapacak. 
     Amerikalılar Türkiye'nin tutumundan son derece memnunlar. Hava sahasının açılması, İncirlik'in kullanılması için kolaylık sağlaması ve istihbarat işbirliği, Washington'un duymak istediklerinin 
     başında geliyordu. 
     Ankara'nın tutumunu, Ecevit ve Cem çeşitli konuşmalarında çok net şekilde ortaya koydular "Terörün mazereti, dini ve coğrafyası olmaz." 
     Bunun tercümesi çok açık Türkiye ne gerekçe ile olursa olsun tüm terör eylemlerine kesinlikle karşıdır ve bu konuda gereken işbirliğini yapacaktır. 
     Aslında bu son derece doğru bir yaklaşımdır. Bunca yıl terörden ağzı yanmış bir ülkenin farklı hareket etmesi beklenemezdi. Hükümet, politikasının çerçevesini iyi çizmiştir. 
     Ancak bu yaklaşımın, her isteyenin her istediğini yapabileceği ve Türkiye'nin de her girişimi destekleyeceği anlamına gelmediği de ortadadır. 
     Ankara'nın rahatsızlıkları ve kaygıları da daha çok çevresindeki olası gelişmelerle ilgilidir. Bunu da doğal karşılamak gerekir. 
     
Cem neler anlatacak      Washington'daki gelişmenin nasıl geçebileceğini tahmin 
     etmek pek zor değil. 
     Bu defa konuşan taraf, 
     Türk Dışişleri Bakanı olacak. 
     Verilen desteğin faturası çıkarılmasa 
     dahi, İsmail Cem'in Ankara'nın beklentilerini anlatması bekleniyor. 
     Bunların başında da Kıbrıs var. 
     Kıbrıs artık ABD'nin dış politika öncelikleri arasında yer almayacak. 
     Ne kadar aksini söylerse söylesinler, Kıbrıs dosyası AB ve BM'ye aktarılacak. Washington'un şu sıralardaki 
     öncelikleri bambaşka. 
     İsmail Cem'in, Kıbrıs için özellikle acele edilmemesi, gereksiz baskılar yapılmaması ve çözümün "yeni bir formül çerçevesinde" zamana yayılmasını istemesi bekleniyor. Hatta bu konuda ilginç formül önerileri dahi var. 
     İkinci konu Avrupa Ordusu ile ilgili. 
     Bu alanda, Genelkurmay katı tutumunu sürdürüyor. 
     İsmail Cem, AB'den alınmak istenen 
     "niyet beyanının" daha somutlaştırılması için, Washington'un desteğini almaya çalışabilir. 
     Nihayet en önemlisi, ekonomik krizi hafifletecek destek mutlaka gündem maddelerinin başında gelecek. 
     ABD ekonomisindeki durgunluk, Bush yönetiminin işini güçleştirmesine rağmen, Ankara'ya sözlü desteği bile önemli. 
     İsmail Cem'in bu defa işi daha kolay. 
     Eğer Powell gündemi baştan sona değiştirecek yeni bazı isteklerle çıkmazsa, Cem Washington'dan gülücükler ve demeçler dağıtarak ayrılacak... 
     
     







Afgan vizyonu 


Vekil rozeti... 


Ecevit’ten Bush’a Taliban devrilmeli’ 


Savaşı başlatmak kolay, bitirmek zor mu 


Cehennemin eşiği 


Veliler sanki sağmal inek 


Ya kasıt var, ya cehalet 


Milenyum barbarı 


ABD ile stratejik işbirliği 


Kadın gazetecileri günahtan korumak 


Kara para... 


Savaşa karşıyım 


Eski okurlarla... 


Ekonomimizi rafa mı kaldırdık 


Görünmez Savaş Tabak tertemiz oluncaya kadar 


Daha vakit var 


Dolar ön kapıdan giriyor arka kapıdan çıkıyor 


</TEXT>
</DOC>
