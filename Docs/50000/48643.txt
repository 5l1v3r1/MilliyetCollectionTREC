<DOC>
<DOCNO> 48643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/son/sontur15.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Vekiller meclis lokantasında yer için kavga etti... 
</HEADLINE>
<TEXT>

     MHP Ordu Milletvekili Cemal Enginyurt ile Muş eski Senatörü İsmail İlhan arasında TBMM üyeler lokantasında ''yer'' tartışması yaşandı. 
     İsmail İlhan, saat 12.30 civarında TBMM üyeler lokantasına gelerek boş bir masaya oturdu. Bir süre sonra MHP'li Enginyurt da aynı masaya oturmak isteyince, İlhan, ''bu masa ayrıldı, gelecek arkadaşlar var'' dedi. Bunun üzerine Cemal Enginyurt ses tonunu yükselterek, ''her yerde bizi rezil ettiniz, milletvekilini lokantada da rahat bırakmıyorsunuz'' diye bağırdı. 
     İsmail İlhan araya giren görevliler ve milletvekilleri tarafından masadan uzaklaştırıldı. İlhan, bu arada Enginyurt'un sözlerini alkışlayarak protesto etti. Daha sonra İlhan, ANAP Muş Milletvekili Erkan Erkan Kemaloğlu tarafından uzaklaştırıldı. 
     
     Allah'ın terzisi... 

     İlhan'ın lokantadan ayrılırken, ''Bunlar nereden geldi '' diye söylendiği, bunun üzerine başka bir masada yemek yiyen DYP Van Milletvekili Fetullah Gültepe'nin ise ''Beyefendi, sokaktan geldiler'' dediği duyuldu. 
     Bu sözlerin MHP'li Enginyurt'a bir başkası tarafından aktarılması üzerine Enginyurt, Gültepe'nin yemek yediği masaya gitti. Cemal Enginyurt, ''Sen nereden geldin lan Allah'ın terzisi, pislik... Sen beni birine benzetiyorsun galiba, beni tanımıyorsun'' diye ağırdı. 
     Fetullah Gültepe ise bu sözlere ''serseri git'' şeklinde karşılık verdi. 
     Tartışma, bazı milletvekilleri ve polislerin araya girmesiyle kavgaya dönüşmeden önlendi. Enginyurt, üyeler lokantasından çıkarken bazı küfürler ettiği de duyuldu. 
     Olay sonrası gazetecilerin sorularını yanıtlayan DYP'li Gültepe, Cemal Enginyurt'un İsmail İlhan'a tekme attığını bunun üzerine yaşlı bir insana yapılan bu hareketten üzülüp, senatör için o adam sokaktan gelmedi diye bağırdığını söyledi. 
     
     Basın toplantısı düzenledi 

     MHP Ordu Milletvekili Cemal Enginyurt, eski Muş Senatörü İsmail İlhan ile TBMM'de yaptıkları tartışmayı, ''dil sürtüşmesi'' olarak nitelendirdi. 
     Enginyurt, TBMM'de düzenlediği basın toplantısında, Üyeler Lokantası'nda meydana gelen sözkonusu olaydan sonra çok sayıda gazetecinin kendisini arayarak ne olduğunu sorduğunu bildirdi. Bu olayın ''Afganistan'a yapılan saldırıdan daha büyük bir hadise olarak ortaya konulduğunu'' savunan Enginyurt, olayın çok büyütülmesi nedeniyle bir basın toplantısı düzenleme gereği duyduğunu ifade etti. 
     Enginyurt, olayı şöyle anlattı 
     ''Danışmanımla birlikte saat 12.30 civarında lokantaya gittim. Alt salonda yer kalmadığını görünce, üst tarafa geçtim ve bir garsonun yer göstermesi ile boş bir masaya oturduk. Orada oturan eski senatör, masanın kendisi tarafından tutulduğunu dile getirmesi üzerine Burası satılık veya kiralık değil diye konuştum. Bunun üzerine senatör, tahrik edici bir şekilde, yaşının da görülmezden gelerek kendisine yönelik saygısızlık yapıldığını söyledi. 
     Konuşmam yüksek sesle olduğu için söylediğim sözler yanlış anlaşıldı. 
     Yaşanan bir kavga değil sadece bir dil sürtüşmesinden ibarettir.'' Cemal Enginyurt, Medeni Kanun Tasarısı'nın ele alınacağı bir günde bu tartışmanın medya tarafından büyütülmesini doğru bulmadığını kaydetti. 
     Gazetecilerin sorularını da yanıtlayan Enginyurt, DYP Van Milletvekili Fetullah Gültepe'nin lokantada kendisinden çok uzak bir yerde oturduğunu ancak olayı provoke edici bir konuşma yaptığını iddia etti. 
     Gültepe'nin sözlerinin MHP Konya Milletvekili Sait Gönen tarafından kendisine aktarıldığını bildiren Enginyurt, ''Gültepe, seni vururum diye bağırınca Sen kaç kişiyi vurdun diye sordum'' şeklinde konuştu. 
     






</TEXT>
</DOC>
