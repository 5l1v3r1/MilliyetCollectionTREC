<DOC>
<DOCNO> 6042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/spor/spo04.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
"Sertliği severim" 
</HEADLINE>
<TEXT>

Tekelioğlu, idmandaki sert hareketlerin hoşuna gittiğini söyledi 
     TRABZONSPOR Teknik Direktörü Sadi Tekelioğlu, futbolcuların antrenmanlarda birbirlerine sert girmelerini, zaman zaman da aralarında tartışma çıkmasına farklı açıdan yaklaştı ve "Bu benim hoşuma gidiyor" dedi. Oktay - Murat, Macit - Osman ve Löbe - Güngör arasında yaşanan sürtüşmeleri sağlıklı bir gelişme olarak değerlendiren Tekelioğlu, "Demek ki, alınan kötü sonuçlardan etkilenmişler. Kendilerini daha fazla sorumlu hissediyorlar" diye konuştu. 
     SERTLİKLERİN doğal olduğunu savunan Tekelioğlu, "Ben de bunu istiyorum. Antrenmanlarda sert, agresif ve mücadeleci olsunlar. Hırsları dışardan zaman zaman sevimsiz görülebilir. Fakat bunlar benim hoşuma gidiyor. Bu sağlıklı bir gelişmeye işaret" yorumunu yaptı. Bu arada tecrübeli hocanın, yarınki Samsun maçında takımda revizyona gitmeyi planladığı, son iki karşılaşmada bekleneni veremeyen Tamer, Nikolovski ve Macit’i yedeğe çekebileceği ifade edildi. 
     
     Sergen günü 
     TRABZONSPOR’da Siirt Jetpa’daki bonservisini bedava almak için Tahkim Kurulu’na başvuran Sergen hakkındaki dosya bugün görüşülecek. Yıldız futbolcu, sözleşmesinde yazılmasına rağmen Jetpaspor’un aylık ödemesi gereken 55 bin doları altı aydır vermediğini öne sürüp, federasyondan bonservisinin kendisine verilmesini talep etmişti. 
     
     İtiraza ret 
     MEHMET Ali Yılmaz’ın Küçükçekmece 3. İcra Dairesi’nde başlattığı icra davasına yapılan itiraz reddedildi. Yönetim 19.5 milyon dolarlık icra takibi için borca, yetkiye ve mahkemenin Küçükçekmece’de görülmesine itiraz etmişti. Menfi tesbit davası açmaya hazırlanan yönetimin, mahkemeye yatırılması gereken 3 milyon doları bulduğu bildirildi. 
     


 SPOR 
































</TEXT>
</DOC>
