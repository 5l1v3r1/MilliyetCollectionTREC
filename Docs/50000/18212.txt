<DOC>
<DOCNO> 18212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/son/sonspo09.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de sakat futbolculara Revivo da eklendi 
</HEADLINE>
<TEXT>

     Trabzonspor maçının hazırlıklarını sürdüren Fenerbahçe'de, sakat futbolculara Revivo da eklendi. İsrail Milli Takımı'ndan sakat dönen Revivo'nun tedavisinin sürdüğü, Trabzonspor maçında oynayabileceği öğrenildi. 
     Sarı-lacivertlilerde ayrıca, sakatlığı bulunan Baliç'in bugün MR'ının çekileceği, Andersson'un da kontrolden geçeceği bildirildi. Öte yandan Fenerbahçe, Trabzonspor maçı hazırlıklarını bu sabah yaptığı idmanla sürdürdü. 
     Samandıra Tesisleri'nde gerçekleştirilen idmanda 14 futbolcu yer alırken, milli takım kamplarından bugün dönecek olan Lazetiç, Rapaiç ve Serhat ile sakatlıkları bulunan Revivo, Andersson, Ogün, Baliç, Rüştü ve Johnson antrenmana katılmadı. 
     Almanya'da tedavi olan Mustafa Doğan ile A Milli Takım'ın Arnavutluk maçında yer alan Abdullah ise idmana çıktı. Bu arada Mustafa Denizli, idman öncesi futbolcularıyla bir süre görüştü. Sarı-lacivertliler idmanda koşunun ardından, şut çalışması yapıp, dar alanda çift kale maç oynadılar. Fenerbahçe, Trabzonspor maçı hazırlıklarını yarın basına kapalı idmanla sürdürüp, akşam üzeri Trabzon'a gidecek. 







</TEXT>
</DOC>
