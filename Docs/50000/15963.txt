<DOC>
<DOCNO> 15963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/son/sontur25.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Dil Kurumu Başkan Vekili gözaltında... 
</HEADLINE>
<TEXT>

     Türk Dil Kurumu'nda TDK yolsuzluk yapıldığı iddialarıyla ilgili olarak başlatılan ''Akrep Operasyonu'' kapsamında, TDK Başkan Vekili Hamza Zülfikar'ın da aralarında bulunduğu 4 kişi gözaltına alındı. 
     Edinilen bilgiye göre, ''Akrep operasyonu'' soruşturmasını yürüten DGM Cumhuriyet Savcısı Nuh Mete Yüksel'in talimatıyla, TDK Başkan Vekili Prof. Dr. Hamza Zülfikar, Yönetim Kurulu üyesi Prof. Dr. İsmail Parlatır, Genel Sekreter Halil Selçuk ile İdari ve Mali İşler Şube Müdürü Ayşe Anıl gözaltına alındı. 
     TDK'nın eski Başkanı Ahmet Bican Ercilasun hakkında da gözaltı kararı olduğu, ancak Ercilasun'un görevli olarak Kazakistan'da bulunması nedeniyle bu kararın yerine getirilemediği bildirildi. 
     DGM Savcısı Yüksel soruşturmayı, Türk Ceza Kanunu'nun ''Görevi kötüye kullanmak'', ''zimmete iştirak'' ve ''cürüm işlemek için çete oluşturmak'' hükümlerinden yürütüyor. Soruşturma çerçevesinde daha önce, TDK Saymanı Mustafa Kurtçuoğlu ve veznedar Salih Yılmaz, sevkedildikleri Ankara DGM'de, Ankara 2 No'lu DGM yedek hakimi Ramazan Aksan tarafından tutuklanmışlardı. 
     
     
     
     




</TEXT>
</DOC>
