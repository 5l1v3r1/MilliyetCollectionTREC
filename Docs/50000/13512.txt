<DOC>
<DOCNO> 13512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/son/sontur20.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Emine Şenlikoğlu’na beraat 
</HEADLINE>
<TEXT>

     Yazar Emine Şenlikoğlu ile eşi olan yayıncı Recep Özkan, "Ben kimin kurbanıyım" adlı kitapta "Bölücülük propagandası yapıldığı" gerekçesiyle yargılandıkları davada beraat etti. 
     İstanbul 6 No’lu DGM’deki duruşmaya, tutuksuz sanık Emine Şenlikoğlu katıldı. Diğer tutuksuz sanık Recep Özkan ise duruşmaya gelmedi. Esas hakkındaki savunmasını yapan Şenlikoğlu, kitabı yazarken suç kastı bulunmadığını belirterek, "Ben davaya konu kitabımda 9 yıl hapiste kalmış bir kadının hayatını anlattım. Beraatimi istiyorum" dedi. 
     Kısa bir aradan sonra davayı karara bağlayan mahkeme heyeti, sanıklar Emine Şenlikoğlu ve Recep Özkan’ın delil yetersizliğinden beraatlerine karar verdi. İstanbul DGM Cumhuriyet Başsavcılığı’nca hazırlanan iddianamede, Emine Şenlikoğlu’nun kaleme aldığı ve eşi Recep Özkan’ın sahibi olduğu Mektup Yayınevi tarafından yayınlanan "Ben Kimin Kurbanıyım" adlı kitabın içindeki bazı bölümlerde suç unsuruna rastlandığı anlatılıyordu. 
     İddianamede, Şenlikoğlu ve Özkan’ın, TCK’nın 312. maddesinin 2 ve sonuncu fıkraları uyarınca "Halkı, sınıf, ırk, din, mezhep veya bölge farklığı gözeterek kin ve düşmanlığa yayın yoluyla açıkça tahrik etmek" suçundan 2 ile 6’şar yıl arasında ağır hapis cezasına çarptırılmaları isteniyordu. 
     




</TEXT>
</DOC>
