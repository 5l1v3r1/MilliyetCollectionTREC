<DOC>
<DOCNO> 19924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/spor/spo01.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Daei de bitiyor 
</HEADLINE>
<TEXT>

Beşiktaş, H.Berlin’de yedek oturan İranlı santrforun transferi için harekete geçti. 32 yaşındaki golcünün işi bitme aşamasına geldi 
     BİLAL MEŞE 

     BEŞİKTAŞ, prensipte anlaştığı ve bugün İstanbul’a gelmesi beklenen Tunuslu orta saha oyuncusu Baya’dan sonra Hertha Berlin’in İranlı milli santrforu Ali Daei ile de söz kesti. İranlı golcünün, Siyah - Beyazlı kulübün teklifini kabul ettiği, yönetimin 3 milyon marklık bonservis bedelinde indirim istediği bildirildi. 
     YÖNETİCİLER, ekonomik kriz nedeniyle özellikle yabancı transferinde titiz politika uygulayacaklarını belirttiler. Siyah - Beyazlılar "Ali Daei’nin transferinde son aşamaya geliyoruz. Bu hafta içinde iş bitebilir" ifadesini kullandılar. Hertha Berlin’de sürekli yedek oturan, 32 yaşındaki Ali Daei, toplam üç gol attı. 
     
İdmana devam      İstanbulspor’u 2 - 0 yenerek iki hafta aradan sonra galibiyetle tanışan Beşiktaşlı futbolcular, Gençlerbirliği maçının ilk çalışmasını dün sabah yaptılar. Oynayanlar düz koşuya çıkarken, koşuya hafif ağrıları bulunan Nouma, İbrahim ve Erman katılmadı. 
     
Ahmet küstü      KARTAL YİĞİT 

     İSTANBULSPOR maçında taraftarın tepkisiyle karşılaşan Ahmet, "Avrupa’da takas için kullanılırsam giderim" dedi. Genç futbolcu, "Geçen yıl göklere çıkaran seyirci, şimdi beni yerin dibine sokuyor. Baskı olmasa gol krallığı yarışında olurdum" diye konuştu. 
     AHMET Dursun, Beşiktaş’ı çok sevdiğini de belirtti ve ekledi "Ama böyle giderse, teklifleri değerlendiririm. Gözden çıkarırlarsa Almanya’dan alınacak yabancılarla takasa razı olurum. Artık kafa olarak rahat olmak istiyorum." 
     



 SPOR 


























</TEXT>
</DOC>
