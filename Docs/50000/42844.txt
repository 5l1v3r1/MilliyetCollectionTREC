<DOC>
<DOCNO> 42844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/son/sonspo04.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hidayet ailesinin itirazına rağmen NBA'ye devam dedi 
</HEADLINE>
<TEXT>

     ABD Profesyonel Basketbol Ligi NBA takımlarından Sacramento Kings'de oynayan milli basketbolcu Hidayet Türkoğlu'nun, geçen hafta New York ve Washington'daki saldırılardan sonra endişelenen ailesinin İstanbul'da kalması yönündeki ısrarlarına karşın, takımı Sacramento Kings'e dönmeye karar verdi. 
     Sacramento Bee adlı gazetenin yazarı Ailene Voisin'ın görüştüğü Hidayet, terörist saldırılar yüzünden morali bozulan Voisin'a, ''Çok üzücü bir olay. Ama iyi insanlar da var. Bunu aşacaksınız. Herşey düzelecek. Göreceksiniz'' dedi. 
     Sacramento Bee Gazetesi'nde yayınlanan haberde Voisin, ''Hidayet'in ailesi, ABD'ye gelmesini zaten hiç istemedi. ABD'yi sevmediklerinden değil, oğullarını sevdiklerinden. Salı günkü korkunç olaylardan sonra Rahim ve Nuriye Türkoğlu, paniğe kapıldılar. Tanınmış ve Müslüman bir kişi olarak hedef alınmasından korktukları oğullarına, İstanbul'da kalması için yalvardılar. Ancak ''Hido'' ABD'ye geri geliyor'' dedi. 
     Hidayet, Sacramento Kings'te devam edip etmeyeceğini soran Voisin'a, ''Aileme anlatmaya çalışıyorum. Ama çok korktular. Türkiye'de kimse bunun gerçekleştiğine inanamıyor. Türkler çok endişelendi. Ben endişeli değilim. Sacramento'ya döneceğim'' yanıtını verdi. 
     Hidayet'in sakin tutumundan etkilendiğini belirten gazetenin yazarı Voisin, ''Sacramento Kings'in genç oyuncusu, bu sorunun üstesinden, hepimizden daha iyi geliyor. Vlade Divaç, Bosna'da savaşı gördü. Dikembe Mutombo Kongo ve Hakeem Olajuwan Nijerya baskıcı rejimlerde yaşadı. Hidayet Türkoğlu da terörist saldırılara yabancı değil'' diyerek, saldırıların yarattığı moral bozukluğundan kurtulmak için, Hidayet Türkoğlu gibi yabancıların, durumu nasıl gördüğünü anlamanın önemli olduğunu yazdı. 







</TEXT>
</DOC>
