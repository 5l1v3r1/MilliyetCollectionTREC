<DOC>
<DOCNO> 13438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/son/sondun06.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Batı Şeria'daki patlama intihar saldırısıymış 
</HEADLINE>
<TEXT>

     İsrail'in Batı Şeria sınırına yakın Sdeh Hemet köyü yakınlarındaki benzin istasyonunun otoparkında meydana gelen patlamanın intihar saldırısı olduğu bildirildi. 
     Görgü tanıklarının verdiği bilgiye göre, bir grup öğrenci, Batı Şeria'daki Yahudi yerleşim yeri Kedumim'deki okullarına gitmek için köy yakınlarındaki benzin istasyonunda okul otobüsünü beklemeye başladı. O sırada öğrencilerin yanına gelen saldırgan, kendini havaya uçurdu. Saldırıda, saldırganın kendisi ve 2 kişi öldü, 4 kişi yaralandı. 
     Öğrencilerden Shmuel Friedman, patlama olduğu sırada öğrenci grubundan birkaç metre uzakta durduğunu söyledi. Friedman, ''Bir anda büyük bir patlama oldu. Döndüm, yaralıları ve yerde yatanları gördüm. Polisi aradım. Daha sonra yaralıları benzin istasyonuna taşımaya başladık'' dedi. 
     Bu arada sabahki patlamadan önce, İsrail'in kıyı kenti Netanya'da bir açık pazarda bulunan bombanın polis tarafından imha edildiği bildirildi. 
     Öte yandan saldırının sorumluluğunu, Hamas örgütünün askeri kanadı ''İzzeddin El Kassam Tugayı'' üstlendi. Bir örgüt üyesi, Reuters'e telefonla yaptığı açıklamada, ''bu sabah Kalkilya ile Kfar Saba arasında yolun kesiştiği bölgedeki saldırıyı ve dün Kudüs'ün Yahudi semti Fransız Tepesi'ndeki saldırının sorumluluklarını üstlendiklerini'' bildirdi. Örgüt üyesi, başka saldırılar olacağı tehditinde de bulundu. 




</TEXT>
</DOC>
