<DOC>
<DOCNO> 47758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/19/son/sontur12.html </URL>
<DATE> 2001/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyette şarbon alarmı 
</HEADLINE>
<TEXT>

     ABD'nin Afganistan'a düzenlediği operasyonun ardından tüm dünyada meydana gelen şarbon tehdidi üzerine Emniyet alarma geçti. 
     Ankara Emniyet Müdürü Hasan Yücesan imzasıyla, bir talimat genelgesi yayınlandı. 
     Genelgede, 11 Eylül 2001 tarihinde ABD'ye yapılan saldırıların ardından terör olaylarının yeni bir boyut kazandığı ifade edilerek, biyolojik silahlar ile gerçekleştirilebilecek olası bir eyleme yönelik yoğun tedbirler alınması istendi. 
     Şüpheli, açılmamış zarf ya da paketin şarbon antraks gibi bir saldırı mesajı içerebileceğine dikkat çekilen genelgede, böyle bir durum karşısında emniyet ekiplerinin zarf veya pakete müdahale etmemeleri istenerek, ekiplerin, şüpheli zarf ya da paketi mümkün olduğunca kısa sürede naylon poşet içerisine koyarak, ağzını kapatmaları gerektiği bildirildi. 
     Emniyet ekiplerinin olayın meydana geldiği yeri hemen boşaltmaları ve olay yerini şeritle enterne etmeleri istenen genelgede, olay yerinin kapalı bir alan olması durumunda, kapı ve pencerelerin hemen kapatılması yönünde talimat verildi. 
     Genelgede, olaya müdahale eden ekiplerin usulüne uygun şekilde, ellerini ve vücutlarını olay sonrası yıkayarak, steril hale getirmesi de istendi. Olaya ilk müdahale edecek ekibin Terörle Mücadele Şube Müdürlüğü'ne olayı hemen bildirmesinin istenildiği genelgede, şu konulara dikkat çekildi 
     ''Toz, sıvı veya gaz içeren materyalin dış yüzeye teması durumunda, madde toz ise temizlenmesi de dahil, maddeyle teması sağlayacak hiçbir iş ve işlemlerde bulunulmayacak. Söz konusu madde, usulüne uygun izole edilecek, sıvı ve gaz halde bulunan şüpheli maddenin bulunduğu ortamın dışarı ile teması kesilerek, çevresi boşaltılacak. 
     Aşırı sayıda mektup, el yazısı veya silikçe yazılmış adres, yanlış bilgiler, gönderici bilgilerinin olmaması veya eksik olması, aşırı ağırlık, orantısız zarf, çıkıntı yapan kablolar, alüminyum folyo veya ip gibi malzemelerin bulunduğu paket ya da zarflar, personel tarafından şüpheli paket veya zarf olarak tanımlanacak.'' Genelgede, konuyla ilgili Sağlık Bakanlığı bünyesinde bir kriz merkezi oluşturulduğu da belirtilerek, konuya ilişkin olayların 435 73 36 numaralı telefona bildirilmesi de istenildi. 
     Genelgede ayrıca, şarbon hastalığının belirtileri ve bulaşma yollarına dair uyarı bilgileri de verildi. 
     Ekiplerden ayrıca, şüpheli paket ya da zarfları sallamamalarının da istendiği genelgede, ekipler, paket ya da zarfa temasın çıplak elle yapılmaması konusunda uyarıldı. 
     






</TEXT>
</DOC>
