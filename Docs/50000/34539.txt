<DOC>
<DOCNO> 34539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/son/sondun03.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Süpermen'den Bush'a "Papa'yı sakın dinleme.." 
</HEADLINE>
<TEXT>

     Vatikan'ı ziyareti sırasında Papa İkinci John Paul'ün, ''insan embriyosu üzerinde tıbbi deneylere izin verme'' uyarısıyla bu konudaki kararı zora giren ABD Başkanı George Bush, çizgi kahraman Süpermen'i sinemada canlandıran Christopher Reeve'den de ''Papa'yı sakın dinleme'' tavsiyesi aldı. 
     Amerikan CNN televizyonunda katıldığı bir programda konuşan Reeve, pek çok dindarın, insan embriyosunda araştırmalara destek verdiğini savunarak, Bush'a, Papa'nın sözlerini dikkate almaması çağrısında bulundu. 
     Bush, Cenova'daki G-8 toplantısının ardından Vatikan'a geçerek Papa ile görüşmüştü. Papa İkinci John Paul, alışılmadık biçimde, televizyon kameraları önünde, insan embriyosu üzerinde tıbbi deneylerin yapılmasına onay konusunda karar vermesi gereken Bush'a, böyle bir şeyin dinen kabul edilemeyeceği uyarısında bulunmuştu. 
     ABD'de tıbbi kuruluşlar, çeşitli sebeplerle çöpe gidecek olan embriyoların araştırmalarda kullanılmasına izin verilmesini istiyor. 
     ABD'nin hassas konularından kürtaja karşı çıkan Cumhuriyetçi Partili Başkan Bush'un, embriyonun ''kişi'' sayılıp sayılmayacağı tartışmaları ortasında, dine bağlı muhafazakar Amerikalıları kızdırmayacak bir karar vermeye çalıştığı belirtiliyor. 
     Gözlemciler, Papa'nın açıkça tutumunu ortaya koymasıyla Bush'un çok zor duruma düştüğü ve artık kararının, ''Papa'ya karşı çıkmak ya da çıkmamak'' haline dönüştüğü yorumunu yapıyorlar. 
     Embriyo üzerindeki araştırmaların, zarar gören organların tamiri, Alzheimer, Parkinson ve şeker hastalığının tedavisi çalışmalarına yardımcı olacağı belirtiliyor. 






</TEXT>
</DOC>
