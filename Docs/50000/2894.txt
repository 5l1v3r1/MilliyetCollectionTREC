<DOC>
<DOCNO> 2894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/19/spor/aspo.html </URL>
<DATE> 2001/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim yokuşa sürdü 
</HEADLINE>
<TEXT>

Gori özür diledi, açık çek verdi, iki yıllık sözleşme önerdi. İmparator öDüşüneyimödedi 
     ASLI BIÇAKCI - FLORANSA 

     GÜNLERDİR beklenen görüşme dün gece Floransa’da gerçekleşti. Fiorentina Kulübü Başkanı Cecchi Gori, Fatih Terim’e açık çek verdi, "Bugüne kadar yapılan yanlışlar nedeniyle özür dilerim" dedi ve iki yıllık sözleşme önerdi. Ancak Terim bu öneriyi görüşme sırasında kabul etmedi, düşünmek için süre istedi. 
     TERİM’E "Seni bana yanlış tanıttılar. Bugüne dek senin gibi bir teknik adamla tanışmadım" diyen Gori, görüşme sırasında evinin önünde bekleyen yüzlerce taraftarın da kendisi gibi bu sözleşmenin imzalanmasını istediğine işaret etti. Gori, "Geçmişte yaşadıkların tekrarlanmayacak. Dilersen sözleşmene madde koyalım. İstediklerin olmazsa bırakma hakkına da sahipsin" şeklinde konuştu. 
     TERİM’İN tercümanı Şükrü Hanedar ile Gori’nin danışmanlarının da katıldığı ve 2,5 saat süren görüşmenin ilk raundundan Başkan’ın "İstediğini alıp satmakta da serbestsin" demesine rağmen sonuç çıkmadı. Teklifi düşüneceğini belirten Fatih Terim’in Fiorentina’da kalma şansının hala fazla olmadığı ve Milan’a daha sıcak baktığı öğrenildi. Tarafların önümüzdeki hafta Floransa’da yeniden biraraya gelecekleri bildirildi. 
     
TERİM Böyle sevgi görmedim’      İTALYA spor gündeminde haftalardır zirveden inmeyen Fatih Terim, "Böyle sevgi görmedim. Hayatımın en güzel günlerini Floransa’da geçiriyorum" dedi. Terim, "Bu sevgi nedeniyle Fiorentina’dan ayrılmak istemiyorum. Gereken her şeyi yapıyorum. Ancak iddialı ve daha güçlü bir Fiorentina için şartlarım var" ifadelerini kullandı. Terim’in geniş yetkiler istediği, Rui Costa ve Toldo’nun satılmasına karşı çıktığı, ayrıca transfer yapılmasını talep ettiği öğrenildi. Terim, ayrıca İtalya Ligi’nde şampiyonluğa oynayacak bir takım kurmayı düşündüğünü söyledi. 
     
Milanlı taraftarlar      Umarız ayrılır’ 
     LA Gazetta dello Sport gazetesinin Fatih Terim için düzenlediği kampanyaya çok sayıda Milanlı taraftarlar da katıldı. Milano kentinden gelen mesajlarda, "Umarız Fatih Terim Fiorentina ile anlaşamaz ve görevinden ayrılır. Bu şekilde de Milan, Fatih Terim’i rahatlıkla alabilir" ifadeleri kullanıldı. 
     
TRAPATTONİ Fiorentina’da devam etmeli’      FİORENTİNA’nın eski teknik direktörü ve İtalyan futbolunun ünlü ismi Giovanni Trapattoni de Fatih Terim tartışmalarına katıldı. Trapattoni, "Fatih Terim, Fiorentina’da devam etmeli. Büyük bir takımı var. Bir işe başladı, bunu bitirmek zorunda. Takım ve şehir arasında iyi bir diyalog yarattı. Yaptıklarını devam ettirmeli ve Floransa’da kalmalı" dedi. 
     


 SPOR 
































</TEXT>
</DOC>
