<DOC>
<DOCNO> 23414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/son/sontur08.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yürüyüşe katılmak isteyen memurlara gözaltı... 
</HEADLINE>
<TEXT>

     Kamu Emekçileri Sendikaları Konfederasyonu KESK Genel Sekreteri Sevil Erol, Ankara'da yapılacak basın açıklamasına katılmak üzere yurdun dört bir yanından Ankara'ya gelen binlerce kamu işçisinin Ankara girişinde tutulduğunu belirterek, hükümetin kamu emekçilerinin haklı ve demokratik tepkisini baskı ve şiddetle susturmak istediğini söyledi. 
     Sevil Erol, konfederasyona bağlı Sağlık ve Sosyal Hizmet Emekçileri Sendikası Genel Merkezi'nde düzenlediği basın toplantısında, kamu emekçilerinin toplu sözleşmeli grevli, özgürlükçü, demokratik bir sendika yasası için 5 gündür İstanbul'dan Ankara'ya yürüdüğünü bildirdi. 
     Yürüyüşün bugün Ankara Kızılay Meydanı'nda yapılacak basın açıklaması ile son bulacağını bildiren Erol, basın açıklamasına katılmak üzere Ankara'ya doğru yola çıkan binlerce kamu işçisinin Ankara girişlerinde tutulduğunu bildirdi. 
     Ankara girişlerinde bekleyen ve aralarında konfederasyonun eski Genel Başkanı Siyami Erdem'in de bulunduğu çok sayıda kamu emekçisinin gözaltına alındığını anlatan Erol, diğer yandan Kızılay'da da yüzlerce kamu emekçisi ve sendika yöneticisinin gözaltına alındığını kaydetti. Hükümetin bu yasakçı anti-demokratik tutumunu şiddetle kınadıklarını vurgulayan Erol, şunları söyledi 
     ''Hükümet, kamu emekçilerinin haklı ve demokratik tepkisini baskı ve şiddetle susturmak istiyor. Hükümete düşen görev, kamu emekçilerinin tepkilerini ifade etmesini engellemek değil, taleplerin gereğini yerine getirmektir. Daha fazla gerilim yaratmadan demokratik hukuk devleti olmanın gereği yerine getirilmeli ve kitlesel basın açıklaması yapma hakkımız engelenmemelidir. İçişleri Bakanlığı'nı sağduyuya çağırıyoruz. Kamu emekçileri gerilim istemiyor. Demokratik tepkimizi barışcıl bir ortamda ifade etmek istiyoruz. İçişleri Bakanlığı'nın bu konuda bazı girişimlerde bulunmasını bekliyoruz.'' 
     Erol, bir soru üzerine Kızılay Meydanı'nda basın açıklamasına izin verilmemesi durumunda kamu emekçilerinin tüm illerde oturma eylemi yapacağını sözlerine ekledi. 







</TEXT>
</DOC>
