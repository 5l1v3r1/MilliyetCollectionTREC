<DOC>
<DOCNO> 47396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/17/son/sontur09.html </URL>
<DATE> 2001/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Referandum ile eş zamanlı seçim kararına karşıyız" 
</HEADLINE>
<TEXT>

     Ak Parti Genel Başkanı Recep Tayyip Erdoğan, referandum kararını değerlendirirken, ''Devletin en temel kurumları arasında açık açık bir güven bunalımı olduğunu sağır sultanlar bile duydu'' dedi. 
     Erdoğan, partisinin TBMM Grup toplantısında, Cumhurbaşkanı'nın referandum kararını değerlendirdi. Ortaya çıkan durumun, gerek uluslararası gerekse ülke içinde ''Cumhurbaşkanı ile Hükümet arasında giderilmesi güç bir güven bunalımı'' olarak ele alındığını kaydeden Erdoğan, bu duruma gelinmesinde birçok hatalı davranış sergilendiğini savundu. Meclis çoğunluğunun, referanduma götürülen maddeyi düzenlerken çok hassas davranmadığını belirten Erdoğan, halkın hassasiyetleri yeterince dikkati alınmadan milletvekillerinin özlük hakları ile ilgili düzenleme yapılmasının, ''Meclis çoğunluğunun yeterli hassasiyeti göstermediği'' kanısını yaygınlaştırdığını ifade etti. 
     ''Ortaya çıkan bu durum, siyaset kurumu ile halk arasında biraz daha mesafe ortaya çıkmasına yol açmıştır ki, bu hiç de hayırlı bir gelişme değil'' diyen Erdoğan, referandum kararının ülke şartlarında olumlu sonuçlar doğurmayacağını savundu. Referandum kararının polemik konusu yapılmamasını isteyen Erdoğan, ülkenin daha büyük sıkıntıları göğüsleyeceğini, sonuce belli olan bir referandum için 50 trilyon lira harcanacağını, bunun da ekonomik durumu daha da kötüleştireceğini ileri sürdü. 
     Erdoğan, Hükümet'in öngörüsüzlüğü yüzünden, ortaya çıkan sıkıntılara bir yenisinin daha ekleneceğini anlatarak, şöyle konuştu 
     ''Devletin en temel kurumları arasında son derece açık bir güven bunalımı olduğunu artık sağır sultan bile duymuştur. Ülkemizin en büyük sorunu olan yönetim krizi, bu durumda daha da derinleşecektir. 
     Bu olumsuzlukların önüne geçmek için Meclisimiz derhal kendi yaptığı yanlışı düzeltmeli. Şu andan itibaren Yüce Meclis, ülkenin referanduma giderek sıkıntıya düşmemesi için referandum kararının gerekçesini ortadan kaldıracak düzenleme yapmalı. Böylece, halkın hassasiyetine uygun bir davranışı da gerçekleştirmiş olur. Bu da Meclis için başlıbaşına bir siyasi erdemdir.'' Erdoğan, kimi muhalefet partilerinin ortaya çıkan referandum kararını fırsat bilerek, ''referandum ile eşzamanlı erken seçim'' isteklerine değinerek, ''Biz bu görüşe karşıyız'' dedi. 
     Erdoğan, referandum ile aşzamanlı bir erken seçim kararının siyasi ahlak açısından uygun olmadığını savunarak, ''Muhalefet partilerinin bu yaklaşımı, Cumhurbaşkanı'nın tavrını siyasi polemik konusu yapmaya fazlasıyla müsaittir. Bu tavır yanlıştır. Referandum kararı, hiçbir şekilde siyasi polemik konusu yapılmamalı'' görüşünü ifade etti. 
     Erken seçim taleplerinden vazgeçmediklerini bildiren Erdoğan, ''milletin sırtında ağır kambur olan bu Hükümet'i bir kez olsun isabetli bir karar almaya'' çağırdı. Erdoğan, ''Gelin erken seçim kararını başlıbaşına alın ama bu referandumla eşzamanlı olmasın . Eğer bu hükümet kendine güveniyorsa derhal erken seçim kararı almalı, yoksa millete daha fazla eziyet etmekten vazgeçmeli ve istifa etmeli'' diye konuştu. 
     






</TEXT>
</DOC>
