<DOC>
<DOCNO> 43402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/son/sondun11.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'ın Pakistan büyükelçisi "Kanıt olmadan teslim etmeyiz" 
</HEADLINE>
<TEXT>

     Afganistan'da iktidardaki Taliban'ın Pakistan büyükelçisi Molla Abdüsselam Zaif, ''ABD yeterli kanıt sunmadan Usema Bin Ladin'i teslim etmeyeceğiz'' dedi. 
     Zaif, Pakistan'ın başkenti İslamabad'da düzenlediği basın toplantısında, ''Eğer ABD'nin kanıtı varsa, bu kanıt ışığında Usame Bin Ladin'in yargılanmasına hazırız'' diye konuştu. 
     Geçen hafta Dünya Ticaret Merkezi ve Pentagon'daki saldırılarda insanların ölmesine üzüldüğünü belirten Zaif, ABD'ye askeri misillemeyle masum insanların hayatlarını tehlikeye atmaması çağrısında bulundu. 
     Zaif, ABD'deki saldırıların BM ve İslam Konferası Örgütü İKÖ tarafından soruşturulmasını istedi. 
     Amerikan Merkezi Haberalma Teşkilatı CIA ve Federal Soruşturma Bürosu'nun FBI kendi beceriksizliğini örtmek için Ladin'i suçladığını, ABD'nin Yugoslavya, Japonya, Vietnam, Kuzey Kore, Irak ve Filistin gibi Ladin'den daha önemli düşmanları olduğunu söyleyen Zaif, ''Ladin, bu ülkelere kıyasla çok küçük bir düşmandır'' dedi. 
     Zaif, temmuz ayında, ABD'nin eylül ya da Ekim ayında Afganistan'a saldıracağına ilişkin iddialar ortaya atıldığını, ABD'nin amacının sadece Afganistan değil, aynı zamanda diğer İslam ülkeleri de olduğunu, ABD Başkanı George Bush'un ''Haçlı Seferi'' sözünün bunun kanıtı olduğunu da öne sürdü. 
     Taliban büyükelçisi Zaif, 11 Eylül'de New York'ta düzenlenen saldırıda, Dünya Ticaret Merkezi'nde çalışan 4 bin Yahudi'nin işe gelmediğini iddia etti. 
     Pakistan'ın ABD'ye şartsız destek vermediğini, sadece gerçek için çalışması durumunda destekleyeceğini söylediğini kaydeden Zaif, Afganistan ile Pakistan'ın birçok ortak yanı bulunduğunu, bunlardan en önemli ikisinin ''halklar ve uzun bir sınır'' olduğunu belirtti. 
     Son kararları Kuran'a göre aldıklarını belirten Zaif, ''Bizim tüm dini kitaplarımıza göre bir İslam ülkesine saldırılırsa cihat İslami bir zorunluluk haline gelir. Tüm Müslümanlar cihata uymalıdır'' dedi. 
     Taliban Büyükelçisi, ''kötüye ve güce'' teslim olmayacaklarını söyleyerek, ABD'nin olası saldırısının sadece bir güç gösterisi olacağını öne sürdü. 






</TEXT>
</DOC>
