<DOC>
<DOCNO> 6479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/11/dunya/tur.html </URL>
<DATE> 2001/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

     Bush’a suikast yetkisi istedi 
     ABD Kongresi, "ülke çıkarlarına tehdit oluşturan yabancı liderlerin, ABD Başkanının emri ile katledilmesine" olanak sağlayacak bir yasa tasarısını tartışacak. 
     Cumhuriyetçi Parti’den Georgia eyaleti milletvekili Bob Barr, ülke çıkarlarına büyük tehdit oluşturan yabancı devlet adamlarına karşı "gerekirse suikast düzenlenmesine olanak tanıyan" bir yasa tasarısı hazırladı. Konunun yasalaşması halinde, "katli vacip liderler" listesinde Saddam Hüseyin, Muammer Kaddafi, Fidel Castro’nun isimleri ilk sıralarda yer alacak. 
     Gözlemciler, tasarısının yasalaşma ihtimalinin zayıf olduğunu, ancak bu devirde böyle bir tasarının bile "ilginç" olduğunu belirtiyor. 
     
     Asi TV’ciler işbaşı yaptı 
DIŞ HABERLER SERVİSİ 
     Çek Cumhuriyeti devlet televizyonu çalışanlarının yaklaşık 3 aydır sürdürdüğü direniş dün sona erdi. Televizyonun genel müdürlüğüne atanan Jiri Hodac’ın sağ çevrelerle siyasi bağlantıları olduğu ve bağımsız kamu yayıncılığının zarar göreceği gerekçesiyle eyleme geçen çalışanlar, kanalın sorumluluğunun parlamento tarafından geçici olarak Jiri Balvin’e verilmesi üzerine tekrar işlerinin başına döndü. 
     Çek parlamentosu tarafından göreve atanan 47 yaşındaki Balvin, grev komitesi ile toplantı yapıp, eylemin sona erdirilmesi yönünde anlaşma imzalayarak göreve başladı. 
     
     Çeçen lider yakalandı 
MOSKOVA Milliyet 
     Rusya İçişleri Bakanlığı’na bağlı kuvvetler, direnişin en önemli isimlerinden sayılan Çeçen komutan Ali Zabazov ve 18 arkadaşını özel bir operasyonla yakaladı. Çeçen kaynaklar ve Rus yetkililer, Zabazov ve arkadaşlarının önceki gün Çeçenistan’ın güneybatısındaki Şalazi köyünde düzenlenen operasyonla ele geçirildiğini belirttiler. 
     Zabazov’un, en etkin Çeçen komutanlardan Ruslan Gelayev’in yardımcısı olduğu açıklandı. Bu arada Rusya, Çeçenlerin düzenledikleri saldırılarda 3 Rus askerinin öldüğünü, 17’sinin de yaralandığını, Vedeno kasabasında da militanların zırhlı personel taşıyıcısına düzenledikleri saldırıda 3 askeri öldürdüklerini duyurdu. 
     


 DÜNYA 











</TEXT>
</DOC>
