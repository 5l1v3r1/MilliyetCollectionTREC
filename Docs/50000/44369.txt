<DOC>
<DOCNO> 44369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/30/son/sondun15.html </URL>
<DATE> 2001/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de tutuklanan Mussavi hakkında büyük iddia... 
</HEADLINE>
<TEXT>

     İngiltere'de yayımlanan The Sunday Times Gazetesi, ABD'de terör eylemleri öncesinde vize yasalarına muhalefet ettiği gerekçesiyle Minnesota Havaalanı'nda tutuklanan Zacarias Mussawi'nin saldırıları planlarının Avrupa ayağını hazırlamaktan sorumlu olduğunu öne sürdü. 
     Mussawi'nin tutuklanmaması halinde saldırılarda yer alacak 20. 
     terörist olduğunun tesbit edildiğini belirten gazete, 33 yaşındaki Fas asıllı Fransız vatandaşı bu kişinin İngiltere'de kaldığı beş yıl boyunca görünüşte uluslararası ticaret okuduğunu, ancak soruşturmanın ilerletilmesi sonucu ele geçirilen deliller ışığında örgütün Avrupa'daki beyni olarak görülmeye başlandığını yazdı. 
     Avrupa çapındaki 50'ye yakın hücrenin koordinasyonundan sorumlu olduğu düşünülen Mussawi'nin İngiltere'de devlet yardımıyla yaşadığı da kaydedildi. Mussawi'nin bir arkadaşının Çeçenistan'da Rus askerleri tarafından öldürülmesinin ardından aşırı dini akımlara kapıldığı ve bu sırada Afganistan, Pakistan, Suudi Arabistan ve Türkiye'ye de seyahat ettiğini yakın çevresine söylediği belirtiliyor. 
     Mussawi'nin Paris'teki ABD Büyükelçiliği ve Brüksel'deki NATO karargahına yönelik saldırı planları yüzünden sorgulanan iki Arap asıllı kardeşle bağları olduğu, İngiliz ve Fransız polislerinin halen suç ortaklarıyla ilgili soruşturmayı sürdürdükleri belirtildi. 
     Sunday Times, bu soruşturma kapsamında 30 yaşlarındaki Kuzey Afrikalı bir kadının da arandığını bildirdi. Bu kadının birkaç ay önce Mussawi ile birlikte yaşadığı Güney Londra'daki evi terkettiğini yazdı. 
     The New York Times Gazetesi'nde daha önce yer alan bir haberde, Minnesota'da bulunan Minneapolis yakınlarında pilotluk eğitim merkezinde eğitim aldığı sırada göçmenlikle ilgili yasaları ihlal etmekten 17 Ağustos'ta gözaltına alınan Mussawi'nin ABD'ye gelmeden önce Fransa'nın Londra Büyükelçiliği ile temas kurduğu belirtilmişti. 
     






</TEXT>
</DOC>
