<DOC>
<DOCNO> 29335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/son/sontur06.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak göçmenler tam sınırdışı edilecekken kayıplara karıştı 
</HEADLINE>
<TEXT>

     Tekirdağ'da yakalanarak sınırdışı edilmek istenen yabancı uyruklu 100 kişiden 49'u, bindirildikleri otobüsü, aralarındaki hamile kadının rahatsızlandığını ileri sürerek İstanbul çıkışında durdurduktan sonra kayıplara karıştı. 
     Marmara Ereğlisi açıklarında yabancı bandıralı bir gemide yakalanan kaçak göçmenlerden Afganistan, İran ve Irak uyruklu yaklaşık 100 kişi, işlemlerinin tamamlanmasının ardından Doğubeyazıt'tan sınırdışı edilmek üzere, Arena Turizm'e ait otobüse bindirilerek yola çıkarıldı. 
     Otobüs Bayramoğlu'ndaki gişelere gelmeden önce, aralarındaki hamile kadının rahatsızlandığını öne süren göçmenler, aracı durdurdular. Hamile kadın hastaneye kaldırılmaya çalışılırken, bu sırada otobüsteki göçmenlerden 52'si inerek, karanlıktan da yararlanıp değişik yönlere kaçmaya başladı. Kaçan göçmenlerden 3'ü polisler tarafından yakalanırken, diğerleri ise henüz bulunamadı. Bu arada, Kartal Dr. Lütfi Kırdar Eğitim ve Araştırma Hastanesi'ne kaldırılan 6 aylık hamile kadının, herhangi bir rahatsızlığının bulunmadığı bildirildi. Hamile kadının geri götürüldüğü Arena Turizm'e ait otobüs, içerisindeki 51 kişiyle polis nezaretinde Doğubeyazıt'a doğru hareket etti. 







</TEXT>
</DOC>
