<DOC>
<DOCNO> 4113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/son/sontur24.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye başkanına makam odasında bıçaklı saldırı 
</HEADLINE>
<TEXT>

     Amasya’da, Belediye Başkanı ile görüşmek istediğini belirterek makam odasına gelen bir kişi, bıçakla Belediye Başkan Yardımcısı’na saldırdı. Olayda, biri koruma görevlisi 2 kişi yaralandı. 
     Daha önce Belediye Çocuk Yuvası’nın süt ihtiyacını karşılayan İbrahim Kara 22 , Belediye Başkanı Hüseyin Baş ile görüşmek istedi. Başkan Hüseyin Baş’ın toplantıda olduğu ve beklemesi gerektiği bildirilince sinirlenerek bağırmaya başlayan İbrahim Kara’yı, Başkan Yardımcısı Hayati Koçar sakinleştirmeye çalıştı. "Niye benden süt almıyorsunuz " diye tepki gösteren İbrahim Kara, Başkan Yardımcısı Koçar’ın, "Senin sütün pastörize değil" sözleri üzerine, yanında bulundurduğu bıçakla saldırdı. 
     Saldırı sırasında, olaya müdahale eden koruma görevlisi Önder Namlı yüzünden, Rahman Ünal adlı vatandaş ise elinden yaralandı. Yaralılar SSK Amasya Hastanesi’nde tedavi altına alınırken, İbrahim Kara olaydan kısa bir süre sonra yakalanarak, gözaltına alındı. Olayla ilgili soruşturma sürdürülüyor. 
     




</TEXT>
</DOC>
