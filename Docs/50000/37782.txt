<DOC>
<DOCNO> 37782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/son/soneko06.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı "Bu yıl enerji kısıtlamasına gitmeyeceğiz" 
</HEADLINE>
<TEXT>

     Enerji ve Tabii Kaynaklar Bakanı Zeki Çakan, enerji kısıtlamasına gitmemek için her türlü tedbiri aldıklarını belirterek, ''Bu yıl enerji kısıtlamasına gitmeyeceğimizi açıklıkla ifade ediyorum'' dedi. 
     Bakan Çakan, beraberindeki bürokratlarla birlikte çıktığı gezi kapsamında, Zonguldak Valiliği'ne gelerek Vali İsmet Metin'den ilin sorunları hakkında bilgi aldı. 
     Çakan, burada yaptığı konuşmada, enerji kısıtlamasına gidilmemesi için bürokratlara büyük görevler düştüğünü vurguladı, ''arkadaşlarımız yüzde 60 kapasiteyle çalışan santrallerde, kapasiteyi yüzde 70-80'e çıkarmak için çalışmalarını sürdürüyor. Ayrıca son yaptığımız toplantıda bürokratlar, kayıp ve kaçakları düşürmek için taahhütte bulundular, imza verdiler'' dedi. 
     Enerji ve Tabii Kaynaklar Bakanlığı'nın hiç bir zaman hayali projeler peşinde koşmadığına da işaret eden Bakan Çakan, şöyle devam etti 
     ''Mavi Akım ile ilgili verdiğimiz para 298 milyon dolar. Daha önce bu rakam 339 milyon dolardı. Komprosör istasyonunu, proje dışına alınca rakam düştü. Bu Mavi Akım projesi için Rusya'nın harcayacağı para 2,7 milyar dolardır. 
     SAİPEM 7000 gemisi Karadeniz'e açıldı, bu proje hayal değil. BOTAŞ 57 ile doğalgaz götürme mücadelesi veriyor. Bu konuda her türlü hazırlığı yapıyor. Mavi Akım ile ilgili yapılan hizmette son derece isabetlilik ve kararlılık vardır. Şayet Mavi Akım Projesi olmasaydı, Samsun'dan Ankara'ya doğalgaz vermek için bu şebeke yapılmayacak mıydı '' 
     Doğalgazda enterkonneksiyona ortak şebeke gideceklerini ifade eden Çakan, batıdan gelen doğalgaz, İran'dan gelecek doğalgaz, Mavi Akım'dan gelecek doğalgaz ile Bakü-Tiflis-Ceyhan Projesi'nden gelecek doğalgazı, ortak sisteme bağlayacaklarını kaydetti. Bakan Çakan, böylelikle arzu ettikleri gazı, arzu ettikleri yöne yönlendirme imakınına sahip olacaklarını bildirdi. 
     







</TEXT>
</DOC>
