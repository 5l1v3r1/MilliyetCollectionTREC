<DOC>
<DOCNO> 19485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/04/spor/spo04.html </URL>
<DATE> 2001/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖZEL HABER 
</HEADLINE>
<TEXT>
Sambacılar sudan ucuz 
Trabzonspor'un renklerine bağladığı dört Brezilyalı futbolcudan üçünün forma giydiği Olaria Kulübü Başkanı Monteiro, "Gelen teklif karşısında şaşırdık. Oyuncularımızın fiyatları 1 milyon dolar etmiyor" dedi 
     MEHMET ÇİFTÇİ 

     TRABZONSPOR'un transfer ettiği dört Brezilyalı futbolcunun maliyetinin 1 milyon doları geçmediği ortaya çıktı. Robson da Silva, Marco Aurellio, Marcio Carro ve Uduardo Suisso'nun Brezilya Ligi ile bağlantısı olmayan ve Türkiye'de amatör küme olarak nitelenen Rio Eyalet Ligi'nde top koşturduğu bildirildi. Dört futbolcudan üçünün geldiği Olaria, ligde 16 puanla altıncı sırada bulunuyor, Friburguense ise sondan ikinci ve kümede kalma mücadelesi veriyor. 
     DA Silva, Aurellio ve Carro'nun forma giydiği Olaria Kulübü'nün Başkanı Augusto Pinto Monteiro, Milliyet'e ilginç açıklamalar yaptı. Monteiro, "Üç oyuncunun fiyatını size söyleyemem, ama kesinlikle 1 milyon doları geçmiyor. Bizden üç futbolcu alacaklarını söyleyince şaşırdık. Fiyatta hiçbir sorunumuz olmadı. Hatta düşündüğümüzden fazlasını da aldık diyebilirim. Bizim eyalet ligindeki her futbolcunun hayali Avrupa'da top koşturmaktır" diye konuştu. 
     MONTEİRO, "Trabzon'un teklifini büyük bir içtenlikle kabul ettik" derken, Eduardo Suisso'yu Bordo - Mavili kulübe satan Friburguense Başkanı Jones da Costa Canto da aynı ifadeleri kullandı. Costa Canto, "Oyuncularımızın severek transferine izin verdik. Ligde bu yıl ölüm kalım savaşı veriyoruz. Fiyatı açıklamak istemiyorum. Edu iyi bir futbolcu" dedi. Öte yandan Olaria'da oynayan Aurellio'nun yedi golle krallıkta önde bulunduğu bildirildi. 
     
     Özkan Sümer yine gidiyor 
     TRABZONSPOR Başkanı Özkan Sümer, Belçika'ya gidiyor. Sümer ve yönetici Ali Karahasan, Lockeren'de oynayan Sambegoi Bangoura ve Soleyman Seyfo, PSG'de forma giyen Nijeryalı Ogbeche, Etiyopyalı Abay için kulüpleriyle anlaşma zemini arayacak. Brugges'de forma giyen Zaireli Nizeto Lembi için de girişimlerde bulunacak. 
     
     A.GÜCÜ - TRABZON 
     DigiTürk Canlı 
     SAAT 20.00 
     STAT Ankara 19 Mayıs 
     



 SPOR 
























</TEXT>
</DOC>
