<DOC>
<DOCNO> 38953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/son/sonspo07.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Örs "Tek eksiğimiz savunma ribauntları" 
</HEADLINE>
<TEXT>

     32. Avrupa Erkekler Basketbol Şampiyonası finalleri hazırlıklarını sürdüren A Milli Takım'da, başantrenör Aydın Örs, ''Şampiyonaya çok iyi çalıştık, bunun semeresini de şampiyonada mutlaka alacağız'' dedi. 
     Aydın Örs, Ankara'da dün sona eren uluslararası 3'lü turnuvayla 13 maçlık hazırlık maçları serisini bitirdiklerini ve maçlarda 9 galibiyet elde ettiklerini hatırlattı. 
     Özellikle son turnuvada özlenen oyunlarını ortaya koyduklarını ve teknik olarak görmek istediklerini gördüklerini ifade eden Örs, şöyle devam etti 
     ''Bu turnuvada oyuncuların gösterdiği performans ve yaptıkları, şampiyonadaki maçlarda da tekrarlanırsa, şampiyonanın en iddialı ekiplerinden biri oluruz. Amacımız, sert savunma, takım halinde hızlı hücum ve kolay sayı olanağı bulmak. Çünkü ancak bunları yaparsak maçta rahatlıyoruz. 
     Son 2 maçta savunmadaki hataların azaldığını gördük. Oyun da bizi oldukça tatmin etti. Son 2 rakibimiz aslında hafife alınacak türden değildi. Özellikle Polonya maçında hücumda yüzde 55'lik yüksek bir orana çıktık. Diğer istatistik kategorilerinde de hedefi büyük ölçüde tutturduk.'' 
     Bugünü dinlenerek geçiren A Milli Takım'ın, yarından itibaren kalan 5 günde gruptaki Letonya, Slovenya ve İspanya milli takımlarının maç kasetlerini izleyeceğini ve bunlara yönelik taktik antrenmanları gerçekleştireceğini belirten Örs, sözlerini şöyle sürdürdü 
     ''Son maçlarda ortaya çıkan en büyük eksiklik, rakibe gereğinden fazla hücum ribaundu vermemiz. Bu bir tehlike. Sert ve agresif savunma yapan takımlara karşı da 2 kat fazla efor sarf ediyoruz. Bu tür takımlara karşı set hücumunda daha kolay nasıl sayı yaparız, bunları araştırıyoruz. Mirsad ve Hüseyin gibi uzunlarımız çok iyi durumda. Mehmet'in de bu 2'liye gerekli katkıyı yapacağına inanıyorum.'' 







</TEXT>
</DOC>
