<DOC>
<DOCNO> 13993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/01/dunya/dun01.html </URL>
<DATE> 2001/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington’da ısınma turları 
</HEADLINE>
<TEXT>

     YASEMİN ÇONGAR Washington 

     Dışişleri Bakanı İsmail Cem’in Washington temasları, Kafkasya’dan Kıbrıs’a geniş bir diplomasi yelpazesinin konuşulmasına fırsat verirken, bazı pürüzler ise tam giderilemedi. 
     Cem’in, Başkan Yardımcısı Cheney, Dışişleri Bakanı Powell, Savunma Bakanı Rumsfeld ve Ulusal Güvenlik Danışması Rice ile görüşmeleri, hem Ankara hem Washington tarafından, "ABD yeni politikalar belirlerken, Türkiye’nin katkısının alınması olumlu" diye değerlendirildi. 
     Türk tarafı, Bush yönetiminin bu görüşmelerde, Bakü - Ceyhan projesine "açık destek" bildirmesinden memnun oldu. ABD yetkilileri ise, temasları Milliyet’e değerlendirirken, özellikle Irak ve Avrupa Güvenlik ve Savunma Politikası’ndaki AGSP farklılıklara dikkat çektiler. 
     AGSP konusunda Türkiye ile AB arasındaki ayrılığın, "Türk vetosuna" yol açmasını istemeyen ABD, Ankara’nın "orta yol" bulmak için yeterli çaba göstermediği kanısında. 
     Irak - Türkiye sınırındaki mazot ticareti, Türk diplomatları tarafından "Washington’da görüşülmeyen bir konu" diye yansıtılırken, ABD Dışişleri Sözcüsü, kaçak mazot satışının Saddam’a nakit sağlamasını önlemek amacıyla Türkiye ile çalışmayı sürdürdüklerini açıkladı. ABD’nin, bu ticaretin tümüyle trampaya dönüştürülmesi önerisini benimseyen Ankara, ticaretin denetlenmesine ise, "Türkiye sınırı içinde olmaz" yanıtı veriyor. 
     


 DÜNYA 











</TEXT>
</DOC>
