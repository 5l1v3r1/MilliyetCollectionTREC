<DOC>
<DOCNO> 10500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/08/son/sonspo05.html </URL>
<DATE> 2001/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını top gelmediği için Taffarel'e not vermedi 
</HEADLINE>
<TEXT>

     Şampiyonlar Ligi B Grubu'nda Galatasaray'ın Milan karşısında dün akşam aldığı 2-0'lık galibiyet, İtalyan basınında manşetlere taşındı. 
     İtalyan basını Galatasaray'ı Şampiyonlar Ligi'nde çeyrek finale çıktığı için kutlarken, Milan'ı özellikle kaleci Dida olmak üzere ''büyük hatalar yaptı'' diyerek eleştirdi. 
     Gazeteler, Galatasaray'dan Hagi, Capone ve Hasan Şaş'a en yüksek puanı 7 verirken, ilginç bir şekilde top gelmediği ifade edilerek Taffarel'e puan bile vermeği gereği duymadılar. 
     Ülkenin yüksek tirajlı spor gazetelerinden La Gazzetta dello Sport, ''Büyük hatalı Milan, Zavallı Milan'a Galatasaray'dan ne tokat'' başlıklarını kullanırken, ''Kırmızı-siyahlı defans, Türkiye'de herşeyi yüzüne gözüne bulaştırdı. Galatasaray üstün oynuyor ve turu geçiyor. Milan ise bakılacak durumda değil. Bir tane bile tehlikeli atağı olmadı. Milan'ın kararı salı gününe ertelendi. Sadece Deportivo'yu yenerse, çıkabilir'' denildi. 
     Hagi ve Jardel'in affetmediğini yazan gazete, ''Ali Sami Yen her zamanki gibi cehennem. Zaccheroni ve futbolcuları bir kez daha Galatasaray'a teslim oluyor'' yorumunda bulundu. 
     Corriere dello Sport gazetesi de, ''Kötü bir Milan, Terim'in gözleri altında nakavt oluyor'' başlığını atarken, teknik direktör Zaccheroni için İstanbul'un halen ''acı'' olduğu belirtildi. Gazete, Hagi için ''Bravo ve kötü niyetli'' ifadesini kullanırken, Milan'da Dida'nın affedilemiyecek bir hata yaptığını ve Chamot ile Ba'nın berbat oynadıklarını yazdı. 
     Corriere dello Sport ayrıca ''Terim-Milan Anlaşma var'' başlığıyla verdiği haberinde, ''Türk teknik adam Galliani'nin teklifini kabul etti. Milanello'ya sadece yardımcısı Müfit Erkasap'ı gönderecek. Sezon başına 4 milyar İtalyan liretlik bir kontrat. Süresi alınan sonuçlara bağlı olarak uzayacak. Bu şekilde Zaccheroni İnter'e, Lippi de Parma'ya daha yaklaşıyor'' denildi. 
     Tutto Sport gazetesi de ''Milan, acı Avrupa'' başlığını atarak, ''Milan sonsuz bir krizde. Galatasaray kabusu geçen yılki gibi Milan'ı nakavt ediyor. Dida ve Maldini, Türklere golleri hediye ediyor. Zaccheroni de herşeyi yanlış yapıyor'' yorumunda bulundu. 
     Dida'nın daha önce Şampiyonlar Ligi'nde Leeds karşısında olduğu gibi ''öldürücü bir hata'' yaptığını yazan gazete, Milan'ın ''cehennemden'' 2-0'lık skorla çıktığını ve Galatasaray'ın turu atlamaya çok layık olduğunu kaydetti. 
     Bu arada, ülkenin diğer günlük gazeteleri ise Galatasaray'ın Milan'ı 2-0 yenmesiyle ilgili olarak verdiği haberlerde şu başlıkları kullandılar 
149   La Stampa Milan nakavt 
149   Corriere della Sera Galatasaray, Milan'ı kazanmaya cezalandırıyor 
149   İl Messaggero Hagi, Milan ile eğleniyor 
149   İl Giornale Süzülmüş bir Milan Türkiye'de dipe batıyor ama ümit etmeye devam ediyor 
149   La Repubblica Milan, Türkiye'de kabustan bir gece. 
     




</TEXT>
</DOC>
