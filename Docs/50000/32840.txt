<DOC>
<DOCNO> 32840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/son/sondun04.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Baltimore'da tehlikeli madde alarmı.. 
</HEADLINE>
<TEXT>

     ABD'nin Maryland eyaletindeki özerk Baltimore kentinde tehlikeli madde taşıyan bir yük treninin kent merkezindeki bir tünelde raydan çıkıp yangına neden olmasından sonra bütün ana yollar ulaşıma kapatıldı. 
     Sivil savunma sirenleri şehrin bütün bölgelerinde duyulurken, oksijen maskesi takmış çok sayıda itfaiyeci tehlikeli madde taşıyan trenin bulunduğu yaklaşık 2.4 kilometre uzunluğundaki tünele girdiler. Eyalet Karayolları Müdürlüğü yetkilisi Laura Rakowski, 60 vagonlu trende 8 vagonun tehlikeli maddeyle dolu olduğunu bildirerek, polis ve itfaiyenin isteği üzerine tren raydan çıktıktan 6 saat sonra şehirdeki ana yolların trafiğe kapatıldığını, asıl amaçlarının bütün yolları kapatarak, hiçbir sürücüyü şehir sınırları içine sokmamak olduğunu söyledi. Yetkililer, aralarında hidroklorik asidin de olduğu çok sayıda tehlikeli maddenin bulunduğu trende yangının söndürülmesi için 100 kadar itfaiyecinin yangın yerine gittiğini ve yangının büyüklüğü hakkında bilgi sahibi olmadıklarını ifade ettiler. 
     Yetkililer, yangına müdahale için giden itfaiyecilerden yaralanan 2'sinin hastaneye kaldırıldığını bildirirken, itfaiyecilerden biri her tarafın kapkara olduğunu, koruyucu giysi ve aletlerine rağmen, arkadaşlarının yüksek ısı yüzünden geri dönmek zorunda kaldığını kaydetti. Karayollarında 200 kadar işçi şehre girişleri kapatırken, insanlar da evlerinden çıkmamaları, ev ve araçlarının pencereleriyle havalandırma sistemlerini kapatmaları konusunda uyarıldılar. İnsanların paniğe kapılmamalarını isteyen yetkililer, şehir sakinleri ve turistlerin isterlerse kenti terkedebileceklerini söylediler. Trende bulunduğu bildirilen zararlı maddelerden hidroklorik asid solunması halinde akciğerleri yakıyor. 







</TEXT>
</DOC>
