<DOC>
<DOCNO> 31898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/son/sonspo03.html </URL>
<DATE> 2001/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı Ümit "Gollerimi izlemeye devam edin" 
</HEADLINE>
<TEXT>

     Galatasaray'ın İsviçre kampında yapılan hazırlık maçlarında, attığı gollerle dikkat çeken milli futbolcu Ümit Davala, ''Taraftarlarımız gollerimi izlemeye devam edecek'' dedi. 
     Ümit Davala, internetteki ''www.umitdavala.com'' adresli sitesinde yaptığı açıklamada, bu sezon takımda farklı bir rol üstlendiğini ifadeederek, ''Okan'ın İnter'e gitmesiyle, O'nun geçen yıl yaptığı görevi, bu sezon ben üstleniyorum. Bu alanda başarılı olacağıma inanıyorum. Geçen sezon oynadığım defansif stile, bu sezon bir de hücuma yönelik futbol eklenince, sanırım Galatasaraylı taraftarlar daha birçok golümü izleme fırsatı bulacaklar'' diye konuştu. 
     
     Ümit Karan'a övgü 
     Galatasaray'ın, Gençlerbirliği'nden ''hülle'' yoluyla transfer etmek istediği Ümit Karan'a da övgüler yağdıran Ümit Davala, bu futbolcunun İsviçre kampının yıldızları arasında yer aldığını söyledi. 
     Ümit Karan'ın takımda yeni olmasına rağmen, herkesle saha içinde çok iyi anlaştığını belirten milli futbolcu, ''Ümit, oynadığı futbolla göz doldurdu. Yöneticilerimiz bu futbolcuyla ilgili tüm pürüzleri mutlaka gidermeliler. Galatasaray için büyük kazanç olan Ümit, umarım Şampiyonlar Ligi maçlarında sarı-kırmızılı formayı giyer'' dedi. 
     
     'En yakın arkadaşım Perez' 
     Ümit Davala, yeni transferler içinde en çok anlaştığı ve en kısa sürede kaynaştığı futbolcunun Marsilya'dan alınan Sebastian Perez olduğunu ifade etti. 
     Perez'in Türklere çok benzediğini vurgulayan Ümit Davala, ''Perez ile çok iyi dost oldum. O'nu kısaca Sebo diye çağırmaya başladık. O da bize çok çabuk alıştı. Futbolunu ise sanırım anlatmaya gerek yok. Oynanan maçlarda ne kadar başarılı olduğunu herkes gördü'' şeklinde konuştu. 






</TEXT>
</DOC>
