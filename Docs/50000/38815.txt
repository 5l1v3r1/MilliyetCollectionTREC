<DOC>
<DOCNO> 38815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/son/sonspo23.html </URL>
<DATE> 2001/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray 4 eksik ile Rize yolcusu 
</HEADLINE>
<TEXT>

     Galatasaray, Çaykur Rizespor ile deplasmanda yapacağı lig maçı için yarın bu kente gidecek. 
     Sarı-kırmızılılar, bu karşılaşma öncesinde idmanları medyaya kapatırken, bu akşam ve yarın yapılacak 2 çalışmayla karşılaşmanın hazırlıklarını tamamlayacaklar. 
     Galatasaray'da sakatlıkları bulunan Ümit Karan, Hakan Ünsal ve Perez'in yanı sıra, Gaziantepspor maçında gördüğü kırmızı kart sonrasında hakemle yaşadığı diyalog yüzünden Profesyonel Futbol Disiplin Kurulu'ndan 2 maç ceza alan Suat da bu karşılaşma da forma giyemeyecek. 
     Galatasaray Kulübü Futbol Şubesi Üyesi Abdurrahim Albayrak, hafta sonunda yapılacak Çaykur Rizespor karşılaşmasını ''En zor maçım'' diye nitelendirdi. 
     Albayrak, ''Ben aslen Rizeli'yim ve Galatasaray Kulübü Yönetim Kurulu üyesiyim. Benim için Pazar günü yapacağımız maç çok zor geçecek. Hangi sonuca sevinirim, üzülürüm bilemiyorum'' diye konuştu. 
     
     Jardel düğümü sürüyor 
     Sarı-kırmızılı ekibin, transferi adeta yılan hikayesine dönen oyuncusu Jardel, O.Marsilya ile görüşmelerini sürdürüyor. 
     Kulüp sportif ilişkiler direktörü Mete Razlıklı, Jardel'in bugün Fransız avukatı vasıtasıyla O.Marsilya Kulübü'ne önerisini ''Fransızca'' olarak bir metin halinde verdiğini ifade ederek, ''Şimdi top Marsilya Kulübü'nde. Kabul ederlerse, anlaşma olacak'' dedi. 







</TEXT>
</DOC>
