<DOC>
<DOCNO> 43454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/son/sonspo10.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Milan, UEFA Kupasında oynadığı Borisov'dan Kutuzov'u kaptı... 
</HEADLINE>
<TEXT>

     AC Milan Kulübü İkinci Başkanı Adriano Galliani, UEFA Kupası 1. tur ilk maçında 2-0 yendikleri Belarus ekibi BATE Borisov'dan Vitali Kutuzov'u transfer ettiklerini açıkladı. 
     21 yaşındaki forvet oyuncusunun, 23 Eylül Pazar günü Milano'ya geleceği ve sağlık kontrolünden sonra imza atacağı duyuruldu. 
     Jose Mari'nin 3 ay kadar sürecek sakatlığından dolayı forvette Shevcenko, Inzaghi ve Javi Moreno'nun yanına bir dördüncü oyuncu aradığı bilinen AC Milan, bu boşluğu Kutuzov ile kapatmış oldu. 
     Basında yer alan iddialarda, AC Milan'ın bu boşluğu AS Monaco'dan Marco Simone veya FC Inter'den Hakan Şükür ile dolduracağı öne sürülüyordu. 
     Kutuzov'un, geçen yıl Belarus Ligi'nde gol kralı olduğu ve bu yıl da sezonun bitimine 2 ay kala 15 gol attığı bildirildi. 
     Galliani, ''Maç sonunda BATE Borisov Kulübü Başkanı ile el sıkışıp tüm transferi bitirdik'' dedi. 
     Bu arada geçen yıl Real Madrid CF'den transfer edildikten sonra sakatlığından dolayı hiç kullanılamayan Redondo, iyileşene dek kulüpten maaş almayacağını açıkladı. 
     Geçen Eylül ayında sol dizinden sakatlanarak ameliyat geçiren Redondo'nun, Kasım ayından önce sahalara dönmesi beklenmiyor. 
     Galliani, ''Redondo, Ağustos ayından beri maaş almak istemediğini söyledi. Yaşamımda bir futbolcudan hiç böyle birşey görmedim. Olağanüstü bir davranış'' dedi. 







</TEXT>
</DOC>
