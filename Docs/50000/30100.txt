<DOC>
<DOCNO> 30100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/son/sondun16.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarikatta toplu intihar... 
</HEADLINE>
<TEXT>

     Çin'in kuzeydoğusundaki bir çalışma kampında tutukluluk koşullarını protesto eden 10 kadar Falungong tarikatı üyesi topluca intihar etti. 
     Merkezi Hong Kong'da bulunan insan hakları derneğinden yapılan açıklamada, Budizm'den esinlenen tarikat üyelerinden 16'sının 20 Haziran'da çalışma kampında intihar girişiminde bulunduğu ve ölümden dönen bir tarikat üyesinin, en az 10 kişinin toplu intihar sonucu öldüğünü söylediği belirtildi. 
     Açıklamada, toplu intiharın, tarikat üyelerinin yaptığı açlık grevi nedeniyle cezalandırılmaları ve tutukluluk hallerinin 3 ile 6 ay arasında değişen sürelerde uzatılmasının ardından planlandığı ve uygulandığı kaydedildi. 
     Çin'de Falungong tarikatının faaliyetleri, Temmuz 1999'dan bu yana yasaklanmış bulunuyor. 
     Bu arada, Çin'in güneyinde kıyı kesimlerinde Pazar gününden beri etkili olan Durian tayfununda en az 1 kişinin öldüğü, 20 kişinin kaybolduğu belirtildi. 
     Basında yer alan haberlerde, Durian tayfununun geçtiği yerlerde verdiği maddi hasarın 500 milyon dolara ulaştığı, bir düzine kadar teknenin Haynan adasını anakaradan ayıran boğazda batması sonucu en az 20 kişinin kaybolduğu kaydedildi. 
     Haberlerde, tayfunun geçtiği sırada bir pazaryerinde bulunan 20 kişinin yaralandığı ve Durian tayfununun bu yıl Çin'de etkili olan üçüncü tayfun olduğu belirtildi. Çin'deki geçen ayki tayfunda 200 kişi ölmüştü. 







</TEXT>
</DOC>
