<DOC>
<DOCNO> 16937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/son/sontur31.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çağların tutukluk halinin devamına karar verildi 
</HEADLINE>
<TEXT>

     New York'ta yargılanan eski bakanlardan işadamı Cavit Çağlar, Cuma günü yeniden hakim karşısına çıkacak. 
     Çağlar, Manhattan'daki ABD bölge mahkemesinde 45 dakika süren ilk duruşmasında, serbest kalmak için mahkemeye avukatı aracılığıyla 5 milyon dolar kefalet önerisinde bulundu. Ancak yargıç bu öneriyi dikkate almayarak, Çağlar'ın tutukluluk halinin devamına karar verdi. 
     Duruşmaya Amerikan hükümeti adına katılan M. Williams adlı yetkili, ''Çağlar'ın tutuklanma gerekçesinin Türkiye'ye iade edilmesi amacına yönelik olduğuna'' dikkat çekti. 
     Yetkili, Çağlar'ın uzun süredir ABD'nin çeşitli kentlerini dolaştığını ve son iki aydır da New York'ta bir otelde kaldığını belirlediklerini ifade etti. 
     Temsilci, Çağlar hakkındaki işlemlerin 60 gün içinde tamamlanarak,sanığın Türkiye'ye iade edilebileceğini de söyledi. 
     Daha sonra söz alan Çağlar'ın Amerikalı avukatı Marvin Seagull da Çağlar'ın eski bir bakan olduğunu, ailesi ve torunları bulunduğunu ifade etti ve kaçmasının söz konusu olmadığını savunarak, Çağlar'ın 5 milyon dolar kefaletle serbest bırakılmasını talep etti. 
     Çağlar'ın tutuklanmasının siyasi gerekçelere dayandığını ve onun küçük düşürülmesi amacına yönelik olduğunu da söyleyen avukat, Çağlar'ın sağlık durumunun iyi olmadığını, sürekli ilaç kullandığını bu nedenle de serbest bırakılması gerektiğini ifade etti. 
     Karşı tezi savunan Amerikan hükümeti temsilcisi Williams ise bir sanığın başka bir ülkeye iadesi söz konusu olduğunda genellikle kefalet uygulamasına başvurulmadığını hatırlatarak, ''Sanık Türkiye'yedönmemek için herşeyi yapabilir'' görüşünü ortaya attı. 
     Duruşmaya ceketsiz ve kravatsız olarak FBI ajanları tarafından getirilen Çağlar, İngilizce bilmediği için konuşmaları kulaklıktan dinledi. 
     Mahkemedeki konuşmalar Çağlar'a özel olarak tutulan tercüman tarafından aktarıldı. 
     Daha sonra tekrar söz alan Seagull, müvekkilinin serbest bırakılmasında ısrar etti ve alternatif olarak, Çağlar'a elektronik bilezik takılabileceği önerisini getirdi. 
     Avukat, Çağlar'ın durumuyla ilgili tüm belgeleri yarın akşam ya daen geç Cuma sabahına kadar mahkemeye sunacağını bildirdi. 
     Yargıç Andrew Peck, ''hazırlıkların tamamlanması için zamana ihtiyaç bulunduğuna dikkat çekerek, ''elektronik bilezik önerinizi kabul etsek bile Çağlar birkaç gün daha, otelden daha ucuz bir yerde kalmaya devam edecek'' şeklinde konuştu. 
     Yargıç daha sonra duruşmayı Cuma günü TSİ 21.00'e erteleyerek celseyi kapattı. 




</TEXT>
</DOC>
