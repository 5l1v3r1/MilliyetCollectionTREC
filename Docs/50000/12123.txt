<DOC>
<DOCNO> 12123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/19/son/sontur06.html </URL>
<DATE> 2001/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Kurulu "Ulusal Program" için toplandı 
</HEADLINE>
<TEXT>

     Bakanlar Kurulu, Başbakan Bülent Ecevit'in başkanlığında toplandı. Başbakanlık Merkez Binası'ndaki toplantı, saat 11.15'de başladı. 
     Toplantının tek gündem maddesi bulunuyor. Toplantıda, koalisyonu oluşturan partilerin genel başkanlarının tam görüş birliğine vardığı, Türkiye'nin Avrupa Birliği ile ilişkilerini düzenleyen Ulusal Program ele alınacak. Bakanların görüşlerini bildirmelerinin ardından son şekli verilecek Ulusal Program, Devlet Bakanı ve Başbakan Yardımcısı Mesut Yılmaz tarafından bugün kamuoyuna açıklanacak. 
     Bakanlar Kurulu toplantısına, Birleşik Arap Emirlikleri'nde bulunan Milli Savunma Bakanı Sabahattin Çakmakoğlu ile Mısır'da bulunan Ulaştırma Bakanı Enis Öksüz katılmayacak. Bayındırlık ve İskan Bakanı Koray Aydın ile Sanayi ve Ticaret Bakanı Ahmet Kenan Tanrıkulu ise programları nedeniyle toplantıya gecikmeli olarak iştirak edecekler. Devlet Bakanı Kemal Derviş, bugünkü Bakanlar Kurulu Toplantısı'na ilk kez katılıyor. Koalisyonu oluşturan partilerin genel başkanları Bakanlar Kurulu Toplantısı'ndan önce biraraya gelerek, 10 dakika görüştüler. Görüşmeye, Devlet Bakanı Kemal Derviş de katıldı. 




</TEXT>
</DOC>
