<DOC>
<DOCNO> 48678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/guncel/gun02.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İroni olmadı İRPAŞ verelim 
</HEADLINE>
<TEXT>
Gözleri doymadı 
Coşkun kardeşlerin İGDAŞ vurgununun ortaya çıkmasıyla, yeni bir şirket kurarak belediyeden reklam işi almayı sürdürdükleri saptandı 
     İSTANBUL Milliyet 

     İroni Ajans’ın ortaklarının, İGDAŞ’ın 1.5 trilyon lira dolandırılmasıyla ilgili iddiaların ortaya çıkması üzerine, 1998’de kurulan bir diğer şirket aracılığıyla İstanbul Büyükşehir Belediyesi’ne ait şirketlerden reklam işi almaya devam ettiği belirlendi. 
     Merkezi, Barbaros Bulvarı Abbasağa Sokak No. 9 9 B’de bulunan İroni Limited şirketinin ortakları Abdullah Topel Coşkun ve Taci Erdemir, 1998’de İstanbul Ticaret Odası’na İTO başvurarak İRPAŞ İletişim Hizmetleri Reklamcılık Yayıncılık A.Ş adıyla 10 milyar sermayeli yeni bir şirket kurdu. Yeni şirketin merkezi olarak İroni Ajans’ın adresi gösterildi. Şirket ortaklarının amacı belediyeden iş almayı sürdürmekti. 
     Yeni şirkette, İroni Ajans’ın ortaklarından Kanal 7 Haber Genel Yönetmeni Ahmet Hakan Coşkun ve RP Bakırköy Belediye Başkan adayı Mehmet Özhüsrev yer almadı. Yeni şirket, küçük kardeş Mahmut Fazıl Coşkun, baba Hamdi Coşkun ve büyük kardeş Abdullah Topel Coşkun, Taci ve Naci Erdemir kardeşlerle Mehmet Göksu’dan oluştu. Erdemir hakkında, İGDAŞ soruşturmasında "cürüm işlemek için oluşturulan çeteye yardımcı olduğu" iddiasıyla rapor hazırlanmıştı. 
     
     İşler yine belediyeden 
     İroni Ajans’ın adının İGDAŞ vurgununda ortaya çıkması üzerine belediyeye alınacak tanıtım ve reklam işlerinde İRPAŞ’ın devreye sokulduğu belirlendi. Şirket, Belediye Kültür A.Ş.’den bugüne kadar iki iş aldı ve karşılığında 13 milyar 100 milyon lira tahsil etti. İRPAŞ, Kültür A.Ş.’den ilk işi 17 Aralık 1999’da aldı. Tanıtım filmi çekimi için şirkete 3 milyar 650 milyon lira ödendi. Şirket, ikinci işini ise 16 Eylül 2001’de aldı. Tanıtım filmi çekimi için şirkete ödenecek tutar 9 milyar 450 milyon lira olarak belirlendi. 
     



 GÜNCEL 
















</TEXT>
</DOC>
