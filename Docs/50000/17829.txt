<DOC>
<DOCNO> 17829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/son/soneko04.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş yine Washington yolcusu 
</HEADLINE>
<TEXT>

     Ekonomiden sorumlu Devlet Bakanı Kemal Derviş, Uluslararası Para Fonu IMF ve Dünya Bankası'nın yarıyıl toplantılarına katılmak üzere yarın ABD'ye gidiyor. 
     Devlet Bakanı Derviş, 26-30 Nisan tarihleri arasında gerçekleştirilecek olan IMF ve Dünya Bankası yarıyıl toplantıları sırasında, uluslararası finans çevreleri ve Washington'a gelecek olan G-7 ülkeleri ekonomi yöneticileriyle görüşmeler yaparak ekonomik program hakkında bilgi verecek. 
     Bakan Derviş, Türkiye'ye dönerken Almanya'ya uğrayarak uluslararası bankacılık çevreleri ile görüşmelerde bulunacak. 
     Öte yandan IMF'nin, ekonomik programa ek dış kaynak sağlaması bekleniyor. IMF İcra Direktörleri Kurulu'nun Türkiye ile IMF yetkilileri arasında program üzerine devam eden görüşmelerin sonuçlanması ardından Mayıs ayı başında toplanarak karar vermesi öngörülüyor. 
     Devlet Bakanı Kemal Derviş başkanlığında Türk ekonomi bürokrasinin IMF ve Dünya Bankası yarıyıl toplantılarına katılacak olması nedeniyle program üzerine sürdürülen görüşmelerin Washington'da sürdürülmesi bekleniyor. 




</TEXT>
</DOC>
