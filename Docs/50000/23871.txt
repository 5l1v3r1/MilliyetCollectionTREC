<DOC>
<DOCNO> 23871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/sondun22.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan mafya babası trafik kazası yapınca yakayı ele verdi 
</HEADLINE>
<TEXT>

     İtalyan mafya babası Vito Di Emidio, trafik kazasında yaralanınca ele geçirildi. 
     Güneydeki Puglia bölgesinin en tanınmış mafya babalarından Vito Di Emidio'nun şoförünün kullandığı araç yoldan çıktı. Olay yerine gelen jandarma ekiplerine ismini vererek, ''yaralıyım beni hastaneye götürün'' diyen mafya babası, yakayı ele vermiş oldu. 
     Uluslararası sigara ve uyuşturucu kaçakçılığı ile mafya örgütü kurma suçlarından 1995 yılından bu yana aranan 34 yaşındaki Di Emidio'nun sağlık durumunun kötü olduğu, ancak hayatı tehlikesi bulunmadığı kaydedildi. 
     Bu arada, jandarma görevlileri tarafından yapılan açıklamada, kaza sonrası hafif yaralı olarak kaçmayı başaran Di Emidio'nun şoförünü arama çalışmalarının sürdüğü bildirildi. 
     Yetkililer, arabanın içinde boş mermi kovanlarının bulunmasından dolayı kazanın arabaya ateş açılması sonucu meydana gelmiş olabileceğini belirtiyor. 
     Öte yandan, İçişleri Bakanı Enzo Bianco, Di Emidio'nun yakalanması üzerine gazetecilerin sorularını yanıtlarken, ''bu tesadüfen olan bir olay ama biz 5 ay içinde 5 büyük mafya babası yakaladık'' dedi. 
     
     







</TEXT>
</DOC>
