<DOC>
<DOCNO> 31297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/10/son/sondun07.html </URL>
<DATE> 2001/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sürgündeki Yugoslav prensine Belgrad'daki sarayına dönme izni.. 
</HEADLINE>
<TEXT>

     Yugoslavya'nın sürgündeki veliaht prensi Aleksandır Karacorciyeviç'in, babasının tacının alınmasından 60 yıl sonra Belgrad'daki saraya geri dönmesine izin verildi. 
     Times gazetesinin haberine göre, Sırp Başbakanı Zoran Cinciç, veliaht prensle Belgrad'da yaptığı görüşme sırasında, prense, ''ailesinin ülkesine geri dönmesinin ve evlerinde yaşamalarının önünün açıldığını'' bildirdi. 
     Haberde veliaht prensin, ''Otelde kalmak istemiyorum. Ülkemizde bir evimiz var. Bu benim ülkem'' sözlerine yer verilerek, dönüş için hazırlıklar yaptığı kaydedildi. Yugoslavya'daki sosyal problemlerin ve yoksulluğun, monarşinin geri dönmesinden daha en önemli olduğunu belirten Aleksandır'ın, ''Eşim ve ben buraya bir kez daha dönmekten çok mutluyuz. Ama yabancı bir ülkeye gelir gibi değil, evimize gelir gibi dönmek istiyoruz'' dediği belirtildi. Yugoslavya'nın son kralı 2. Peter'in oğlu olan Aleksandır, 1945 yılında Londra'da doğdu. Babasının 1970 yılında ölümünden sonra kral unvanı almak istemeyen ve Londra'da işadamı olan Aleksandır, Yugoslavya'nın eski devlet başkanı Slobodan Miloşeviç'e muhalif olurken, yeni Devlet Başkanı Voyislav Koştunitsa'ya destek veriyor. 







</TEXT>
</DOC>
