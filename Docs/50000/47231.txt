<DOC>
<DOCNO> 47231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/son/sontur22.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Komisyon milletvekili maaşlarını Perşembe'ye görüşecek 
</HEADLINE>
<TEXT>

     Partilerarası Uzlaşma Komisyonu, Perşembe günü toplanarak Cumhurbaşkanı Ahmet Necdet Sezer tarafından referanduma sunulmasına karar verilen 86. madde ve Anayasa'nın yürütme ve yargıyla ilgili 14 maddesi üzerinde çalışmaya başlayacak. 
     Partilerarası Uzlaşma Komisyonu, TBMM Başkanvekili Yüksel Yalova başkanlığında yapacağı toplantıda, Haziran ayında üzerinde anlaşma sağlanan 51 maddelik paketten geri kalan 14 madde üzerinde yeni bir çalışma başlatacak. Bu arada Cumhurbaşkanı Sezer tarafından referanduma sunulması kararlaştırılan milletvekili ödenek ve yolluklarıyla ilgili 86. madde de ele alınacak. Bu maddede, ''TBMM üyeleri ile bunların emeklileri T.C. Emekli Sandığı ile ilişkilendirilirler ve üyeliği sona erenlerin istekleri halinde ilgileri devam eder'' şeklindeki değişiklik yapılması ile yetinilmesinin genel eğilim olduğu öğrenildi. 
     Geçen hafta yapılan ilk toplantıda çalışmalarını ''İvedi'' olarak sürdürme kararı alan Komisyon'un son gelişmelerden sonra daha hızlı çalışacağı bildirildi. 
     Anayasa Komisyonu Başkanı Turhan Tayan başkanlığında oluşturulan alt komisyon da, tüm Anayasa'yı yeniden gözden geçirecek ve siyasi partiler ile kamuoyunda ortaya çıkan yeni değişiklik önerilerini ele alacak. 
     Uzlaşma Komisyonu'nun görüşeceği yeni Anayasa Değişikliği Paketi'nde ağırlıklı olarak yürütme ve yargıya ilişkin değişiklik önerileri yer alacak. 
     Pakette yeralması beklenen bazı değişiklik teklifleri şöyle 
     -''Cumhurbaşkanı'nın nitelikleri ve tarafsızlığı'' başlıklı 101. 
     maddesi Cumhurbaşkanı'nın görev süresinin beş yıl olarak belirlenmesi ve bir kimsenin iki kez seçilebilmesine ve Cumhurbaşkanı Ahmet Necdet Sezer'in de bu haktan yararlanması, -''Cumhurbaşkanı'nın görev ve yetkileri'' başlıklı 104. madde Cumhurbaşkanı'nın yargı, YÖK üyeleri ile üniversite rektörlerinin seçimiyle ilgili yetkilerinin kaldırılması, -''Cumhurbaşkanı'nın sorumluluk ve sorumsuzluk hali'' başlıklı 105. madde Yüce Divan'a sevkedilen Cumhurbaşkanı'nın grevinin kendiliğinden sona ermesi, -''Yargı yolu'' başlıklı 125. madde Cumhurbaşkanı'nın tek başına yapacağı işlemlere karşı yargı yolunun açılması, -''Askeri Yüksek İdare Mahkemesi'' başlıklı 157. madde Cumhurbaşkanı'na ait atama yetkilerinin kaldırılması, -''Hakimler ve Savcılar Yüksek Kurulu'' başlıklı 159. madde Hakimler ve Savcılar Yüksek Kurul kararlarına karşı yargı yolunun açılması, Adalet Bakanı'nın Kurul Başkanlığı, Müsteşarının da kurul üyeliğine son verilmesi. Üyelerin de Cumhurbaşkanı'nca atanmaması, -''Anayasa'nın değiştirilmesi, seçimlere ve halkoylamasına katılma'' başlıklı 175. madde TBMM'nin en az üçte iki çoğunluğu ile kabul edilen Anayasa değişikliğine karşı Cumhurbaşkanı'nın halk oylamasına gitme olanağının kaldırılması.'' Uzlaşma Komisyonu'nda, Başbakan'lığın herhangi bir nedenle boşalması durumunda ne tür bir düzenlemeye gidileceği, Cumhurbaşkanı'nın yasaları zamanında yayımlamaması veya KHK'leri imzalamayı geciktirmesi durumunda neler yapılabileceği, kamu kurumu niteliğindeki meslek kuruluşları başkanlığına seçilmeye sınırlama getirilmesi, bütçenin Meclis'te görüşülmesini hızlandıracak önlemlerin alınması yönündeki yeni önerilerin de tartışılması bekleniyor. 
     






</TEXT>
</DOC>
