<DOC>
<DOCNO> 40418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/son/sondun07.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Direksiyon başında sinirlenenlere "bant" müjdesi 
</HEADLINE>
<TEXT>

     Kola yapıştırılan bir bant, otoyol kavgalarından kaçınmak isteyen direksiyon başındaki sürücüleri, ''Kontrolünü kaybetmek üzeresin'' diye uyaracak. 
     İngiltere'de geliştirilen, ''Biodots'' adı verilen bandın, üzerindeki renklerin değişimiyle, sürücüyü daha sinirleri çok fazla bozulmadan uyardığını bildiren üretici firma, ''Böylece kişinin, kavga noktasına gelmeden, kendini tümüyle kaybetmeden, trafik akışının dışına çıkmasına fırsat tanınacak ve pek çok otoyol kavgası ile bunlardan doğabilecek kazaların önüne geçilmiş olacak'' açıklamasında bulundu. 
     Biodots, kullanıcının kol derisi yoluyla vücutta artışa geçen adrenalini hissediyor ve açık mor olan rengi giderek değişerek siyaha kadar dönüşüyor. Bandın tümüyle siyah olduğu nokta, sürücünün artık önüne geçilmesi güç bir öfke seline kapıldığı nokta olarak ifade ediliyor. Adrenalinin arttığı sırada vücut ısısında düşüş başladığını belirten uzmanlar, 37 derecelik vücut ısısında gayet sakin olan ve vücut bandı açık mor renkte bulunan sürücünün vücut ısısı düştükçe bu rengin siyaha dönüştüğünü belirtiyor. Manchester Metropolitan Üniversitesi'nde denemeleri sürdürülen bandın başarılı sonuçlarının kanıtlanması halinde, belediyelerin öfkeli sürücülere söz konusu ürünü parasız dağıtması seçeneği üzerinde bile durulduğu belirtiliyor. 







</TEXT>
</DOC>
