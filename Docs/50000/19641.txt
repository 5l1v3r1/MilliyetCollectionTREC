<DOC>
<DOCNO> 19641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/05/siyaset/asiy.html </URL>
<DATE> 2001/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkİye dünya ekonomİsİnde yükselmeye aday 10 ülke arasInda’ 
</HEADLINE>
<TEXT>
Ecevit’ten pembe tablo 
İspanya gezisini sürdüren Başbakan koalisyonu övdü ve "Hükümetimiz etkin, uyumlu, şeffaf" dedi 
     AYHAN AYDEMİR Madrid 

     Başbakan Bülent Ecevit, koalisyon hükümetinin etkin ve uyumlu çalıştığını belirterek, parlamentoda çoğunluğa sahip olduğunu vurguladı. 
     Resmi bir ziyaret için Madrid’de bulunan Ecevit, dün Türk - İspanya İş Forumu toplantısına katılarak bir konuşma yaptı. Türkiye’nin mali bakımdan zor bir dönemden geçtiğini, hükümetin bütün çabalarını ekonomik canlanma programına yoğunlaştırdığını söyleyen Ecevit, yeni ekonomik programda, sadece mevcut zorlukların aşılmasının değil, benzeri durumların bir daha yaşanmaması için yapısal reformların cesaret ve kararlılıkla hayata geçirilmesinin hedeflendiğini belirtti. 
     
Şeffaf devlet      Ecevit, yeni ekonomik programın başarısının temeli olarak, siyasi reform sürecinin de hızlandırıldığını ifade ederek, devlet mekanizmasının modern, etkin ve şeffaflık içinde halka daha çok hesap verir bir hale getirilerek sağlıklı bir ekonominin kurulup idare edileceğini anlattı. 
     ABD Ticaret Bakanlığı’nın yaptığı bir araştırmaya göre, Türkiye’nin dünya ekonomisinde daha üst sıralara yükselmeye aday 10 ülke arasında yer aldığını belirten Ecevit, 410 milyar dolarlık milli geliriyle hali hazırda dünyanın 22. büyük ekonomisi olduğunu söyledi. 
     Ecevit, Türk vatandaşlarının diğer demokratik toplumların sahip olduğu daha yüksek yaşam standartlarına erişmesi için kararlı çabalarının geçici bir sekteye uğradığını anlatarak, bu amacın AB ile 40 yıl önce ortaklığın hukuki temellerinin atılmasıyla başladığını kaydetti. İspanya’ya Türkiye’nin AB üyeliği konusundaki yaklaşımı için teşekkür eden Ecevit, İspanyol işadamlarını Türkiye’de yatırıma çağırdı. 
     
Jandarma’ yanıtı yok      Dün gece yurda dönen Ecevit, Esenboğa’da gazetecilerin Jandarma’nın açıklamasıyla ilgili sorularına, "Hassas bir konu. Arkadaşlarımla görüşmeden bir şey söylemeyi doğru bulmuyorum" yanıtını verdi. 
     
MÜZE MÜDÜRÜ Picasso’lar eksiliyor BAŞBAKAN ECEVİT Bizde çok varAYHAN AYDEMİR Madrid 
     Başbakan Bülent Ecevit ve eşi Rahşan Ecevit, İspanya'daki resmi temaslarının ardından Madrid'deki Kraliçe Elizabeth Müzesi'ni gezdi. 
     Ecevitler, müzeye gelişlerinde el ele tutuşarak ünlü ressam Picasso'nun tablolarının bulunduğu bölümü büyük ilgiyle gezdiler. Kraliçe Elizabeth Müzesi'nin Müdürü Ecevitlere eşlik ederken, tablolar hakkında bilgi verdi. Bu sırada müze müdürü, Ecevit'in de duyabileceği şekilde etrafındakilere, "Buraya her delegasyon geldiğinde bir iki tablo eksiliyor" diye espri yaptı. 
     Bu sözleri duyan Başbakan Ecevit de, "Bizde bol miktarda Picasso var" diye yanıt verdi. Ecevit'in bu sözleri gazetecilere Picasso tabloları satmakla suçlanan Van Milletvekili Mustafa Bayram'ı anımsattı. Ancak Ecevit'in bu sözlerle neyi kastettiği anlaşılamadı. 
     
Bir Picasso’ da Ankara’da      Picasso imzalı bir tablo da Ankara’da ele geçirildi. Ankara Asayiş Şube Müdürlüğü Hırsızlık Bürosu ekipleri, tabloyu satmak isteyenlerle 2 milyon dolara anlaştı. Satış sırasında el konulan tabloyu Kültür Bakanlığı uzmanları inceleyecek. 
     



 SİYASET 














</TEXT>
</DOC>
