<DOC>
<DOCNO> 34231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/siyaset/siy07.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Ünal’dan 8 yıl’ için garip soru 
     ANKARA ANKA 

     FP’nin kapatılmasının ardından Tayyip Erdoğan ile birlikte "yeni oluşumöda yer alan Karaman Milletvekili Zeki Ünal, kesintisiz 8 yıllık eğitime karşı muhalefetini "garip" bir üslupla sürdürdü. Ünal, Milli Eğitim Bakanı Bostancıoğlu’na, 8 yıllık kesintisiz eğitimin, okullarda "tecavüz ve taciz olayları ile hamile kalan öğrenci sayısını" artırdığını ima eden sorular yöneltti. Bostancıoğlu da soru önergesini sert bir dille yanıtladı. Disiplin olayları ile 8 yıllık kesintisiz eğitimin bağdaştırılamayacağını vurgulayan Bostancıoğlu, bu iddiayı "mantık dışı" olarak niteledi. 
     
     Yılmaz’dan kararname resti 
     HAKAN ŞANLITÜRK Ankara 

     Başbakan Yardımcısı Mesut Yılmaz, afet kararnamelerine ANAP içinden gelen tepkilere daha fazla direnemedi. Koalisyon ortağı MHP'yi kırmamak için çeşitli eleştirilere yol açan afet kararnamelerine imza atan ANAP yönetimi, bundan sonra hoşgörü göstermeme kararı aldı. ANAP'ın önceki gün Ankara İl Başkanlığı'nda yapılan ve bakanlar, belediye başkanları ile ilçe başkanlarının katıldığı toplantıda Yılmaz, "Bundan sonra afet kararnamelerine imza koymayacağız. Sadece gerçekten afet görmüş, yerleşim alanlarına yardım yapılmasına vize vereceğiz" dedi. 
     
     Tarım Kredi’de polis koruması 
     BEHZAT MİSER Ankara 

     Tarım Kredi Kooperatifleri Merkez Birliği'nde yine gerginlik yaşandı. Yaklaşık iki hafta önce yaşanan MHP - ANAP çekişmesi, dün de kendini gösterdi. Tarım Bakanı Hüsnü Yusuf Gökalp tarafından görevlerinden alınan yönetim kurulu üyeleri, mahkeme kararıyla dün görevlerine döndü. Ancak üyeler can güvenlikleri olmadığını belirterek polisten koruma istedi. MHP'liler de, yönetim kurulunun göreve dönmesine tepki göstererek TKKMB'ye geldi. Makamlarından çıkamayan yönetim kurulu üyeleri, koruma sayısının artırılmasını talep etti. Geceyarısına doğru yaklaşık 30 kişilik Çevik Kuvvet ekibi eşliğinde yönetim kurulu üyeleri binadan ayrıldı. 
     
     İstişare toplantısında kavga çıktı 
     TAHSİN AKSU İstanbul 

     Bağcılar Belediyesi'nin istişare toplantısında gergin anlar yaşandı. Bağcılar Kültür Merkezi'nde üç ayda bir düzenlenen istişare toplantılarının dün akşam yapılan oturumuna Nazlı Ilıcak, MHP Milletvekili Ahmet Çakar ve Bağımsız Milletvekili Osman Yumakoğulları konuşmacı olarak katıldı. Çakar'ın kendisinden önce konuşan Ilıcak'ın sözlerini sert bir dille eleştirmesine salondakiler tepki gösterdi. Ortamın gerginleşmesinden sonra salona gelen 20 kişilik bir grup, görüntü almaya çalışan basın mensuplarına saldırdı. Arbedede "Yöremiz" adlı yerel gazetenin muhabiri M. Ülkü Aydın 25 ve bir Liberal Demokrat Parti üyesi yaralandı. 
     



 SİYASET 
















</TEXT>
</DOC>
