<DOC>
<DOCNO> 32740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/18/son/sontur19.html </URL>
<DATE> 2001/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Af genişledi, cezaevlerinde yine bavul toplanacak 
</HEADLINE>
<TEXT>

     Anayasa Mahkemesi Af Yasası ile ilgili görüşmelerini tamamladı ve yasanın "Af" değil "Şartla Salıverme Yasası" olduğu sonucuna vardı. 
     Mahkeme, yasanın 23 Nisan 1999 tarihinden sonra işlenen suçları da kapsamasıyla ilgili itirazları da reddetti. 
     Anayasa Mahkemesi, çete suçları ve işkenceyi af kapsamına almadı. 
     Haşim Kılıç, Yeniden Doğuş Partisi Genel Başkanı Hasan Celal Güzel’in durumunun ise yarın ele alınacağını bildirdi. 
     Aftan yararlanacaklar 
     Tehditle bilgi almaya, kişiyi inancını, siyasi, sosyal görüşünü açıklamaya zorlama, tehdit, memurun görevini kötüye kullanması, firar ve firara yardım, kusurlu yangın, infılak, deniz kazası, batırma, tahribata sebebiyet. 
     Aftan yararlanamayanlar 
     Cürüm işlemek için teşekkül oluşturmak çete suçları , ırza geçme, işkence, mali suçlar, devlet aleyhine işlenen cürümler, zimmet, irtikap, memurların kötü muamelesi, patlayıcı madde imal etmek, resmi ve hususi belgelerde, çek-senette sahtecilik, devlet ihalelerinde şiddet ve tehditle rekabeti önleme, uyuşturucu imal ve ithal etmek, dolandırıcılık, hileli iflas. 
     Af kimlere yaradı 
     Anayasa Mahkemesi’nin kararıyla görevi kötüye kullanma suçundan yargılanan TBMM eski Başkanı Mustafa Kalemli ve Halkbank eski Genel Müdürü Yenal Ansen aftan yararlanabilecekler. 
     Anayasa Mahkemesi Türk Ceza Yasası’nın 240’ıncı maddesinde yer alan görevi kötüye kullanmayla ilgili maddeyi iptal etti. Ansen ve Kalemli ile birlikte bazı belediye başkanları ve bürokratlar bu maddeden yararlanacak. 
     Cürüm işlemek amacıyla çete oluşturmak suçu kapsam dışı bırakıldı. Nitelikli dolandırıcılık, uyuşturucu kaçakçılığı, tarihi eser kaçakçılığı gibi suçlar da kapsam dışında bırakıldı. Böylece banka dolandıranlar yargılanmaya devam edecek. 
     Kırcı da çıkıyor mu 
     Ayrıca Anayasa Mahkemesi’nin, Yasa’nın "farklı suçlardan alınan toplam cezadan 10 yıl düşülür" maddesini iptal etmesi, 7 ayrı cinayetten 7 kez müebbet hapse mahkum olan Haluk Kırcı’nın durumunda belirsizliğe neden oldu. Haluk Kırcı’nın aftan yararlanıp yararlanamayacağı, TBMM’nin yasanın yeni haline ilişkin vereceği karara bağlı. 
     

</TEXT>
</DOC>
