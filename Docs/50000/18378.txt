<DOC>
<DOCNO> 18378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/27/son/soneko13.html </URL>
<DATE> 2001/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD "Hükümetin inandırıcılık sorunu var" 
</HEADLINE>
<TEXT>

     Türk Sanayici ve İşadamları Derneği TÜSİAD Başkanı Tuncay Özilhan, hassas bir ortamda hükümet değiştirmenin yaratacağı zaman, mesafe ve kaynak kaybına tahümmülleri olmadığını söyledi. 
     Özilhan, ''bunun yerine, yaşanılan krizde rolü olan bir hükümetten bizi düze çıkarmasını talep etmek, daha doğru geliyor bize'' dedi 
     Yaşanılan krizin, ''Türkiye'nin yönetilememesinden'' kaynaklandığını ifade eden Özilhan, krizin ''ekonomide bugüne kadar oluşan olumsuz birikim, bu birikimi aşacak yeni yapısal düzenlemeleri engelleyen siyasi kilitlenme ve esas olarak ülkeyi yönetenlerin kendi günlük iktidar çıkarlarını Türkiye'nin geleceğinden daha önemli görmelerinden'' kaynaklandığını söyledi. 
     Özilhan, hükümetin Türkiye'yi yapısal olarak değiştirecek reformlarla ilgili sözlerini tutmadığını belirterek, ''tabii bu hükümetin bir inandırıcılık sorunu var'' dedi. 
     TÜSİAD Başkanı Özilhan, Ankara Sincan'da yapılan Türkiye Sanayici ve İşadamları Dernekleri SİAD Platformu Başkanlar Kurulu toplantısının açılışındaki konuşmasında, hükümetin üçlü bir koalisyon gibi değil, bazı bakanların tutumları da dikkate alınırsa 5'li, 10'lu bir koalisyon gibi çalıştığını söyledi. Özilhan, ''şimdi dünya piyasalarına dönmüş bu kez yapacağız diyoruz . Bize neden inansınlar '' dedi. 
     
     Programın değerlendirmesi 
     Devlet Bakanı Kemal Derviş tarafından açıklanan ''Türkiye'nin Güçlü Ekonomiye Geçiş Programı'nı'' değerlendiren Özilhan, programın, kamu finansman açığı nedeniyle sürdürülemez hale gelen iç borç dinamiğini ve kamu bankalarının görev zararları nedeniyle ortaya çıkan mali sistemdeki riskleri doğru saptamalardan yola çıkarak değerlendirdiğini bildirdi. 
     Programın krizden çıkışın ön şartı olarak 2000 yılında aksatılan yapısal reformların gerçekleştirilmesini görmesi, bunlara ''Acil Yasal Düzelemeler ''eklemesi, tüm bu konularda bir toplumsal uzlaşı arayışı içinde olunmasının yeni ekonomi yönetiminin doğru bir bakış açısını benimsediğini gösterdiğini belirten Özilhan, şöyle devam etti 
     ''Ancak bütün bu doğru yaklaşım ve saptamaların bir anlamının olması için son haftalarda iyi bir performans sergileyen TBMM ve hükümetin cesur, kararlı, özverili çalışması ve programın çizgisinden sapmaması büyük bir önem taşımaktadır. 
     Başarılı bir uygulama için gerekli elverişli ortamın yaratılması da hükümetin güven veren bir dış görünümünün olmasıyla eşit olduğunu bildiren Özilhan, ''Sayın Derviş'in kabinede yer almasının, hükümete yeni bir çehre kazandırmak için yeterli olmayacağını daha önce söyledik ama hükümet kendi üslübunca yoluna devam etmeyi seçti'' dedi. 
     
     'İşgüzar çevreler' 
     Özilhan, sözlerine şöyle devam etti 
     ''Biz her şeyi, herkesi kendimize benzetme konusunda çok mahiriz. Sayın Derviş, daha Türkiye'ye gelir gelmez kendisini bir politik alternatif gibi göstermeye çalışan çevreler oldu. Sayın Bakan'ın bu konuya mesafeli bir yaklaşım göstermesi yeterli olmadı ve bu işgüzar çevreler, yarattıkları gerginliği gördükleri halde etkinliğini sürdürdü. Bugün Sayın Bakanın zaman zaman bu rüzgarlara kapıldığını ve kendisinin kabinede uyum içinde çalışmak zorunda olduğu diğer üyelerle sık sık karşı karşıya getirecek derecede politik söylemler içine itilmesine izin verdiğini gözlemliyoruz.'' 
     Hükümet içinde uyumun sağlanmasının piyasalara güven vermenin birinci koşulu olduğunu belirten Özilhan, kamuoyunun Bakan Derviş'ten beklentisinin programa odaklanarak güven ortamının tesisine katkıda bulunacak inisiyatiflerin geliştirmesi olduğunu söyledi. 
     
     






</TEXT>
</DOC>
