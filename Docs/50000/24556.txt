<DOC>
<DOCNO> 24556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/dunya/dun01.html </URL>
<DATE> 2001/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanlış anlama krizi 
</HEADLINE>
<TEXT>

Türkiye’den Kırgızistan’a gönderilen dört kamyon askeri malzemeye Novorossisk’te Ruslar tarafından el kondu. Devreye Ankara girince olay tatlıya bağlandı 
     ANKARA Milliyet 

     Genelkurmay Başkanlığı’nın Kırgızistan Savunma Bakanlığı’na gönderdiği askeri malzeme Rus gümrüğüne takıldı. 
     Askeri malzeme taşıyan dört Türk kamyonuna Rusya’nın Novorossisk limanında el konulduğu yönünde yabancı haber ajanslarından geçen haberle ilgili olarak Dışişleri Bakanlığı, "geçiş belgesiyle ilgili bir sorun yaşandığını, Türkiye’nin Moskova Büyükelçiliği’nin konuyu takip ettiğini" açıkladı. 
     Rus makamlarının da Moskova Büyükelçiliği’ne el koymanın söz konusu olmadığını, rutin inceleme yapıldığını bildirdiği öğrenildi. 
     
Askeri yardım      Dışişleri yetkilileri, Türkiye ile Kırgızistan arasında yapılan güvenlik işbirliği anlaşması çerçevesinde bu ülkeye askeri yardım yapıldığını bildirdiler. Genelkurmay Başkanlığı’nın Kırgız Savunma Bakanlığı’na gönderdiği askeri malzemenin silah değil, iletişim ve giyim malzemesi olduğu belirtildi. 
     "El koyma" haberleri üzerine Kırgız makamlarının da Rus makamlarıyla temasa geçerek, zorluk çıkarılmaması için girişimde bulunduğu kaydedildi. 
     Olay, Moskova’daki Türk Büyükelçiliği tarafından da doğrulandı. Elçilik yetkilileri, el konan askeri malzemenin kısa zamanda Kırgızistan’a gönderileceğini bildirdi. 
     



 DÜNYA 














</TEXT>
</DOC>
