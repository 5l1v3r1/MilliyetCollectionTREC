<DOC>
<DOCNO> 6189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/guncel/gun04.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ailenin kararı 
</HEADLINE>
<TEXT>
Eyüp'e gömülecek 
Ağabey Coşan tehdit eder gibi konuştu Kendilerine mezarlık bulurlar mı ’ 
     SİNAN TOROS, ÖMER ERBİL, ŞAKİR AYDIN İstanbul 

     Nakşibendi İskenderpaşa Cemaati lideri Prof. Dr. Mahmut Esad Coşan ile damadı Prof. Dr. Ali Yücel Uyarel'in Süleymaniye Camii haziresine defnedilmesi kararının Köşk'ten dönmesi cemaatte şok etkisi yaptı. Bu gelişme üzerine Coşan ve damadının Eyüp Mezarlığı'na defnedilecekleri bildirildi. 
     Ağabey Ahmet Mithat Coşan, böyle bir kararı beklemediklerini söyleyerek, "Onların kendi fikirleridir. Onların da başına gelince, yani bir mezarlık ararlar da bulurlar mı, bulamazlar mı, o zaman anlaşılır bu iş" dedi. 
     
Cenazeler tekbirlerle...      Singapur Havayolları'na ait Boeing 777 - 200 tipi tarifeli bir uçakla, dün saat 07.30'da Atatürk Havalimanı'na gelen cenazeleri, Coşan'ın kardeşi Ragıp Coşan, teslim aldı. Cenazeler, tekbir getiren 150 kişilik bir grup tarafından iki ambulansa konularak, Yenibosna Hayrunnisa Hastanesi'ne götürüldü. 
     Cumhurbaşkanı Ahmet Necdet Sezer'in, Coşan ve Uyarel'in Süleymaniye'ye gömülmesi kararını onaylamadığı haberi, basın mensupları tarafından cemaat üyelerine duyuruldu. Bilgi almak isteyen basın mensupları ile cemaat üyeleri arasında bir gerginlik yaşandı. 
     
Karara çok şaşırdılar      Coşan'ın Küçükçamlıca'daki evine Türkiye'nin dört bir yanından lüks otomobillerle akın eden cemaat üyeleri aileye başsağlığı dileğinde bulundu. Ağabey Ahmet Mithat Coşan, dün sabah basın mensuplarına yaptığı açıklamada "Cenaze ortada kalmaz. Gider, gömülür bir yere" dedi. Ankara'dan gelen haber üzerine şaşkınlığını gizlemeyen Ahmet Mithat Coşan, "Böyle bir sonucu hiç beklemiyorduk. " dedi. 
     


 GÜNCEL 

















</TEXT>
</DOC>
