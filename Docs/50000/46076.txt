<DOC>
<DOCNO> 46076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/spor/spo02.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Parola Hücum 
</HEADLINE>
<TEXT>

Denizli, Şampiyonlar Ligi’nde yeniden varolabilmek için Leverkusen karşılaşmasında tüm riskleri göze alacak, ofansif bir futbol oynatacak 
     Yine Andersson 
     FENERBAHÇE Teknik Direktörü Mustafa Denizli, Leverkusen karşısında tüm planlarını galibiyet üstüne kurdu. Sarı - Lacivertli takımın Şampiyonlar Ligi’nde yeniden iddialı duruma gelmesi için ofansif bir futbol oynatmayı planlayan tecrübeli hoca, forvette Andersson’a görev verecek. Denizli’nin idmanlarda bir hayli formda olan Oktay’a da şans tanıması bekleniyor. 
     
     Son çalışma 
     ORTA sahayı Johnson, Ali Güneş, Ogün ve Lazetiç gibi fizik gücü yüksek oyunculardan kuracak olan Denizli, sakat olan Mustafa Doğan’ın yerine de Mert’i savunmaya çekecek. Dün akşam son çalışmasını maçın oynanacağı Bay Arena stadında yapan Fenerbahçe’de, Mustafa Denizli’nin özellikle kanat ortalarına önem verdiği gözlendi. 
     
"Şansınız yok"      FENERBAHÇE’NİN eski kalecisi, Leverkusen Antrenörü Tony Schumacher, Sarı - Lacivertliler’e Alman takımı karşısında şans tanımadı. Schumacher, "Fenerbahçe zor takım. Maç da zor geçecek ama biz kazanırız. Gönlüm isterdi ki, birlikte ikinci tura çıkalım. Ama imkansız olduğunu biliyorum" dedi. 
     
F GRUBU TAKIMLAR O G B M A Y P B.Leverkusen 2 2 0 0 3 1 6 Barcelona 2 1 0 1 4 2 3 O.Lyon 2 1 0 1 1 1 3 FENERBAHÇE 2 0 0 2 0 4 0      
     DİĞER MAÇ Barcelona - O.Lyon 
     
Avrupa’da 95. sınav      FENERBAHÇE, Almanya’nın Bayer Leverkusen takımıyla yapacağı maçla birlikte, Avrupa kupalarındaki 95. sınavına çıkacak. Sarı - Lacivertliler, şimdiye dek oynadıkları 94 karşılaşmanın 30’undan galip ayrılırken, 51 kez yenildi, 13 kez de berabere kaldı. Fenerbahçe, attığı toplam 96 gole karşılık, kalesinde 158 gol gördü. 
     
Galibiyet hasreti      AVRUPA Kupaları’nda Alman takımları ile bugüne kadar dört maç oynayan Fenerbahçe, henüz galibiyet yüzü göremedi. Sarı - Lacivertliler, 1961 yılında Nürnberg’e İstanbul’da 2-1, deplasmanda 1-0 mağlup oldu. 1970’de ise Doğu Almanya’nın Carl Zeiss Jena takımıyla karşılaşan Fenerbahçe sahasında 4-0, deplasmanda da 1-0 yenildi. 
     
Leverkusen’de moraller bozuk      BAYER Leverkusen Genel Menaceri Reiner Calmund, Alman Milli Takımı’nın başarısızlığının, kendilerini de olumsuz etkilediğini söyledi. Calmund, Leverkusen’den Nowotny, Ramelow, Ballack ve Neuville’in de yer aldığı milli futbolcuların ağır eleştiriler nedeniyle büyük moral bozukluğu yaşadıklarını belirtti. Teknik direktör Toppmöller ise "Fenerbahçe önünde dikkatli olmalıyız. Yıldıray profesyonel bir futbolcu. Milli takımdaki arkadaşlarına karşı nasıl oynayacağını iyi bilir." dedi. 
     
Çiçekli karşılama      SARI - Lacivertli takım Leverkusen maçı nedeniyle dün özel bir uçakla Almanya’nın Köln şehrine gitti. Köln Konsolosu Sertaç Sönmezay ile Köln Fenerbahçeliler Derneği yöneticileri kafileyi çiçeklerle karşılarken, taraftarlar, "Biz inandık, siz de inanın", "Bekle Avrupa, Fenerbahçe geliyor" diye bağırdılar. Futbolcular havalimanında ilk kez pasaport kuyruğunda beklemediler. 
     
Leverkusen karşısında son şans      FENERBAHÇE, Şampiyonlar Ligi’ndeki üçüncü maçını bugün Almanya’da Leverkusen ile oynayacak. Bay Arena Stadı’nda TSİ 21.45’te başlayacak karşılaşmayı Lüksemburg’dan Alain Hamer, Bruno Faye, Richard Delor hakem üçlüsü yönetecek. Maç Star’dan naklen yayınlanacak. 
     



 SPOR 






















</TEXT>
</DOC>
