<DOC>
<DOCNO> 15321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/siyaset/asiy.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bunlar da oy’alanı 
</HEADLINE>
<TEXT>

Ne fizibilite çalışması yaptırdılar, ne talebe baktılar... Birkaç oy fazla almak için memleketlerine yaptırdıkları havaalanlarında in cin top oynuyor 
     İHSAN YILMAZ İstanbul 

     Siyasilerin oy hesabı ve hemşehricilik anlayışıyla, memleketlerinde yaptırdığı havaalanlarının çoğu, toprağa gömülen trilyonlarca liranın anıtı gibi kullanılmaz halde duruyor. Dört ulaştırma bakanının kendi dönemlerinde yaptırdığı dört havaalanı da bunlar arasında. Bazı siyasilerin çabalarıyla yapılan diğer havaalanları da kapasitelerinin çok altında çalışıp sürekli zarar ediyor. İşte hayalet havaalanlarına ve mimarlarına birkaç örnek... 
     
Yılmaz hakkında da soruşturma açılmıştı      Kurtköy'deki Sabiha Gökçen Havaalanı'nın yapımı devam ederken dönemin Başbakanı Mesut Yılmaz hakkında, ihalede usulsüzlük yaptığı gerekçesiyle soruşturma açıldı. DYP'nin Nisan 1998'de verdiği Meclis Soruşturma önergesinde, Yılmaz'ın protokol hükümlerini dikkate almadan, ihalenin NATO ENF Dairesi'nce gerçekleştirilmesini sağladığı iddia edildi. Soruşturma önergesi, Genel Kurul'da görüşüldü ancak reddedildi. THY, 550 milyon dolara mal olan havaalanına koyduğu seferleri, yeterli yolcu olmadığı gerekçesiyle geçen hafta durdurdu. 
     
     Körfez Havaalanı RP'nin yasaklı lideri Necmettin Erbakan, başbakan olduğu dönemde Altınoluk'taki yazlığına rahatça gidebilmek için özel ödenek ayırtarak Balıkesir Edremit'teki Körfez Havaalanı'nı tamamlattı. Şimdi ineklerin otladığı bu havaalanının 2000 yılı zararı 200 milyar lira. 
     Sinop Havaalanı Sinop Milletvekili ve 49. Hükümet'in Ulaştırma Bakanı Yaşar Topçu'nun ağırlığını koymasıyla yapılan havaalanından istenilen verim alınamadı. THY, bu havaalanına düzenlediği seferleri yetersiz talep üzerine kaldırdı. İki aydır hiç uçak inmeyen havaalanında 52 personel çalışıyor. 
     Tokat Havaalanı 51. Hükümet'in Tokatlı Ulaştırma Bakanı, DYP'li siyasetçi Ali Şevki Erek'in desteğiyle yapılan havaalanına, önceden haftada bir sefer yapılıyordu. Bir yıldır yolcu uçaklarının gitmediği Tokat Havaalanı'nı zaman zaman özel ve askeri uçaklar kullanıyor. Alanda 37 personel çalışıyor. 
     Bursa Havaalanı DYP'li politikacı ve kaçak işadamı Cavit Çağlar'ın kanatları altında varlığını sürdüren Bursa Havaalanı'na özel havayolu şirketleri sefer yapıyor. Havaalanı, Çağlar'ın "gece de çalışsın" talimatı üzerine ışıklandırılmıştı. 
     Hatay Havaalanı Projesi En çok tartışılan havaalanı projelerinden biri. İhale aşamasında olan havaalanına, kuşların göç yolu üzerinde olması nedeniyle karşı çıkılıyor. Ayrıca Jeoloji Mühendisleri Odası, Amik Ovası'na yapılacak alanın fay hattında olduğunu söylüyor. Tüm olumsuzluklara rağmen ANAP'ın Hatay Milletvekilleri Levent Mıstıkoğlu ve Hakkı Oğuz Aykut alanın yapılması için mücadele ediyor. 
     Yozgat Havaalanı Projesi Yapımı 1988 yılında planlanan, ancak bir türlü gerçekleştirilemeyen Yozgat Stol tipi havaalanı, 2001 yılı yatırım programından çıkartılıp, tarım alanı olarak kullanılmak üzere 2002 yılının Eylül ayına kadar Yaşar Doğan adlı çiftçiye yaklaşık 1.3 milyar liraya kiraya verildi. 
     Isparta Süleyman Demirel Havaalanı Süleyman Demirel'in, dolaylı olarak memleketi Isparta'ya kazandırdığı havaalanı 35 trilyon liraya maloldu. 1997'de hizmete giren havaalanı, "uluslararası liman" statüsünde olduğu için 24 saat uçuşa hazır. Ancak haftada sadece iki iniş kalkış yapılıyor. Havaalanının yıllık zararı 1 trilyon lira. 
     Antalya Gazipaşa Havaalanı Antalya Milletvekili Arif Ahmet Denizolgun'un Ulaştırma Bakanı olduğu 1998 yılında yatırım programına alındı. 2 trilyon 700 milyar lira harcandı, pist 625 metre daha uzatıldı. Yüzde 98'i tamamlandı ama alana uçak inmesi imkansız. Çünkü bir uçağın ilk denemede inememesi halinde ikinci bir şansı yok. Uçağın yeniden yükselmesini engelleyen tepeler var. 
     


 SİYASET 













</TEXT>
</DOC>
