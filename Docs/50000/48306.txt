<DOC>
<DOCNO> 48306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/siyaset/siy01.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
CUMHURBAŞKANI, BEKLENEN TALİMATI YAZDI VE YOL GÖSTERDİ 
</HEADLINE>
<TEXT>
Referanduma gerek yok 
Dün akşam Başbakanlık’a beklenen iki sayfalık talimatı gönderen Cumhurbaşkanı Sezer, "120 gün içinde Meclis, 86. maddede değişiklik olursa referandumun konusu kalmaz" açıklaması yaptı 
     ANKARA Milliyet 

     Cumhurbaşkanı Ahmet Necdet Sezer’in halkoylamasına götürülmesine karar verdiği, milletvekillerinin özlük haklarını düzenleyen Anayasa’nın 27. maddesine ilişkin referandum kararının yayımlanmasıyla ilgili olarak günlerdir süren usul tartışması dün sona erdi. 
     Başbakanlık, öğleden önce Köşk’ten bir yazı istedi. Sezer de dün akşam hükümetin istediği yazıyı göndererek, 27. maddenin Resmi Gazete’de yayımlanmasını istedi. 
     
     Başbakanlık talep etti 
     Anayasa değişikliği paketinde 27. maddenin yayımlanmasına ilişkin bir talimat gelmediğini açıklayan Hükümet, dün de Cumhurbaşkanlığı’na bir yazı gönderdi. Başbakanlık’ın Köşk’e gönderdiği yazıda şöyle denildi 
     "Cumhurbaşkanlığı’nca Başbakanlık’a gönderilen yazıda halkoylamasına sunulmasının uygun görüldüğü belirtilen çerçeve 27. maddenin de Resmi Gazete’de yayımlanması hususunda herhangi bir talimat veya bir Cumhurbaşkanlığı kararı bulunmadığı gibi söz konusu yazının bir halkoylaması kararı gibi değerlendirilmek suretiyle Resmi Gazete’de yayımlanmasının istenmediği, Başbakanlık’a 15 Ekim tarihli yazı dışında herhangi bir yazı ya da karar gönderilmediği ve 3376 sayılı kanunun 2. maddesi uyarınca halkoylaması sürecinin başlaması için ilgili Anayasa değişikliğine ilişkin kanunun öncelikle Resmi Gazete’de yayımlanması gerektiği, 4709 sayılı kanunun çerçeve 27. maddesinin halkoylamasına sunulmasına ilişkin olarak bir Cumhurbaşkanlığı kararı gönderilmesi halinde Resmi Gazete’de yayımlanacağı tabii olduğu hususlarına yer verilmiştir." 
     Açıklamanın Köşk’e ulaşmasının ardından Sezer’in bu talebe ne yanıt vereceği tartışmaları ise Cumhurbaşkanı’nın, Hindistan Büyükelçisi’ni kabulü öncesinde gazetecilerin sorularını yanıtlamasıyla son buldu. Sezer, "Bir yazıya gerek yok ama bir duraksama, bir kuşku varsa bunu gidermek ve bunun yayını için yazı da yazarız" dedi. Sezer hükümetin iddia ettiği gibi bir yazıya gerek olmadığını şu cümlelerle anlattı 
     "Anayasa değişikliğinin nasıl yapılacağını Anayasa’nın 175. maddesi belirliyor. Meclis’te 5’te 3 ile 3’te 2 arasında üye oyuyla kabul edilen Anayasa değişikliğinin Cumhurbaşkanı tarafından Meclis’e tekrar görüşülmek üzere geri gönderilebileceği gibi gönderilmiyorsa yasanın halkoyuna sunulması zorunlu. Zorunlu olarak halkoyuna sunulacak Anayasa değişikliklerinin Anayasa’nın 175. maddesi 4. fıkrasında Resmi Gazete’de yayımlanacağını öngörülüyor. Cumhurbaşkanı’nın uygun gördüğü, onayladığı ve yayını için gönderdiği Anayasa değişikliğinin Resmi Gazete’de yayımlanmasını da 175. maddenin 5. fıkrası öngörüyor. Bunun için bizim bir yazı yazmamıza gerek yok." 
     
     86. maddede değişiklik olursa...’ 
     Sezer, referandumun ekonomiye yük olacağı şeklindeki saptamalar hakkında ne düşündüğünün sorulması üzerine şöyle konuştu 
     "Referanduma gerek kalmadan da bu çözülebilir. Önümüzde 120 günlük bir süreç olacak. Karar yayınlandıktan sonra bu süreç içinde TBMM 86. maddede uygun bir değişiklik yaparsa ve o referandumdan önce yayınlanırsa referandumun konusu kalmaz diye düşünüyorum." 
     Cumhurbaşkanı Sezer, dün akşam Başbakanlık’a iki sayfalık "beklenen" bir metin gönderdi. Eleştirel bir değerlendirmenin olmadığı yazının son paragrafında şöyle denildi "Halkoylaması sürecinin başlayabilmesi için çerçeve 27. maddenin Resmi Gazete’de yayımlanmasını rica ederim." 
     Karar dün gece Resmi Gazete’nin mükerrer sayısında yayımlandı ve 120 günlük referandum süreci başladı. 
     



 SİYASET 












</TEXT>
</DOC>
