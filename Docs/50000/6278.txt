<DOC>
<DOCNO> 6278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/son/sondun15.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız aydınlarından deklarasyon "Fransa Türk demokratlarına zarar verdi" 
</HEADLINE>
<TEXT>

     Fransa'da üç ünlü yazar, Liberation gazetesine yazdıkları ortak makalede, Fransa'nın sözde Ermeni soykırımı yasasıyla Türkiye'de demokratlara ve Ermeni halkına büyük zarar verdiğini bildirdi. 
     Alain Dugrand, Jean Keheyan ve Gilles Perrault isimli yazalarlar tarafından kaleme alınan ve ''Paris, Türk demokratlara zarar verdi'' başlığıyla çıkan uzun makalede, Fransız politikacılar sert dille eleştirildi. 
     Fransa'nın kendi sömürgeci tarihini ve geçmişini unutarak, uzaklardaki tarihi olayları gündeme getirmesi kınanan yazıda, Fransız politikacıların, Cezayir ve Madagaskar'daki işkence ve şiddet uygulamalarıyla Ruanda'daki soykırımda Fransa'nın sorumluluğunu sorgulamayı unuttukları bildirildi. 
     Türkiye'de demokratların son 70 yıldır tüm zorluklara rağmen demokrasiyi güçlendirmeye çalıştığı belirtilen yazıda, yasanın Türkiye'de aşırı milliyetçiği de körüklediği ifade edildi. 
     Fransa'nın, iç politik endişeleri yüzünden seçimlerden birkaç hafta önce Ermeni yasasını geçirdiği kaydedilen yazıda, Fransız parlamenterlerin oy uğruna Ermeni lobisine boyun eğmek zorunda kaldığı ifade edildi. Yazıda, kendi tarihlerine bakma görevinin Türk vatandaşlarına düştüğü kaydedildi ve Osmanlı'nın yaptığını Fransızların değil, Türk vatandaşlarının kendilerinin araştırmak zorunda olduğu belirtildi. Fransa'nın bu tavrının konuyla ilgili tartışmanın açılmasına değil,kapanmasına yol açtığı kaydedilen yazıda, yasanın, ne Türkiye'ye, ne de Ermenistan'a faydası dokunduğu ve özellikle zorluklar içinde kıvranan Ermenistan'daki vatandaşlara zarar verdiği ifade edildi. 




</TEXT>
</DOC>
