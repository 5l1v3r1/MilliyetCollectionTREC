<DOC>
<DOCNO> 41000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/son/sontur02.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakıp Sabancı, Garih cinayetinden affı sorumlu tuttu 
</HEADLINE>
<TEXT>

     Sabancı Holding Yönetim Kurulu Başkanı Sakıp Sabancı, işadamı Üzeyir Garih'in katil zanlısı Yener Yermez'in yakalanmasıyla ilgili olarak, ''Adam daha evvel bu işi yapmış. Hapishaneye girmiş çıkmış tekrar bu işi yapmış. Bunlara sebebiyet vermek doğru mudur '' dedi. 
     Sakıp Sabancı, ''8. Halıcı-Midi Bilgisayarla Beste Yarışması''nın finalinin yapıldığı Sabancı Center'de, gazetecilerin sorularını yanıtladı. 
     Bir soru üzerine, Garih cinayetinden sonra çok şeyin söylendiğini ifade eden Sabancı, kendilerinin de hain bir saldırı sonucu Özdemir Sabancı'yı kaybettiklerini hatırlatarak, ''İnşallah bundan sonra böyle günler yaşamayız'' dedi. 
     Cinayetten sonra bir kişinin yakalandığını ve yaptıklarını anlattığını, bunun sevindirici olduğunu belirten Sabancı, olayla ilgili farklı ifadelerin bulunduğunu ve her şeyin ortaya çıkması için zamana ihtiyaç olduğunu bildirdi. 
     Sabancı, Üzeyir Garih'in Türkiye için büyük bir kayıp olduğunu, geri getirilemeyeceğini, ancak bundan sonrası için bu olaydan ders çıkarılarak gerekli önlemlerin alınabileceğini söyledi. 
     Adana'da 1954 yılında Bossa basma fabrikasının kurulması sırasında müteahhit firmalardan birinin soğuk hava ve havalandırma sistemlerini gerçekleştirdiğini anlatan Sabancı, Üzeyir Garih'in o müteahhit firmada mühendis olarak çalıştığını kaydetti. Sabancı, Garih ile Adana'da arkadaşlık yaptığını, beraber yemek yediklerini ve iyi bir diyalogları bulunduğunu söyledi. 
     Af konusu 
     Sabancı, Garih'in katil zanlısı Yener Yermez'in daha önce aftan yararlandığının hatırlatılması üzerine de, şunları kaydetti 
     ''İnsancıl pencereden bakıldığında af insanların yüreğinde olmalı ve insanlar affedilmelidir. Fakat bu toplumun aleyhine olursa, top döner dolaşır da, başka insanların öldürülmesinde de teşvik edici olursa yazık olur. Özdemir Sabancı gibi olaylarda aflar getirdiğin zaman işte neticeler itibariyle kötü oluyor. Hapishaneye giren insan kısa bir zaman sonra bir şekilde affediliyor. Böyle olunca yeni olaylara davetiye çıkıyor. Üzeyir Garih olayında da görülüyor ki, adam daha evvel bu işi yapmış. Hapishaneye girmiş çıkmış tekrar bu işi yapmış. Bunlara sebebiyet vermek doğru mudur '' 
     Sabancı, işadamlarının yeterince korunup korunmadığı yönündeki bir soru üzerine de, Özdemir Sabancı, Üzeyir Garih gibi üreten, başarılı insanların daha fazla korunmaya ihtiyaçları olduğunu söyledi. 
     Fehriye Erdal kararı 
     Sabancı suikastı sanığı Fehriye Erdal'ın Türkiye'de işlediği suçlarla ilgili Belçika'da yargılanıp yargılanmayacağına ilişkin 13 Eylül'de alınacak kararla ilgili soru üzerine de Sabancı, şunları kaydetti 
     ''Adliye, sistem neyi yaparsa, ona şapka çıkarırız. Gönlümüz, bağrımız yanık. Fakat bunun yanı başında sistem, adliye ve icaplar neyse, onlara uyacağız. 
     
     






</TEXT>
</DOC>
