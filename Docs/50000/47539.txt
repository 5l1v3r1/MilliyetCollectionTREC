<DOC>
<DOCNO> 47539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/son/soneko18.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı ''Referandumun tüm masraflarını üstleniyoruz'' 
</HEADLINE>
<TEXT>

     Ankara Ticaret Odası ATO Başkanı Sinan Aygün, seçimden kaçılamayacağını, sandığın birgün milletin önüne konulacağını belirterek, ''referandumun bütün masrafını biz Türk işadamları olarak üstleniyoruz. Ben tüccarımdan para toplayacağım, memurdan da 5 kuruş para almayın diye rica edeceğim'' dedi. 
     ATO tarafından düzenlenen ''Devlet İhale Yasası'' konulu panelin açılışında bir konuşma yapan ATO Başkanı Aygün, Cumhurbaşkanı'nın Anayasa'nın bir maddesi ile ilgili referandum istemesine yönelik kamuoyunda yapılan tartışmaları eleştirdi. 
     Yapılan eleştirilerde referandumun maliyetinin ülke ekonomisini olumsuz etkileyeceğinin vurgulandığına dikkati çeken Aygün, Bu eleştirilerin haklı olmadığını söyledi. 
     Parlamenterlere, yapılan Anayasa değişikliğinin içine neden siyasi partiler ve seçim kanununda değişiklik yapılmasına ilişkin bir düzenlemenin konulmadığını soran Aygün, ''Niye halktan kaçıyorsunuz halktan korkulur mu '' dedi. 
     Yapılacak referandumun sonuçlarını da şimdiden söyleyebileceğini anlatan Aygün, referanduma katılımın yüzde 85'lerin üzerinde olacağını ve katılanların yüzde 95'inin de ''hayır'' oyu vereceklerini öne sürdü. 
     Yapılan programın IMF tarafından Türkiye'ye dayatıldığını, oysa programın milli olması gerektiğini, bir masa etrafında oturularak bu milli programın yazılmasının zorunlu olduğunu anlatan Aygün, IMF'nin Türkiye'ye dayattığı programın kabul edilmemesini istedi. 
     ''ATO olarak, danışmanlarımızla birlikte yeni bir program yazmaya başladık'' diyen Aygün, bunun milli bir program olacağını da söyledi. 
     Türkiye'de uygulanmakta olan ihale yasasına ilişkin de sert eleştirilerde bulunan Aygün, son on yılda yarım kalan yatırımlara harcanan paranın 130 milyar dolar olduğunu belirterek, şunları kaydetti 
     ''Biz 130 milyar doları toprağın altına gömmüşüz. Bu yatırımların tamamlanması için ayrılan para bu yıl 3 milyar dolar. 335 milyar dolarlık ise elimizde bitmesi gereken iş var. Bu parayı 3 milyar dolara bölerseniz bu yatırımları 100-120 yılda bitirebilirsiniz yani bu süre sonunda bu yatırımlar tarihi eser olacak turistik tesis olacak turist rehberleri bu yatırımları yüzyıl önce bu binalar okul hastane olarak inşa edilmişti diye gezdirecekler. Türkiye şu anda can çekişiyor Türkiye maalesef iyi yönetilemiyor.'' Aygün, ''ekonomik kriz nedeniyle çöktüklerini ve denizin bittiğini de söyledi. 
     






</TEXT>
</DOC>
