<DOC>
<DOCNO> 47451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/spor/aspo.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Lyon’da da öne geçti, ama direnemedi. Puan ümidi tükendi, UEFA şansı da artık sona erdi 
</HEADLINE>
<TEXT>
ELDE VAR YİNE SIFIR 
Sarı-Lacivertli takım, Oktay’ın golü ile puan umudu verdi. Ama sevinç uzun sürmedi. Govou, uyuyan defansın arasından ilk devrede skoru belirledi. Savunma ikinci yarıda umutları yok etti. Ardı ardına yapılan hatalar, Fransız ekibinin ekmeğine yağ sürdü. Temsilcimiz, farklı yenilgiyle eli boş döndü 
     Dakika dakika maç 
     10. dakika Revivo’nun topuyla Lazetiç buluştu. Yugoslav oyuncu altı pasta bekleyen Yusuf’a topu uzatamayınca Fenerbahçe bir golden oldu. 
     15. dakika Juninho korner kullandı. Fenerbahçe savunmasının arasından yükselen Foe kafa vurdu, ancak bu top boş Fener kalesine gitmedi. 
     34. dakika Bir önceki Şampiyonlar Ligi maçında aynı hatayı yapan Rüştü, yine topu elinde altı saniyeden fazla tutunca, hakem ceza sahası içinde aleyhimize çift vuruş kararı verdi. Juninho’nun vuruşu az farkla auta çıktı. 
     35. dakika Yusuf, Edmilson’dan kaptığı topu savunmanın arasından sarkan Oktay’ın önüne attı. Oktay topla buluştu ve golü attı 1 - 0. 
     45. dakika Carriere, Fenerbahçe savunmasının arasından pasını verdi. Bu top Govou’nun önüne gitmeden önce Ümit müdahale edemedi. Govou topla altı pasın sol çaprazında buluştu ve sert bir vuruşla topu ağlara gönderdi 1 - 1. 
     53. dakika Fenerbahçe ceza alanında Govou topla buluştu. Rüştü ile karşı karşıya kaldığı anda sert vurdu. Rüştü çeldi. Dönen topa Carriere vurdu 2 - 1. 
     68. dakika Govou, sağ korner çizgisinden ortasını yaptı. Fenerbahçe savunması seyrederken, Delmotte vuruşunu yaparak topu ağlara yolladı 3 - 1. 
     75. dakika Fenerbahçe, ikinci yarının tek pozisyonunu yakaladı. Bir kontratakta Ogün savunmanın arkasında topla buluştu. Bir süre topu sürdü. Kaleci Coupet’le karşı karşıya kaldı. Solundaki Oktay’a pas vermeyerek vurmayı denedi. Ancak Coupet, yüzde yüz golü önledi. 
     87. dakika Rapajic, sol taraftan serbest atış kullandı. Lyon savunması Oktay’a müdahale etmedi. Oktay rahatça kafayı vurdu, ancak top üstten az farkla auta gitti. 
     
Revivo’dan uyarı      FENERBAHÇE’NİN İsrailli futbolcusu Revivo, Lyon maçının başlama düdüğüyle birlikte takımda aksayan yönleri Mustafa Denizli’ye bildirdi. Tecrübeli oyuncu, özellikle ilk 15 dakikada sürekli kenara gelerek, Ali Akdeniz ve Mustafa Doğan’ın hata yaptığını iletti. Revivo’nun, "Ali sürekli içeri kaçıyor, sağ taraf boş kalıyor. Burayı kapatmak zorunda kalıyorum. Mustafa da aksıyor" diye dert yandığı gözlendi. Bunun üzerine Denizli, Ali’yi uyardı ve sakatlığı nedeniyle de etkisiz kalan Mustafa’yı oyundan aldı. 
     
Etki etmedi      AVUSTURYALI Plautz istatistiklerdeki tecrübesiz görüntüsüne rağmen çok koşan ve pozisyonları yakından izleyen bir hakem olarak dikkatimizi çekti. Hatalı kararı yok denecek kadar azdı. Yardımcıları da mükemmel bir karşılaşma çıkardılar. Tabeladaki skorda hakem faktörü yoktu. Maçtan önce kendisine kuşkuyla bakan kişileri adeta tekzip etti. 
     
NOTLAR      Taraftardan protesto 
     GURBETÇİ taraftarlar, Fenerbahçe’yi Lyon’da yalnız bırakmadı. Tribünde yer alan iki bin Türk taraftar, yenilgi nedeniyle maçtan sonra takımı protesto etti. Güvenlik güçleri, bu nedenle Fenerbahçe’yi stadda yarım saat bekletti. 
     
     Sahada tartışma 
     LYON’UN beraberlik sayısını yakalamasının ardından Ogün ile Ümit tartıştı. Kaptan Ogün’ün, "Bu hata yapılır mı " diyerek uyardığı Ümit’in "İşinize bakın" tarzında hareketi dikkati çekti. İki futbolcunun tartışması santra vuruşuna kadar sürdü. 
     
     Ağır bilanço 
     UEFA, daha Şampiyonlar Ligi maçları bitmemesine rağmen Fenerbahçe’nin ikinci tur şansını kaybederek, 4 milyon İsviçre Frank’ı 4 trilyon lira yitirdiğini açıkladı. Bu kayıba, katılım bedeli ve televizyon gelirleri eklenmedi. 
     
     Başkan yine yok 
     BAŞKAN Aziz Yıldırım, Lyon deplasmanına da gelmedi. Ancak Yıldırım’ın, telefonla yönetici arkadaşlarını, Mustafa Denizli’yi ve futbolcuları arayarak, başarı istediğini bildirdiği öğrenildi. 
     
     Rapajiç yedek 
     FENERBAHÇE, yine değişik kadroyla çıktı. Denizli, prensi Rapajiç’i yedeğe çekerken, oyunun son bölümünde kendisine şans verdi. Cezalı Johnson ile sakatlığı geçmeyen Mirkoviç kadroda yer almadı. Serhat ise ilk 18’e alınmadı. 
     
     Andersson 7 yıl sonra 
     SARI - Lacivertli ekibin İsveçli golcüsü Andersson, yedi yıl aradan sonra ilk kez, yedek bile olsa Fransız seyircinin karşısına çıktı. Andersson, kariyerinin en parlak dönemlerinde 1992 - 1993’te Lille’de, 1993 - 1994’te de Caen’de forma giymişti. 
     
Revivo’dan uyarı      FENERBAHÇE’NİN İsrailli futbolcusu Revivo, Lyon maçının başlama düdüğüyle birlikte takımda aksayan yönleri Mustafa Denizli’ye bildirdi. Tecrübeli oyuncu, özellikle ilk 15 dakikada sürekli kenara gelerek, Ali Akdeniz ve Mustafa Doğan’ın hata yaptığını iletti. Revivo’nun, "Ali sürekli içeri kaçıyor, sağ taraf boş kalıyor. Burayı kapatmak zorunda kalıyorum. Mustafa da aksıyor" diye dert yandığı gözlendi. Bunun üzerine Denizli, Ali’yi uyardı ve sakatlığı nedeniyle de etkisiz kalan Mustafa’yı oyundan aldı. 
     
Nasıl oynadılar      FENERBAHÇE 

     RÜŞTÜ 
     Vasat oynama hakkını kullandı. Yediği gollerde fazla hatası yoktu. Ancak kurtardığı pozisyon da yoktu. 
     
     MERT MERİÇ 
     Luyindula karşısında ağır kaldı. Rakibinin yüzünü sürekli kaleye döndürdü, topu oyuna iyi sokamadı. 
     
     ÜMİT ÖZAT 
     Ağırlığından dolayı çok büyük hatalar yapmaya devam ediyor. İlk iki golde de büyük yanılgılar içindeydi. 
     
     MUSTAFA DOĞAN 
     Kendisini tam denemeden sahaya çıktı. İyi niyetine rağmen adaleleri onu taşımayınca, yerini Uche’ye bıraktı. 
     
     ALİ AKDENİZ 
     İlk yarıda Carriere’nin peşine düşünce kulvarında büyük boşluklar oldu. Lazetiç’ten de yardım görmedi. 
     
     LAZETİÇ 
     Kötü futbolundaki istikrar sürüyor. Adeta top kaybetme uzmanı oldu. Mücadeleci yönünü de ortaya koymadı. 
     
     OGÜN 
     Müthiş bir çalışma temposu içindeydi. Ancak üretken değildi. Takımına bir türlü pozitif katkı sağlayamadı. 
     
     YUSUF 
     Oyunun organizatörü olmalıydı. Topla iyiydi, ancak yaratıcılığı yoktu. Takımının golünde büyük katkısı vardı. 
     
     ABDULLAH 
     Sahanın en hırslı ismiydi. Tek hatası üçüncü golde hakeme aldanıp, rakibini ve topu takip etmemesi oldu. 
     
     OKTAY 
     Çok istekliydi, çok da koştu. Attığı golle kendine geldi. Fakat istediği gibi topla buluşmadı. 
     
     REVİVO 
     Hiç idman yapmadan çıktığı maçta performansı çok düştü. Sakatlık korkusuyla kendisini de zorlamadı. 
     
     UCHE 
     Bu sezon ilk kez forma giydi. Tecrübesiyle sahada sırıtmadı. Öyle yer tuttu ki, ağırlığına rağmen hatasızdı. 
     
     RAPAJIC 
     Revivo’nun yerine atakları yönlendirmek için son 20 dakika sahadaydı. Ama doğrusu ne isteği vardı, ne de gücü. 
     
     ALİ GÜNEŞ 
     Oyuna girer girmez orta sahayı hemen hareketlendirdi. Her yere koştu, bir de gol pozisyonu yakaladı. 
     
Barcelona zirvede 2-1      ŞAMPİYONLAR Ligi’nde Fenerbahçe’nin yer aldığı F Grubu’nda dün gece oynanan diğer maçta Barcelona, Bayer Leverkusen’i 2 - 1 yenerek averajla liderlik koltuğuna oturdu. 60 bin seyircinin izlediği maçta ev sahibi takımın gollerini 12. dakikada Kluivert ve 38. dakikada Luis Enrique kaydetti. Bayer Leverkusen’in tek golü ise 32. dakikada Ramelow’dan geldi. 
     



 SPOR 
























</TEXT>
</DOC>
