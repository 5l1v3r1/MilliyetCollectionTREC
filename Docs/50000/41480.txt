<DOC>
<DOCNO> 41480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/ekonomi/eko10.html </URL>
<DATE> 2001/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı Derviş’in parti kurmasına sıcak bakıyorum 
</HEADLINE>
<TEXT>

     EKONOMİ SERVİSİ 

     Bir avuç lider padişahlığa devam etmezse hedefe varırız" diyen Sabancı Holding Yönetim Kurulu Başkanı Sakıp Sabancı, Kemal Derviş’in parti kurmasına veya yetkilerinin artırılmasına da sıcak baktığını söyledi. Sabancı, "Derviş, o makamlara boşuna gelmemiş, birikimleri var ve biz de bundan istifade etmeliyiz. Parlamentodan gelebilecek birisinin yanında Derviş gibi adamların olmasını istiyorum" dedi. 
     Daha dibe vurmayan krizden henüz bir çıkış da göremediğini belirten Sabancı, "Ufukta daha da kötüsü gözüküyor" diye konuştu. Yabancı ortakları ile sürekli görüştüğünü belirten Sabancı, "Henüz bize tam olarak güvenemiyorlar. Ufak bir ada olan Malta bile bizden çok daha fazla yabancı sermaye çekiyor" dedi. 
     CNN Türk’te Manşet programına konuk olan Sabancı ,krizin başından bugüne kadar yüzde 75 oranında fakirleştiğini belirterek, "İlk günlerde bu oranın yüzde 40 olduğunu söyledik, daha sonra 60 oldu, 70 oldu ve sonunda yüzde 75’e vardı. 16 milyar dolar olan Akbank ve Sabancı Holding’in değeri bugün 4 milyar dolara geriledi" dedi. 
     



 EKONOMİ 




















</TEXT>
</DOC>
