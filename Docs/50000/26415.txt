<DOC>
<DOCNO> 26415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/son/sondun01.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
41 ülke, bazıları 7 yaşında olan çocuk askerler kullanıyor 
</HEADLINE>
<TEXT>

     Dünyada 41 ülkenin, bazıları 7 yaşında olan 300 bin kadar çocuk asker kullandığı bildirildi. 
     Bu çocuklardan savaş alanlarında faydalanılmasının yanı sıra çocukların mayın temizleyici, casus, seks kölesi olarak kullanıldığı belirtildi. 
     ''Çocuk Asker Kullanımını Durdurma Koalisyonu'' tarafından yayımlanan raporda, hükümetlerin, ''daha ucuz olduğu, düşünmeden itaat ettiği ve daha kolay gözden çıkarılabildiği'' için çocuk asker kullanmayı sürdürdüğü ifade edildi. 
     Son yıllarda çocuk asker sayısında büyük değişiklik olmamasına rağmen, kullanan ülkelerin sayısında artış olduğu kaydedildi. 
     Anlaşmazlıklar sona erdikçe Ortadoğu ve Latin Amerika'daki çocuk asker sayısında düşüş olduğu belirtilirken, en çok çocuk asker kullanan ülkenin, 50 bin askerle Myanmar olduğu bildirildi. 
     Merkezi New York'ta bulunan İnsan Hakları İzleme Komitesi İHİK de savaşan çocukların, ya silahlı kuvvetler bünyesinde görev yaptıklarını ya da silahlı gruplar tarafından ateş hattına sürüldükleri belirtti. 
     İHİK, ''85 ülkenin hala çocukları orduya kaydettiğini, ayrıca çocukların yarı-askeri ya da milis kuvvetlerinde kullanıldıklarını'' bildirdi. 






</TEXT>
</DOC>
