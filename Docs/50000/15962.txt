<DOC>
<DOCNO> 15962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/son/sontur24.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
FP'li milletvekilinin "sütü bozuk 28 Şubat" sözü meclisi karıştırdı 
</HEADLINE>
<TEXT>

     FP Tokat Milletvekili Bekir Sobacı'nın ''sütü bozuk 28 Şubat süreci...'' demesi üzerine TBMM Genel Kurulu'nde gerginlik yaşandı. 
     Oturumu yöneten TBMM Başkanvekili Murat Sökmenoğlu, Sobacı'nın sözünü keserek, ''Siz böyle konuşursanız 28 Şubat bin yıl devam eder. 28 Şubat Cumhuriyet'tir. Ayrıca kimin sütünün bozuk olduğu da belli değil'' diyerek karşılık verdi. 
     TBMM Genel Kurulu'nda Başbakanlık Teşkilat Yasası'nde değişiklik öngören KHK görüşülürken, FP Tokat Milletvekili Bekir Sobacı, kişisel görüşlerini açıklamak üzere kürsüye geldi. 
     Sobacı, sokaklardaki esnaf eylemlerinin insan hakları ihlallerinden kaynaklandığını ileri sürerek, ''Daha sokaktakilere katılacak milyonlar var. Dini inançları, kültürleri ve eğitim hakları engellenen milyonlar var. Silahlarına, toplarına güvenlere Şah'ları, Marcos'ları ve SSCB'deki ideolojik devleti koruma görevini yapan silahlı güçleri Kızıl Ordu dahil görevini yerine getirememiştir'' diye konuştu. 
     Sobacı'nın sözlerine oturumu yöneten Murat Sökmenoğlu müdahale ederek, ''Konuşmanıza biraz dikkat etmenizi rica ediyorum'' dedi. 
     Bunun üzerine Sobacı, ''Zülfüyare mi dokunuyor sayın Başkan '' diye karşılık verdi. 
     Sökmenoğlu da, ''Sayın Sobacı, zülfüyare değil, yüreğime dokundu da ondan...'' dedi. 
     Sobacı, ''O yürek kimde daha kuvvetli onun üzerinde tartışmayalım. Onlar izafi şeyler, subjektif değerlendirmeler. Oralara girmeyelim'' diye devam etti. 
     Toplumsal yüzleşme yapılamadığı sürece hiçbir konuda yol alınamayacağını kaydeden Sobacı, şunları söyledi 
     "Türkiye sütü bozuk bir 28 Şubat sürecinden sonra geldiği bu noktada bugün debelenmektedir, çıldırmaktadır. Bunu aşmak zorundayız. Eğer Türkiye, dün Bulgaristan'da Todor Jivkov'un yaptıklarını eleştirenler, bugün aynı Jivkov'un yaptılarını devlet olarak icra ediyorsa bunu kara kara oturup düşünmek zorundayız.'' 
     Sobacı'nın konuşmasının bu bölümünde DSP ve MHP milletvekilleri sert şekilde tepki gösterdiler. DSP milletvekilleri sıra kapaklarına vururak Sobacı'yı protesto ettiler. 
     
     



</TEXT>
</DOC>
