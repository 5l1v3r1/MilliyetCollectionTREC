<DOC>
<DOCNO> 33097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/son/sontur01.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Hükümette konuşulanların dışarı çıkmasından şikayetçiyim" 
</HEADLINE>
<TEXT>

     Başbakan Bülent Ecevit, "İtiraf ederim. Başbakan olarak bir şikayetim var. Hükümette ne konuşulsa bu dışarı yansıyor. Oysa hükümette, Bakanlar Kurulu toplantılarında sayın bakanların herşeyi enine boyuna tartışabilmeleri gerekir" dedi. 
     Ecevit, hükümet olarak yaptıklarını, yapmakta olduklarını inandırıcı, gerçekçi bir şekilde kamuoyuna yansıtmaları gerektiğini bildirdi. 
     Ecevit, ''Bu ekonomik programın sonuç verici olacağını birkaç ay geçmeden, belki de önümüzdeki yılın başlarında ekonomi bakımından esenliğe çıkabileceğimizi, bu olasılığın bulunduğunu kamuoyuna anlatabilmemiz lazım'' dedi. 
     Başbakan Ecevit, TRT 2 kanalında yayınlanan ''Nereye Gidiyoruz'' programına katılarak, gazeteci Murat Yetkin ve Oya Berberoğlu ile Prof. Dr. Hasan Köni'nin güncel konulara ilişkin sorularını yanıtladı. 
     ''Ekonomik programın uygulanması önemli bir sorun. Hedeflere ulaşılıyor ancak, hala piyasalarda sorun var gibi gözüküyor. Bu sorun nasıl aşılacak '' sorusu üzerine Ecevit, ''bunun çok ilginç bir durum olduğunu, aslında işlerin yolunda gittiğini, söz verdikleri herşeyi yerine getirdiklerini'' söyledi. 
     Bu konuda örnekler veren Ecevit, şöyle konuştu 
     ''Uluslararası Para Fonu ve Dünya Bankası'yla bir hayli yüksek düzeyde bir kredi anlaşması yaptık. Bunun uygulaması başladı. Türkiye'ye 18 milyar dolara yakın mali destek sağlandı. Yasama çalışmalarını çok hızlı ve verimli bir şekilde yürüttük. Bu hükümetin yaklaşık 2 yıllık süresi sırasında 327 yasa çıktı. 
     Bunların önemli bir bölümü de reformist nitelikte, yapısal nitelikte yasalar. Meclis gece gündüz çalışarak çıkarttı. Ayrıca Uluslararası Para Fonu ile ilişkilerimizin gerekli kıldığı bazı yasaların çıkması bekleniyordu. Bu yasaların hepsini zamanında Meclis'in çalışmalarıyla yerine getirdik. Bu arada olumsuz beklentilerin aksine enflasyonda hızlı bir düşüş başladı. Önce Mayıs'ta ardından Haziran'da. Vergi gelirleri program hedeflerini aşmaya başladı. Faiz dışı bütçe gelirleri hedeflenen düzeyde. Dış satım artıyor, dış alımımız, ithalatımız ise azalıyor. Bu sevindirici bir gelişme. Turizm bu yıl bir patlama dönemini yaşıyor. Bunda tabi terörü önlemiş olmamızın önemli bir etkisi var. Bir hayli borcumuz var. Fakat iç ve dış borçlar eksiksiz ve zamanında ödeniyor. Kısacası bir çok göstergeler çok olumlu.'' 
     
     Başbakan'ın şikayeti 
     ''Bir güven sorunu var. Bu güveni piyasaların, vatandaşların algılayabilmesi için koalisyon hükümeti neler yapacak '' sorusu üzerine de Ecevit, ''Yaptıklarımızı ve yapmakta olduklarımızı inandırıcı, gerçekçi bir şekilde kamuoyuna yansıtmamız gerekiyor. Bu karamsarlık ortamından Türkiye'yi ancak somut birtakım yararlı işlerin yürümekte olduğuna ikna edersek, bu programın sonuç verici olacağına birkaç ay geçmeden, belki de bu yılın, önümüzdeki yılın başlarında ekonomi bakımından esenliğe çıkabileceğimizi, bu olasılığın bulunduğunu kamuoyuna anlatabilmemiz lazım. 
     İtiraf ederim. Başbakan olarak bir şikayetim var. Hükümette ne konuşulsa bu dışarı yansıyor. Oysa hükümette, Bakanlar Kurulu toplantılarında sayın bakanların herşeyi enine boyuna tartışabilmeleri gerekir.'' 
     ''Toplantıdaki tartışmalar doğru yansıyor mu ''sorusuna ise Ecevit, ''Doğru yansısa bile, çoğu zaman doğru da yayılıyor. Ama yayılmak üzere söylenmiş sözler değil bazıları. Bir arayış sürecindeyiz. Hemen her toplantımızın başında rica ediyorum. Tabi bunun kusurunu da tamamen sayın bakanlara bağlamak doğru olmayabilir. Gazeteci olduğum bilirim. Gazeteci politikacıyı konuşturmanın yollarını, sırlarını bilir. Olmadık birşey ortaya atar. Bugün bakanlar Kurulu'nda şöyle bir şey konuşulmuş öyle değil mi diye. Yok ne münasebet diye başladı mı politikacı artık sonu gelir.'' 
     'Bakanlar Kurulu'nda ne söylendiğini bir saat sonra yazılı olarak gazetelere fakslayan bakanlar var'' sözleri üzerine Ecevit, ''Gazetecilik kurallarını çiğnesem sizden rica etmek isterdim'' dedi. Ecevit, ''bu hükümet kurulduğunda bütün Bakanlar Kurulu konuşmalarının tutanaklarının basıldığını, kendisinin buna karşı çıktığını'' anlattı. Ecevit, ''Bu tartışmalar bir arayış sürecidir. Ama bu çok üzücü bir olay. Yazılı olarak konuşmaların fakslanması beni çok üzdü. Kamuoyu çok duyarlı. Bakanlar Kurulu üyeleri olarak konuşmalarımızda çok dikkatli olmak gerekiyor'' diye konuştu. 
     
     Revizyon... 
     ''Kabinede revizyon'' söylentilerine ilişkin bir soru üzerine de Ecevit, ''Hükümet olarak revizyon yapmakla değil, düzen değişikliği yapmakla meşgul olmak gerekir. Revizyon düzeltme, tashih. Biz bunun ötesinde birşeyler yapmak istiyoruz. Göz boyayıcı birtakım şeyler, kamuoyunu belli bir aşamada yatıştırıcı adımları ben şahsen içime sindiremiyorum. Bir bakanın ayrılması gerektiği vakit zaten ayrılıyor.Bu hükümet belli bir sayıda bakanla kurulmuş. Ekonomide bunalım çıktı diye bazı bakanları gerekli olmadığı halde görev dışı bırakmak benim içime sindiremediğim bir davranış. Bakanlar zaten, başbakanlar zaten gerektiği zaman revizyonu yapıyorlar.'' 
     ''Siyasette ve ekonomide yapısal dönüşümü icra etmeye çalışıyorsunuz. Bu dönüşümün bir parçası anlamında kabinede düzenlenme kastediyoruz'' sözleri üzerine ise Ecevit, ''Onunla sorunlar çözülmez. Geçici olarak tatmin olabilir kamuoyu. Gerekebilir. Koalisyonun genel başkanları olarak henüz konuşmadık. Ama konuşulabilir. Konuşmadığımız için birşey söyleme hakkını kendimde şimdilik göremiyorum. En azından yeni bir seçim aşamasına gelindiğinde, şu sıralar böyle bir aşamada değiliz, bu konu bir karar bağlanmalı. Bakanlar Kurulu kurulmadan. Kurulduktan sonra çok güçtür.'' 
     ''Bakan sayısının azaltılması düşünülüyor mu '' sorusu üzerine de Ecevit, ''Bu reformlar bu Bakanlar Kurulu yapısıyla yerine getiriliyor. Olabilir de bu. Bundan sonraki seçimlere gidilmeden önce Bakanlar Kurulu üyelik sayısı bir karara bağlanmalı'' diye konuştu. 
     Prof. Dr. Hasan Köni de Başbakan Ecevit'e ''İstanbul sermayesi ile Ankara bürokrasisi arasında ekonomi ve siyasal düşünce arasında fark var mı '' sorusunu yöneltti. Ecevit de, İstanbul milletvekili olduğunu, ömrü boyunca Ankara'da oturduğunu, İstanbul-Ankara arasında bir tercih yapmanın içinden gelmediğini söyledi. Ancak, İstanbul'un Ankara'ya oranla ticaret ve iş hayatının yoğun olduğu bir şehir olduğunu bildirdi. İstanbul'da pazar ekonomisine geçişe daha çok ivme kazandırılmak istendiğini belirten Ecevit, şöyle konuştu 
     ''Fakat aynı zamanda Türkiye'nin bozuk düzeninde çıkarı olan çevreler de en çok İstanbul'da yoğunlaşmış durumdalar. Bütün İstanbullular, bütün İstanbul değil. Ama küçük bir çekirdek de olsa orada yoğunlaşmış durumdalar. Buna karşılık Ankara bürokrat ağırlıklı bir il. Burada daha çok devletin bakış açısı geçerlidir. Ekonomik ve ticari konular siyasete bir ölçünün ötesinde yansıtılmaz bürokrasi tarafından. İstanbul ile Ankara arasında bu bakımdan gerçekten çok önemli bir fark var. Bu farkı bir denge içinde tutmakta da yarar var.'' 







</TEXT>
</DOC>
