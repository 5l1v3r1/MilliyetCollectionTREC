<DOC>
<DOCNO> 19456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/04/siyaset/siy01.html </URL>
<DATE> 2001/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcıya mavi’ şok 
</HEADLINE>
<TEXT>

Ankara DGM Başsavcısı Volkan, Mavi Akım projesine ilişkin iddialar konusunda soruşturma başlattığını açıklayan Savcı Mete Yüksel’den dosyayı aldı. 
     GÖKÇER TAHİNCİOĞLU Ankara 

     Ankara DGM Başsavcısı Cevdet Volkan, iki gün önce Mavi Akım projesine ilişkin iddialar konusunda soruşturma başlattığını açıklayan DGM Savcısı Nuh Mete Yüksel’den dosyayı aldı. Soruşturmayı kimin yürüteceği henüz belli olmadı. Beyaz Enerji iddianamesinin ardından, nükleer santral ihalesi ve Mavi Akım projeleri hakkında ayrı bir soruşturma yürütmesi beklenen Savcı Talat Şalk’ın soruşturmayı başlattığını açıklaması bekleniyordu. Ancak, Yüksel, Mavi Akım projesine ilişkin kendisine ihbarlar geldiğini ve bu konuya ilişkin soruşturma başlattığını açıkladı. 
     Yüksel, soruşturmayı açmasının hemen ardından, projeye ilişkin soruşturmaları yürüten BOTAŞ’a başvurarak, başta proje kapsamında Türkiye’de yapılan ihaleler olmak üzere Mavi Akım’la ilgili dosyaları istedi. Ancak Yüksel’in bu çalışması, Volkan’ın şok kararıyla durduruldu. Volkan, yetkisi dahilinde soruşturmayı Yüksel’den aldı. Gerekçe olarak da iş yoğunluğunun gösterildiği bildirildi. DGM’deki bazı kaynaklar, Volkan’ın, kendisine haber vermeden açıklama yapan Yüksel’e kızdığı için dosyayı aldığını iddia etti. Volkan, soruşturmayla ilgili henüz bir görevlendirme yapmazken, daha önce bu konuda elinde bazı bilgi ve belgeler bulunan Şalk’ın bu işle görevlendirilebileceği öğrenildi. Büyük şaşkınlık yaşayan Yüksel, olayı doğrularken yorum yapmaktan kaçındı. 
     



 SİYASET 

























</TEXT>
</DOC>
