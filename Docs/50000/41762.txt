<DOC>
<DOCNO> 41762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/son/sondun44.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon yangın tehlikesi yüzünden boşaltıldı 
</HEADLINE>
<TEXT>

     ABD'de dün meydana gelen terörist saldırıların ardından boşaltılan ve bu sabah yeniden işbaşı yapan Amerikan Savunma Bakanlığı Pentagon, dünden bu yana devam eden yangının yayılma tehlikesi nedeniyle yeniden boşaltıldı. 
     ABD Savunma Bakanı Rumsfeld, Pentagon'un bugün açık olacağını duyurmuştu. Ancak yangının yayılma tehlikesi ve dumandan zehirlenme ihtimallerine karşı, itfaiye ekipleri, Pentagon'un boşaltılmasını uygun gördü. 
     Bu arada, Amerikan televizyonlarına göre, dünkü uçaklı saldırıda bir bölümü çöken Pentagon'un bu kısmında, 850 kişi çalışıyordu. Televizyonlara göre, bu kişilerden 800'ü kayıp konumunda bulunuyor. 
     Panik havası Pentagon çevresinde halen devam ederken, CNN televizyonu, bir polis otosunun, yaklaşmakta olan bir uçak olduğunu belirterek, itfaiye ekipleri ve bazı çalışanların bölgeyi hemen terk etmesi yönünde anonsta bulunduğunu belirtti. Ancak kısa süre sonra, gelen uçağın, askeri uçaklardan biri olduğu anlaşıldı. 
     Halen, yerel uçakların dahi uçuşuna izin verilmiyor. Ancak kan bağışlarını taşıyan bazı uçakların, özel izinle havalanmasına ve New York'a kan taşımasına imkan tanındığı belirtiliyor. 
     Uluslarararası uçuşların ne zaman başlayacağı konusunda ise henüz hiçbir bilgi bulunmuyor. 
     
     
     







</TEXT>
</DOC>
