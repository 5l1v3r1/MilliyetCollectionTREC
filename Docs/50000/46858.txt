<DOC>
<DOCNO> 46858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/14/son/sontur03.html </URL>
<DATE> 2001/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis memurlarına saldıranlardan biri yaralanmış 
</HEADLINE>
<TEXT>

     Küçükçekmece'de 2 polis memurunun şehit olduğu, 1 polisin de yaralandığı silahlı saldırıya ilişkin eşkali belirlenen ve olay yerinden bir otomobille kaçan 2 kişinin yakalanmasına çalışılıyor. 
     Saldırıdan sonra polise bilgi veren bazı görgü tanıkları, 30-35 yaşlarında, 1.70-1.75 metre boylarında, kareli kahverengi ceket ile koyu renk gömlek ve pantolon giyen 2 saldırganın, olay yerinden yeşil renkli Kartal marka bir otomobille kaçtığını bildirdiler. 
     Bunun üzerine Küçükçekmece bölgesinde operasyonlara başlayan güvenlik güçleri, kontrol noktaları da oluşturarak 9 milimetre çapında tabancaları olduğu belirlenen saldırganları yakalamaya çalışıyor. 
     Operasyonu yöneten İstanbul Emniyet Müdürü Hasan Özdemir, telsiz arcılığıyla polis ekiplerine verdiği talimatta, şüpheli kişi ve otomobiller üzerinde uygulama yapılmasını istedi. 
     Şüpheli görülen evlere baskın yapılacağını da bildiren Özdemir, vatandaşlara da ''Şehit polislerimizin faillerini arıyoruz'' şeklinde bilgi verilmesi gerektiğini söyledi. 
     Bu arada bir görgü tanığı, saldırganlardan birinin, kaçarken silahını beline takmak istediği sırada tabancanın ateş aldığını ve yaralandığını anlattı. 
     Bunun üzerine, çevrede bulunan sağlık kuruluşları, silahla yaralanan kişilerin başvurusu halinde polise bilgi verilmesi konusunda uyarıldı. 
     Öte yandan, saldırının, Küçükçekmece İlçe Emniyet Müdürlüğü Araştırma Büro Amirliği'nde görevli gündüz çalışan ekibin, Sefaköy'de oturan arkadaşlarını evinden aldıktan sonra göreve başladıkları sırada meydana geldiği belirtildi. 
     Olayı görerek polis telsizinden ''Acil durum, acil durum polisleri vurdular'' şeklinde anons yapan kişinin de, Küçükçekmece Belediyesi Temizlik İşleri Müdürlüğü'nde çalıştığı ve kullandığı çöp kamyonu ile tesadüfen olay yerinden geçerken saldırıya şahit olduğu öğrenildi. 
     






</TEXT>
</DOC>
