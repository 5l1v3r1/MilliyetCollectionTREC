<DOC>
<DOCNO> 22378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/son/sondun18.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yugoslavya'ya yönelik hava harekatıyla ilgili Pentagon'a suçlama 
</HEADLINE>
<TEXT>

     Yugoslavya'ya yönelik hava harekatı sırasında NATO kuvvetlerine komuta eden, dönemin NATO Avrupa Müttefik Kuvvetler Başkomutanı Amerikalı General Wesley Clark, ABD Savunma Bakanlığı Pentagon ve dönemin Savunma Bakanı William Cohen'in, NATO harekatını ciddi biçimde engelledikleri suçlamasında bulundu. 
     Anılarını bir kitapta toplayan General Wesley Clark, kendisinin 1998 Mart ayında Kosova Arnavutlarına karşı baskı uyguladığı takdirde NATO'nun müdahalede bulunacağı yolunda, o zamanki Yugoslavya Devlet Başkanı Slobodan Miloşeviç'in uyarılmasını önerdiğini, ancak Pentagon'ın bunu engellediğini belirtti. 
     Clark, bundan bir yıl sonra savaş başlayınca Pentagon'ın engellemelerini sürdürdüğünü, örneğin bazı hedeflerin bombalanmasını kabul etmediğini ve kara harekatının plana dahil edilmesine karşı çıktığını açıkladı. 
     Kitabında, Yugoslav kuvvetlerine karşı kara harekatı düzenlenmesi yolundaki taleplerini üst makamlara iletmek amacıyla Washington'da yapılan bir toplantıya katılmasının Cohen tarafından engellendiğini bildiren Clark, savaşın son haftalarında, Kosovalı Arnavutlar Yugoslavya güçlerine karşı savaşırken de, Amerikan topçu, füze ve helikopterlerinin Kosova'dan Yugoslavya'ya karşı kullanılması önerisinin de Pentagon tarafından geri çevrildiğini belirtti. 
     Halen Arkansas eyaletinin Little Rock kentinde yaşayan General Clark, New York Times gazetesine telefonla verdiği demeçte de, ''Pentagon'da, Balkanlar'a daha etkin bir müdahalede bulunulmasına karşı inanılmaz derecede büyük bir direnç vardı'' diye konuştu. Clark,''Balkanlar, Pentagon'ın Basra Körfezi ve Kore'yi kapsayan ulusal askeri stratejisi içinde yer almıyordu'' diye ekledi. 
     General Clark'ın ''Waging Modern War'' adlı 479 sayfalık anıları, 77 gün devam eden NATO hava harekatının nasıl planlandığı ve nasıl yürütüldüğü konusunda ilk elden bilgiler veriyor. Kitapta, askeri harekat öncesindeki yoğun diplomatik çabaların perde arkası da anlatılıyor. Clark, kitabında, dönemin ABD Başkan Bill Clinton'ın, kara harekatına izin vermeye hazırlanan kabiliyetli bir lider olduğunu, o dönemde NATO Genel Sekreteri olan Javier Solana'nın da bombardımandan yana tavır koyduğunu belirtti. 







</TEXT>
</DOC>
