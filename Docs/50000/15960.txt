<DOC>
<DOCNO> 15960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/son/sontur22.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hülya Avşar polis tarafından mahkemeye götürülecek 
</HEADLINE>
<TEXT>

     Hazırladığı televizyon programında toplumun ruh sağlığına zarar verdiği ileri sürülen sanatçı Hülya Avşar'ın, ''Yetkili makamların emirlerine itaatsizlik'' suçundan yargılanmasına başlandı. 
     İstanbul 4. Sulh Ceza Mahkemesi'ndeki duruşmaya, tutuksuz yargılanan sanık Hülya Avşar katılmadı. Duruşmada söz alan sanatçının avukatı Hülya Dinçer, davanın usulsüz olarak açıldığını savundu. 
     Suçun sabit olmadığını ileri süren Dinçer, davanın reddedilmesini istedi. Talebi kabul etmeyen hakim, sanatçının bir sonraki duruşmada ''ihzaren celbine'' polis marifetiyle hazır bulundurulmasına karar verdi. 
     Hakim, Sağlık Bakanlığı Temel Sağlık Hizmetleri Genel Müdürlüğü'nün konuya ilişkin yazısının, Avşar ile özel televizyon kanalına tebliğ edilip edilmediğinin belirlenmesi ve sanatçının hangi tarihteki programı için suç duyurusunda bulunulduğunun öğrenilmesi amacıyla İl Sağlık Müdürlüğü'ne yazı yazılmasını kararlaştırarak duruşmayı erteledi. 
     
     



</TEXT>
</DOC>
