<DOC>
<DOCNO> 23886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/soneko15.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Ziraatçılar Derneği "Buğday fiyatı çok düşük oldu" 
</HEADLINE>
<TEXT>

     Türkiye Ziraatçılar Derneği Başkanı İbrahim Yetkin, cumhuriyet tarihinde ilk kez, buğday fiyatının, bir tarım bakanının direnişine rağmen, bu kadar düşük belirlendiğini bildirdi. 
     Yetkin, yaptığı açıklamada, buğday destekleme fiyatının, Tarım ve Köyişleri Bakanı'nın, Ekonomik İstikrar Programı'na göre, asgari miktar olarak belirlediği 178 bin 200 liralık tabanının bile altında kaldığını kaydetti. Yetkin şunları dedi 
     ''Bu durum, IMF'den sorumlu Devlet Bakanı Kemal Derviş gözetiminde uygulanan programın, çalışanlara, üreticilere karşı nasıl düşmanca bir mantıkla hazırlandığını ve uygulandığını gözler önüne sermektedir. Bu tutum, bazılarının iddia ettiği gibi ekonomiye katkıda bulunmayacak, aksine zarar verecektir.'' 
     Türkiye'nin yıllık buğday ihtiyacının 16-18 milyon ton arasında olduğunu, geçen yıl 21 milyon ton olan buğday üretiminin, bu yıl kuraklık ve gübre atamama nedeniyle 18 milyon tona düşeceğini vurgulayan Yetkin, ''Rekoltenin 18 milyon ton olarak gerçekleştiği 1999 yılında Türkiye, 1 milyon 613 bin ton buğday ithal etti'' diye konuştu. 
     Aradan geçen süre içinde, artan nüfus gözönüne alındığında, bu yıl daha büyük miktarlarda ithalat yapılacağı görüşünü ileri süren Yetkin, bu yıl verilen fiyatın üreticiyi caydırıcı etkisinin de dikkate alınmasını istedi. Yetkin, ''Kısacası, bu politika, Türkiye'yi buğday ithalatçısı bir ülke olmaya doğru sürüklemektedir'' ifadesini kullandı. 
     
     
     
     






</TEXT>
</DOC>
