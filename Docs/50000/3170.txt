<DOC>
<DOCNO> 3170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/21/siyaset/siy01.html </URL>
<DATE> 2001/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedefteki siyasetçi kim 
</HEADLINE>
<TEXT>

Bir çok politikacının oturduğu Oran Şehri’nde iki sitenin garajındaki arabalara elektrik verildiği ortaya çıktı. Polis siteyi koruma altına aldı 
     AYHAN AYDEMİR Ankara 

     Polis kayıtlarına geçen bir olay Başbakan Bülent Ecevit’in de oturduğu Oran Şehri’nde ikamet eden siyasiler arasında tedirginlik yarattı. Aralarında birçok ünlü siyasetçinin bulunduğu "Akın - 4" ve "Akın - 5" sitelerinin garajında Bayındırlık eski bakanlarından Onur Kumbaracıbaşı’nın Mercedes marka otomobiline garajın otomatik ışıklandırma sisteminden kablolarla elektrik verildiği ortaya çıkarıldı. 
     
Kapıcı fark etti      Oran Şehri’ndeki aralarında Bankacılık Düzenleme ve Denetleme Kurulu Başkanı Zekeriya Temizel ile eski ve yeni milletvekillerinden Kumbaracıbaşı, Hikmet Çetin, Eyüp Aşık, Akın Gönen, Mehmet Dönen gibi ünlülerin oturduğu sitenin garajındaki otomobillerin kapılarına elektrik sisteminden teller aktarıldı. Esrarengiz kişi ya da kişiler önce Bayındırlık eski Bakanı Onur Kumbaracıbaşı’nın Mercedes marka otomobilini hedef seçti ve otomatik ışıklandırma sisteminden kabloları otomobilin kapı tutacağına aktardı. 
     Site kapıcısı olayı tesadüfen fark edince esrarengiz kişi ya da kişiler kaçtı. Böylece son anda bir facianın eşiğinden dönülmüş oldu. 
     Olayın farkedilmesinden sonra bomba ve parmak izi ekipleri olay yerinde uzun süren bir inceleme yaptı. Olay, polis kayıtlarına "suikast girişimi olabileceği" şeklinde geçerken, Ankara Emniyet Müdürlüğü siteyi koruma altına aldı. 
     
İş profesyonel      Kumbaracıbaşı, olayı doğrularken "sitemizin garajı otomatik ışıklandırmalıdır. Bu sistemden benim otomobilimin kapı tutacağına çıplak elektrik telleri bağlanmış. Profesyonel bir iş olduğu belli. Ben öyle düşünüyorum. Bizim sitede oldukça ünlü isimler var. Bunların çoğu önemli siyasetçilerdir. 
     Amacın ne olduğunu çözmüş değilim. Ancak midemi bulandıran bazı kuşkular taşımaktayım. Polis araştırmasını sürdürüyor" diye konuştu. 
     Kumbaracıbaşı, Ankara Valisi’ni de bu olaydan haberdar ettiğini ve sitede koruma bulundurulmaya başlandığını ayrıca sitede özel güvenlik güçlerinin de yeralacağını kaydetti. 
     


 SİYASET 













</TEXT>
</DOC>
