<DOC>
<DOCNO> 23864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/sondun15.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuvalet aynasına rujla yazılan bomba ihbarı, uçağa iniş yaptırdı 
</HEADLINE>
<TEXT>

     Almanya'dan ABD'nin Chicago kentine giden bir uçağın tuvaletine rujla yazılmış bomba ihbarı üzerine uçak İzlanda'ya zorunlu iniş yaptı. 
     United Airlines'a ait ve içinde 297 yolcunun bulunduğu Boeing 747 tipi uçağın inişten sonra, iyi koku alan köpeklerle yaklaşık 10 saat tepeden tırnağa arandığı, ancak bomba izine rastlanmadığı belirtildi. 
     İzlanda'daki polis yetkilileri, aynaya yazılan ve bir yolcunun farketmesiyle ortaya çıkan ihbarın ''kesinlikle bir çocuk işi olmadığını'', kaptanın ve mürettebatın acil durum kararı vererek hareket ettiğini kaydettiler. 
     İhbarı rujla yazan kişinin kimliğinin henüz tespit edilemediği, ancak olayla ilgili soruşturmanın devam ettiği belirtildi. İhbarın asılsız çıkması üzerine, uçağın tekrar Chicago'ya hareket edeceği kaydedildi. 






</TEXT>
</DOC>
