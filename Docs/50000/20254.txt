<DOC>
<DOCNO> 20254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/09/guncel/gun08.html </URL>
<DATE> 2001/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişmanlık yağın eseri mi 
</HEADLINE>
<TEXT>

ÇAPRAZ ATEŞ 
     SEMRA KARDEŞOĞLU 

     Türkiye Diyabet Vakfı Başkanı Prof. Dr. Temel Yılmaz, yaptığı açıklamada, "Dünyada insana kilo aldıran tek gıda maddesi, yağlı ürünlerdir" dedi. Bu görüşe karşı çıkan uzmanlar ise, ihtiyaçtan fazla tüketilen her besinin yağa dönüştüğünü ileri sürdüler. İşte görüşler... 
     
     Prof. Dr. Temel Yılmaz Türkiye Diyabet Vakfı Başkanı 
İnsanı şişmanlatan yağlı ürünlerdir      Şeker hastalığına yol açan en büyük faktörlerden biri, şişmanlıktır. Dünyada, insana kilo aldıran tek gıda maddesi, yağlı ürünlerdir. Bir insanın 24 saat boyunca, sadece et ve şeker yiyerek kilo alması mümkün değil. Başta şeker olmak üzere çeşitli hastalıkların kaynağı yağdır. Onun için de yemeklerde yağı sınırlamak gerekir. Bunun adı ister zeytinyağı, ister tereyağı olsun farketmez. Oda ısısındaki bir yağı kullanmak lazım. Sıvı olan yağlar da etkili. Yağlı yiyeceklerden uzak duranlar kilo almayacaklardır. 
     
     Fatoş Özcan Acıbadem Hastanesi Uzm. Diyetisyen 
Bütün yiyecekler kilo aldırır      Bütün yiyeceklerin enerjisi var. Karbonhidrat ve proteinin 1 gramı, 4 kalori verir. Oysa yağın 1 gramı, 9 kalori verir. Yeterli ve dengeli beslenmede, bu üç besin öğesini, vitamin ve minarellerle birlikte belirli oranlarda almak zorundayız. Günlük enerjimizin ortalama yüzde 25 - 30’unu yağlardan alıyoruz. Yağsız diyet olmaz. Sadece yemeklere koyduğumuz yağı düşünmeyelim. Et, süt, peynir gibi yiyeceklerden de yağ alıyoruz. Ama sadece yağlı besinlerden kilo alındığı görüşüne katılmıyorum. En yüksek kaloriyi yağdan alıyoruz ama, "Ekmek yersem, kilo almam" gibi bir şey doğru değil. Her yiyeceğin belli bir kalorisi var. Su hariç her gıdadan kilo almak mümkün. 
     
     Doç. Dr. Emel Alphan M.Ü. Sağlık Eğitimi Blm.Bşk. 
Fazla besin yağa dönüşür      "Tek başına yağ, kilo aldırır" gibi bir görüş doğru olamaz. Şeker, protein ve karbonhidratların da fazlası yağ olarak depolanıyor. Önemli olan yağ, protein ve karbonhidratın belirli ölçülerde tüketilmesidir. Yağ tüketmeyin ama günde bir kilo bonfile tüketin. Kilo almamanız mümkün mü Zaten etin de bir kısmı protein, bir kısmı yağdan oluşur. Her tür besin maddesi, fazla alındığı takdirde yağa dönüşür, vücutta depolanır ve şişmanlık yaratabilir. 
     



 GÜNCEL 




















</TEXT>
</DOC>
