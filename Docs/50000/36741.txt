<DOC>
<DOCNO> 36741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/12/son/soneko07.html </URL>
<DATE> 2001/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı coştu "Anadolu tipi inek derim. Çünkü ben Atatürkçüyüm" 
</HEADLINE>
<TEXT>

     Tarım ve Köyişleri Bakanı Hüsnü Yusuf Gökalp, ''MHP'li bir bakan geldi, Anadolu tipi inek yetiştirmekten söz ediyor'' şeklinde eleştiriler yapıldığını belirterek, ''Ben Atatürk'ün yolundayım, kim rahatsız olursa olsun'' dedi. 
     Denizli gezisinin ikinci gününde Tavas İlçesi'ne bağlı Aydoğdu Köyü'ne giden Gökalp, burada sulama kooperatifi binası ile süt toplama tankının açılışını yaptı. Gökalp, törendeki konuşmasında, gelişmiş ülkelerde hayvancılığın tarım sektöründe önemli bir paya sahip olduğunu, bu ülkelerde hayvancılıktan elde edilen gelirin tarım sektöründeki gelirin yüzde 70'ini oluşturduğunu, Türkiye'de ise bu rakamın yüzde 20 olduğunu belirtti. 
     Konuşmasında ''Ben Atatürk'ün yolundayım'' diyen Bakan Gökalp, kendisi için ''MHP'li bir bakan geldi, Anadolu tipi inek yetiştirmekten söz ediyor'' diye eleştiriler yapıldığını anımsatarak şöyle konuştu 
     ''Ben Atatürk'ün yolundayım, kim rahatsız olursa olsun. Daha önce gelseydik bu projeyi o zaman uygulardık. Bu bizim kabahatimiz değil. Allah-u Teala böyle istemiş. Çok değil 6 ay kaldı. Yavrular doğacak 27 ilin 270 köyünde bu proje uygulanıyor. Hollandalı denizi doldurup inekçilik yapıyor, adı Hollanda tipi inek oluyor, biz Anadolu tipi diyoruz, bazıları rahatsız oluyor.'' 
     Türkiye'nin sanayi ülkesi olarak Hollanda'dan inek ithal ettiğini ifade eden Gökalp, ''Yine Türkiye, sanayi ülkesi ABD gibi ülkelerden soya fasulyesi, mısır alıyor. Bu nasıl sanayi ülkesi, bu nasıl tarım ülkesi Doğrusu ise onların yaptığıdır'' dedi. 
     20 senedir yapılan hortumlamanın üzerine gittiklerini kaydeden Gökalp, ''Ben köylünün yanındayım diyenler 28 yılda ancak 11 trilyon lira vermişler. Biz ise sadece 2 yılda 24 trilyon lira verdik. Bunu gelecek yıl 35 trilyon liraya çıkaracağız. Bakanlığın misafir ağırlama fonunu gerekirse köylüye dağıtacağız. Ben Hilton'da Sheraton'da misafir ağırlamaktan anlamam, bu para kooperatifler yoluyla köylüye dağıtılacak'' diye konuştu. 
     
     






</TEXT>
</DOC>
