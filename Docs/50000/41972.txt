<DOC>
<DOCNO> 41972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/son/soneko11.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalarda ilk 1 saat değerlendirmesi... 
</HEADLINE>
<TEXT>

     Borsa, bir gün aradan sonra güne düşüşle başladı. Seansın ilk dakikalarında 8,700 puanın üstünde tutunma çabaları gözlenirken, daha sonra gelen satışlarla ilk 1 saat 8,585.09 puandan geçildi. 
     Salı günü 9,295.93 puandan kapanan endekste ilk 1 saat sonundaki düşüş 710.84 puanı bulurken, hisse senetlerindeki ortalama değer kaybı da yüzde 7.65 oldu. Seansın ilk 1.5 saatlik bölümü de 8,588 puandan geçildi. 
     Kapalıçarşı'da güne 1 milyon 456 bin lira satış fiyatıyla başlayan dolar, şu sıralarda 1 milyon 466 bin lira düzeyinde bulunuyor. Günü 679 bin liradan açan markın şu sıralardaki fiyatı da aynı düzeyde bulunuyor. 
     İstanbul Altın Borsası'nda ise 11.00'de başlayan seansta henüz herhangi bir para cinsinden işlem yapılmadı. 
     Serbest piyasada dünkü kapanışta ABD Doları 1 milyon 456 bin, Alman Markı da 677 bin liradan satılıyordu. 
     Bugün ilk saatlerde Kapalıçarşı'da 24 ayar külçe altının satış fiyatı, dünkü kapanışa göre sadece 25 bin liralık artışla 13 milyon 250 bin liraya yükseldi. 
     Cumhuriyet altını ise dünkü kapanış seviyesini koruyarak 90 milyon liradan satıldı. 
     
     Bono faizinde artış 
     İstanbul Menkul Kıymetler Borsası İMKB Tahvil ve Bono Piyasası Repo Pazarı'nda gecelik faiz oranı ortalama yüzde 59.15 dolayında bulunuyor. Dün akşam kapanışta bu oran yüzde 59.13 idi. 
     Dün kapanışta bankalararası TL interbankında da, gecelik faiz oranı yüzde 59.00'dan gerçekleşiyordu. Bugün ise bu piyasada henüz işlem yok. 
     Tahvil ve Bono Piyasası Kesin Alım Satım Pazarı'nda işlem gören 6 Mart 2002 vadeli bugün valörlü bononun basit getirisi yüzde 73.24 bileşik getirisi ise yüzde 87.42 olarak gerçekleşiyor. Dün işlem yapılmayan bu piyasada Salı gününe göre basit getiride 3.63, bileşik getiride de 5.17 puanlık artış meydana geldi. 
     

</TEXT>
</DOC>
