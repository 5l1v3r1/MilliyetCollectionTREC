<DOC>
<DOCNO> 37783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/son/soneko07.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Keçeciler "Yaşadığımız bunalım, psikolojik" 
</HEADLINE>
<TEXT>

     Devlet Bakanı Mehmet Keçeciler, ''Güvensizlik sendromunu mutlaka aşmak zorundayız'' dedi. 
     Keçeciler, Konya Gümrük ve Gümrük Muhafaza Müdürlükleri hizmet binası ve ek Tesisleri inşaatının temel atma töreninde yaptığı konuşmada, yılların birikmiş ekonomik olumsuzlukların bugün büyük bir ekonomik bunalım olarak ortaya çıktığını söyledi. 
     Hükümetin, bu bunalımı sadece Ankara'dan alınacak kararlarla aşılamayacağının şuurunda olduğuna işaret eden Keçeciler, şöyle konuştu 
     ''Bunalımın aşılmasında ve krizin sona erdirilmesinde, ekonominin geleceğine güven duymak durumunda olan vatandaşlarımızın katkısı büyük olacaktır. Türkiye son bir yılda, krizin etkisiyle çeşitli sektörlerde ciddi oranda küçülme eğilimine girmiştir. Bu durum ithalatın azaldığını, ihracatın da arttığını göstermektedir. Ama ihracatın artırılması gerekir. Bunun sağlanabilmesi için de reel sektör sorunlarının çözülmesine bağlıdır. Hükümetimiz bunun çok önemli bir unsur olduğunu gayet yakinen bilmektedir ve ısrarlı bir şekilde takip etmektedir.'' 
     Özellikle ihracat sektörünün önünün açılacağını ve ihracat yapan firmalara devletin desteğinin, daha kolay ve daha çabuk ulaştırılacağını ifade eden Keçeciler, ''Bu itibarla ekonominin Eylül ayından itibaren rahat bir vasata gireceği şeklinde ekonomistlerin ciddi ümitleri vardır'' dedi. 
     ''Hükümetimiz tarafından ekonomik anlamda ciddi yapısal önlemler alındığı ve önemli oranda dış destek sağlandığı halde, krizin hemen aşılamamasındaki en önemli etken, toplumun Türk ekonomisine tekrar güveni sağlanamamasındadır'' diyen Keçeciler, şöyle konuştu 
     ''Bu güvensizlik sendromunu toplum olarak aşmak zorundayız. toplumun tüm kesimleri tarafından Türk lirasına ve Türk ekonomisine güvenilmesi halinde, ekonomik göstergelerin olumlu bir seviyeye gireceğini söylemek kehanet olmaz. 
     Demek ki, yaşadığmız bunalım daha ziyade bir psikolojik bunalımdır ve bu psikilojik bunalımı mutlaka aşmak zorundayız. Aşamadığımız takdirde sıkıntıları ülke olarak hep beraber yaşayacağız. Biran evvel kendimize gelip güven ortamını tazelemekte sayısız faydalar vardır. Bunun için hükümet olarak kendimize düşen her türlü görevi eksiksiz yerine getirmeye gayret ediyoruz.'' 
     







</TEXT>
</DOC>
