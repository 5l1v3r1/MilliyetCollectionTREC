<DOC>
<DOCNO> 23922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/sonspo20.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın istediği Kocaelisporlu Serdar, kulübüyle anlaştı 
</HEADLINE>
<TEXT>

     Kocaelispor, Serdar ve kaleci Özden ile birer yıllık sözleşme imzalayarak, iç transferi Bulgar oyuncu Lazorov dışında tamamladı. 
     İkinci Başkan Hikmet Erenkaya'nın makamında düzenlenen imza töreninde Serdar ve Özden kendilerini birer yıllık daha Kocaelisporlu yapan imzayı attılar. İkinci Başkan Erenkaya, imza töreninden sonra yaptığı açıklamada, teknik heyetin kalmasını istediği tüm futbolcularla anlaştıklarını belirtti. 
     İç transferde fire vermedikleri için mutlu olduğunu ifade eden Erenkaya, ''İmza atmayan tek futbolcumuz Lazarov kaldı. Menajerini beklediğimiz bu futbolcumuzla da hafta sonuna kadar sözleşme imzalayacağız. İç transferde iskeleti koruduğumuz için sevinçliyiz'' diye konuştu. 
     Kocaelispor ile yeniden anlaşan yıldız futbolcu Serdar ise Kocaelispor'u ve taraftarını çok sevdiğini ifade ederek, ''Hiçbir zaman ayrılmayı düşünmedim'' dedi. 
     Serdar, Kocaelispor'da mutlu olduğunu ve futbolu bu kulüpte bırakmak istediğini dile getirerek, ''Beni ne zaman kovarlarsa o zaman giderim'' diye konuştu. 
     Özden de yeniden kulübünde kaldığı için mutlu olduğunu söyledi. 
     Bu arada, Serdar'a ödenecek transfer ücretinin açıklanmamasına karşın, bu futbolcunun 1 yıl için yaklaşık 500 milyar lira alacağı, Özden ile de bir miktar peşin para ve maç başına anlaşma yapıldığı öğrenildi. 







</TEXT>
</DOC>
