<DOC>
<DOCNO> 31742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/son/sontur28.html </URL>
<DATE> 2001/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO Başkanı "Kuru kafa milliyetçiliği ile bir yere varamayız" 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Mehmet Yıldırım, hükümete dışarıdan 3-4 atama daha yapmak gerektiğini öne sürdü. 
     İTO Temmuz ayı Olağan Meclis toplantısında konuşan Yıldırım, Türkiye ekonomisinin her geçen gün kan kaybettiğini, son 5 ayda Türkiye'nin yüzde 4 küçüldüğünü belirtti. 
     GSMH'nın 200 milyar dolardan 150 milyar dolara düştüğünü belirten Yıldırım, ''Bunların hepsini yine kabul ederim ama bir hafta sonrasını söyleyecek kimse var mı '' dedi. Yıldırım, Türkiye'nin ekonomik sıkıntı yaşamadığını, yönetim sıkıntısı yaşadığını öne sürdü. 
     Mehmet Yıldırım, ''Hükümeti değiştir, değiştirmem . Sen git , gitmez. Seçime git , seçime de gitmez. Sonunda zorla götürürler seni'' dedi. 
     Güven tazelenmesi veya seçime gidilmesi gerektiğini belirten Yıldırım, ''Seçimle kimse kimseyi korkutmasın. Demokrasinin can damarı sandıktır. Demokrasiyi yaşatmak için sandığı kullanacaksınız. Ekonomi kaldırır mı deniyor. Bu hükümeti kaldırıyor, niye seçimi kaldırmasın '' diye konuştu. 
     Siyasilerin ekonomik tecrübeleri olmadığını, hükümetin içinde bir tane tüccar bulunmadığını kaydeden Yıldırım, onun için bu hükümete tayin geldiğini, ''Siz yapamıyorsunuz sizin bu yeteneğiniz yok. Biz size birisini gönderelim bundan sonra onunla görüşelim'' denildiğini söyledi. 
     İTO Başkanı, devamla şöyle dedi 
     ''Türkiye eğer bu krizden çıkıp üretime dönecek, ihracata dönecek,turizmi geliştirecekse dışarıdan bu hükümete 3-4 atama daha yapmamız lazım. Eğer bu hükümet yerinde duracaksa, bu hükümete 4'ün üzerinde teknokrat bürokrat ataması yapılması lazım. Onlara da bakanlık ünvanı verilerek ancak görev yapabilir. Üretim, ihracat, turizm kesimini harekete geçirecek 3-4 kişiye daha ihtiyaç var. Onu da en kısa zamanda yaparsa belki seçime gitmeyi, istifa etmeyi erteleyebilir. Aksi takdirde istifayı da gerçekleştirmek lazım.'' 
     Bugün Türkiye'ye bazı şeyler empoze ediliyorsa, bunlara kuru kafa milliyetçiliğiyle bakmaya karşı olduğunu ifade eden Yıldırım, şu görüşleri dile getirdi 
     ''Eğer bugün size değişimi kendi iradenizle yapın deniyorsa bu önemli gelişme. Belki bir sene sonra bu inisiyatifinizi de kaybedebilirsiniz. Dünya çok çabuk değişiyor. Kuru kafa milliyetçiliğiyle de bir yere varamayız. Bu kafaları değiştirmemiz lazım. Biz de şimdi popülizme girip de yok, IMF sen defol ... Gitti Cottarelli, ne oldu Gittin kırmızı mumla çağırdın. Bir de bu sefer hükümetine bakanla geldi adam. Bir daha ki sefer hükümetle gelir, onun için akıllı olalım, kavgayı dövüşü yapacağımız yeri iyi bilelim.'' 
     
     






</TEXT>
</DOC>
