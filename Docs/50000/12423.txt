<DOC>
<DOCNO> 12423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/son/sontur10.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'e laf atılınca, DSP kulisinde kavga çıktı 
</HEADLINE>
<TEXT>

     Eski Milletvekillerinden Şükrü Babacan'ın DSP Genel Başkanı ve Başbakan Bülent Ecevit'e laf atması, DSP milletvekillerinin büyük tepkisine neden oldu. Babacan, polis tarafından kulis dışına çıkarıldı. 
     DSP Grup toplantısının ardından Başbakan Ecevit'in, Başbakan Yardımcısı Hüsamettin Özkan ve milletveklleriyle birlikte toplantı salonundan çıkışı sırasında, eski Kırklareli Milletvekili Şükrü Babacan Ecevit'e hitaben yüksek sesle,'' Sizi tebrik ediyorum Sayın Ecevit. Memleketi çok güzel kurtardınız, memleketi batırdınız''dedi. 
     Bu söz üzerine Ecevit'in çevresinde bulunanlar şaşırarak sesin geldiği yöne dönerken, İzmir Milletvekili Hakan Tartan, ''Terbiyesizlik yapma. Sen mi kurtaracaktın'' diye karşılık verdi. 
     Ecevit ve beraberindekilerin ayrılmasından sonra, gruptan çıkan milletvekillerinin Babacan'a yönelik tepkileri artarak sürdü. 
     Babacan, kuliste karşılaştığı DSP Ankara Milletvekili Uluç Gürkan ile sohbet ettiği sırada diğer DSP milletvekilleri, ''onunla konuşma, şerefsizin biri o. Genel Başkanımıza hakaret etti'' dediler. Olaydan haberi olmayan Uluç Gürkan durumu öğrenmeye çalışırken, diğer milletvekilleri Babacan'a yönelik tepkilerini sürdürdüler. 
     Babacan'ı itekleyerek kulisten çıkarmak isteyen milletvekilleri, ''İtlik yapma, senin niyetin ne, şerefsiz, sen kim oluyorsun, defol git buradan'' diye tepkilerini sürdürdüler. Ortamın giderek gerginleşmesi üzerine bazı milletvekilleri araya girerken, polis Babacan'ın koluna girerek kulis dışına, bahçeye çıkardı. Gazetecilerin soruları üzerine Babacan, eski Kırklareli milletvekili olduğunu, DSP'nin kurucuları arasında bulunduğunu söyledi. 



</TEXT>
</DOC>
