<DOC>
<DOCNO> 3425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/23/dunya/dun01.html </URL>
<DATE> 2001/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin, Çeçenistan'daki savaşı KGB'ye havale etti 
</HEADLINE>
<TEXT>
Rus ordusu çekiliyor 
     CENK BAŞLAMIŞ Moskova 

     Rusya Devlet Başkanı Vladimir Putin, direnişçilerin vur kaç saldırılarıyla ağır kayıp veren ordunun büyük bölümünü Çeçenistan’dan çekme kararı aldı. 
     Çeçenistan’ın ikinci büyük kenti Gudermes’te direnişçilerin sekiz saat süren çatışma sonucu 20 Rus askeri öldürdüklerini duyurmalarından hemen sonra Putin, çekilme kararını açıkladı. Rusya lideri, bundan sonra Çeçenistan’daki operasyondan Federal Güvenlik Servisi’nin FSB - eski KGB Başkanı Nikolay Patruşev’in sorumlu olacağını söyledi. Artık Çeçenistan’da büyük bir ordu gücü bulundurulması için gerek kalmadığını bildiren Putin, bundan sonra FSB’nin düzenleyeceği özel operasyonlara ağırlık verileceğini açıkladı. 
     Ancak gözlemciler, Rus ordusunun çekilmesini ağır kayıplar verilmesine bağlıyor. 1999 yılı ekim ayında başlayan savaşta başkent Grozni dahil bütün önemli yerleşim birimlerini ele geçiren ordu direnişçilerin vur kaç saldırılarını önlemeyi başaramadı ve büyük kayıp verdi. Putin’in açıklaması, Rusya’nın bundan sonra Çeçen direnişçilere, onların kullandığı gerilla taktiğiyle karşılık vermek istediğini gösteriyor. 
     


 DÜNYA 











</TEXT>
</DOC>
