<DOC>
<DOCNO> 45591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/son/sondun42.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'dan destek, İtalya kriz masası oluşturdu 
</HEADLINE>
<TEXT>

     Belçika Hava Kuvvetleri Komutanı General Michel Mandl, terörizme karşı, ABD ile birlikte savaşmaya hazır olduklarını açıkladı. 
     General Mandl, Brüksel hükümetinin, ABD'nin NATO çerçevesinde yansıttığı taleplere olumlu yanıt verdiğini hatırlatarak, F-16 savaş uçaklarının yanı sıra C-130 nakliye uçaklarının da hazır ve alarmda olduklarını, hükümetin talimatını beklediklerini duyurdu. 
     Hava Kuvvetleri Komutanı, 11 Eylül darbesinden beri, Belçika'nın ve AB kurumlarının güvenliklerinin sağlanması amacıyla özel önlemler aldıklarını ve ülkenin hava sahasını kontrol altında tuttuklarını bildirdi. 
     
     İtalya'da kriz masası oluşturuldu 

     Şenhan Bolelli - Afganistan'a yönelik operasyonun başlatılmasının ardından, İtalya'da Başbakanlık'ta kriz masası oluşturuldu. 
     Dışişleri, İçişleri, Savunma ve Başbakanlık'tan uzmanların oluşturduğu kriz masasında, gelişmelerin dakika dakika izlendiği belirtildi. 
     Başbakan Silvio Berlusconi'nin bugün Milano'da bulunduğu, ancak saldırının başlamasıyla birlikte başkent Roma'ya döneceği açıklandı. 
     Haber ajanslarında, Başbakan Berlusconi'nin Cumhurbaşkanı Carlo Azeglio Ciampi ve Dışişleri Bakanı Renato Ruggiero ile uzun telefon görüşmeleri yaptığı ifade edildi. 
     Bu arada, İtalya'da televizyonlar, normal yayın akışını değiştirerek, Afganistan'a yönelik operasyonla ilgili haberleri vermeye başladı. 
     






</TEXT>
</DOC>
