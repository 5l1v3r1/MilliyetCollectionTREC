<DOC>
<DOCNO> 42876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/son/sontur21.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz Kuvvetleri Komutanı Alpkaya "Ordu her türlü harekata hazır" 
</HEADLINE>
<TEXT>

     Deniz Kuvvetleri Komutanı Oramiral Bülent Alpkaya, ABD'deki saldırıların kimin tarafından yapıldığı konusundaki çalışmaların devam ettiğini belirterek, ''Detaylı çalışma yapılmadan önce harekata karar verilmez'' dedi. 
     Oramiral Alpkaya, İzmir Valisi Alaaddin Yüksel ve Büyükşehir Belediye Başkanı Ahmet Piriştina'ya nezaket ziyaretinde bulundu. Alpkaya, bu sırada bir gazetecinin, ''Türk Silahlı Kuvvetleri sınır ötesi bir harekata hazır mı '' sorusuna, ''Sınır ötesi bir harekat şu an için mevzu bahis değil, ama Türk Silahlı Kuvvetleri her zaman için her türlü harekata hazırdır'' karşılığını verdi. 
     ''Kuzey Irak veya Irak'ın tamamı savaş alanı içine girebilir mi ''sorusu üzerine Oramiral Alpkaya, şunları söyledi ''Bu tip faaliyetleri konuşmak, şu an için konuşmak çok gereksiz. Çünkü ABD'deki olayları kimin yaptığı konusunda çalışmalar devam ediyor. Detaylı çalışma yapmadan önce harekata karar verilmez.'' Oramiral Alpkaya, ''Kısa zamanda harekat beklemiyorsunuz diyebilir miyiz '' şeklindeki soruya da, ''Ben o şekilde bir beyanda bulunamam. Ne zaman belli olursa o zaman gereği yapılır'' dedi. Vali Yüksel, Oramiral Alpkaya'ya, İzmir Hükümet Konağı'nın gümüş rölyefini hediye etti, Başkan Piriştina da tarihi saat kulesinin gümüş rölyefini sundu. 






</TEXT>
</DOC>
