<DOC>
<DOCNO> 13055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/ekonomi/eko04.html </URL>
<DATE> 2001/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözler Washington’da... 
</HEADLINE>
<TEXT>

Borsa, bu hafta ABD’de kaynak arayan Kemal Derviş’ten gelecek haberlere göre hareket edecek. Piyasalar likidite sıkışıklığını açacak dış desteğin sinyalini bekliyor 
     EKONOMİ SERVİSİ 

     Geçen hafta işlem hacminin daralmasıyla oldukça sıkışık seanslar yaşayan borsanın haftalık değer kaybı yüzde 4.5 oldu. Endeks geçen haftayı 8.365 puandan kapattı. Piyasa bu hafta ise Washington’da bulunan Devlet Bakanı Kemal Derviş’in, IMF, Dünya Bankası ve ABD hazinesi ile yapacağı görüşmeler ve buradan gelecek kaynak haberlerine endekslendi. Yabancıların programda h l kesin bir siyasi destek görmemesi ve ABD’deki görüşmeleri beklemesi nedeniyle alımda pek istekli olmayacakları tahmin ediliyor. Ancak uzmanlar borsanın dip seviyelerde olduğunu, daha da düşmeyeceğini belirtiyorlar. 
     
     Endeks dip seviyelerde 
     Bayındır Menkul Değerler Genel Müdür Yardımcısı Tunç Yalav, Devlet Bakanı Kemal Derviş’in başkanlığında hazırlanan programın ilk aşamada piyasalara güven vermeyi ve işlev kazandırmayı hedeflediğini söyledi. Piyasaların, program için siyasi destek ve dış kaynağın sağlanmasını beklediğini kaydeden Yalav, "Ancak hükümet ortağı partilerin iç çekişmesi ve huzursuzluk ortamının oluşması piyasaları tedirgin etti" dedi. 
     Kent Portföy Yönetimi Araştırma ve Proje Geliştirme Müdürü Özgecan Fırıldak da piyasanın, Derviş’in ABD’deki temaslarından gelecek haberlere odaklandığı görüşüne katılarak şunları söyledi 
     "Eğer temaslardan olumlu sonuçlar çıkarsa endeks 10.000 - 11.000’li seviyelere doğru hareketlenebilir. Tabii bu hareketin artan işlem hacmiyle de desteklenmesi gerekir. Dış kaynak beklentisi gerçekleşmezse bile borsanın bunu çok fazla satış yönünde değerlendireceğini sanmıyorum. Çünkü zaten dipteyiz." 
     
     Belirsizlik sürüyor 
     General Finans Araştırma Müdürü Alper Özge ise geçen salı günkü başarılı ihaleden sonra iyimserlik oluşmasına rağmen, bunun parasal ayağının eksik kaldığının altını çizdi. Özge, "Reformlar ve yurtdışı konularında belirsizlikler var. Hükümetin, IMF desteğini sağlamak için neler yapabileceği bilinmiyor" dedi. Endeksin daha aşağı gitmesi riskinin pek bulunmadığı kanaatini paylaşan Özge, yatay seyrin ise sürebileceği yönünde görüş bildirdi. 
     Uzmanlar, yatırımcıların bu dönemde hisse seçiminde "ucuzluğu" ilk kriter olarak görmemelerini, likiditesi yüksek, ihracat potansiyeli bulunan ve beklentisi olan hisselere yönelmelerini önerdi. 
     


 EKONOMİ 





















</TEXT>
</DOC>
