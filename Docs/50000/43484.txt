<DOC>
<DOCNO> 43484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/son/sontur18.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush Cumhurbaşkanı Sezer'i arayıp destek istedi... 
</HEADLINE>
<TEXT>

     Cumhurbaşkanlığı Dışişleri Başdanışmanı ve Özel Kalem Müdürü, Tacan İldem, ABD Başkanı George W. Bush'un, Cumhurbaşkanı Ahmet Necdet Sezer'i telefonla aradığını bildirdi. 
     İldem, ''Sayın Bush, terörizme karşı etkin bir uluslararası işbirliğinden yana olduklarını ve böyle bir savaşımda ABD'nin müttefiki ve çok uzun yıllara dayanan dostluk ilişkilerine sahip olduğu Türkiye'yi de yanlarında görmek istediklerini Türkiye'nin desteğine büyük önem verdiklerini vurgulamıştır'' dedi. 
     İldem, Çankaya Köşkü'nde düzenlediği basın bilgilendirme toplantısında, gazetecilere çeşitli açıklamalarda bulundu. 
     İldem, şunları söyledi 
     ''Sayın Cumhurbaşkanımız, Kars'tan Ankara'ya dönüşünde ABD Başkanı G.W.Bush ile bir telefon görüşmesi yaptı. 
     Bir süreden beri diplomatik kanallardan böyle bir görüşmenin yapılması için çalışma yapılıyordu. Her iki tarafta da bu görüşmenin yapılması konusunda istek mevcuttu. Bugün Sayın Bush, Sayın Cumhurbaşkanımızı 14.35'te aradı. Sayın Bush, görüşme fırsatı için teşekkürlerini belirtti ve Sayın Cumhurbaşkanımızdan terörist saldırıların vuku bulmasından sonra almış olduğu başsağlığı dileklerinin ve dayanışma duygularının iletildiği yazılı bir mesaj için bizzat teşekkür etmek istediğini ve bu fırsattan yararlanarak da görüş değişiminde bulunmayı amaçladığını kaydetmiştir. 
     Sayın Bush, Türkiye'nin de aralarında yer aldığı 80'den fazla ülke vatandaşının bu terörist saldırılarda yaşamanı yitirmiş olmalarından üzüntü duyduklarını, kendisinin de Sayın Cumhurbaşkanımıza ve Türk ulusuna başsağlığı dileklerini iletmek istediğini belirtti. Sayın Bush, Türkiye ve ABD'nin öteden beri terörizmle savaşımda ön saflarında yer almış iki ülke olduğunu ve şimdi bu son saldırılarla boyutu ortaya çıkmış bulunan terörizme karşı etkin bir uluslararası işbirliğinden yana olduklarını ve böyle bir savaşımda ABD'nin müttefiki ve çok uzun yıllara dayanan dostluk ilişkilerine sahip olduğu Türkiye'yi de yanlarında görmek istediklerini Türkiye'nin desteğine büyük önem verdiklerini vurgulamıştır.'' 
     
     ABD'ye destek 
     Cumhurbaşkanı Sezer'in de, böyle bir telefon görüşmesinde Türkiye olarak görüşlerimizi Sayın Bush'la paylaşma istediğini belirttiğini kaydeden İldem, şöyle devam etti 
     ''Müttefikimiz ve dostumuz ABD'nin bu zor günlerinde tam bir dayanışma içinde yanında yer almakta olduğumuzu binlerce kişinin yaşamını yitirmesine neden olan bu son saldırıları en güçlü biçimde kınamakta ve ABD'nin terörizmle savaşımı konusundaki kararlılığını desteklemekte olduğumuzu belirtmiştir. 
     Sayın Cumhurbaşkanımız Türkiye'nin nedeni ve gerekçesi ne olursa olsun hangi amaca hizmet ederse etsin terörizmin her türüne karşı olduğunu vurgulamıştır. Son 15 yıldır terör eylemlerinden Türk halkının çok çekmiş olduğunu ve bu nedenle de Amerikan halkının acısını en derinden hissedebilecek ülke konumunda olduğuna dikkati çekmiştir. 
     Bu arada sayın Cumhurbaşkanımız NATO'nun son terör eylemlerini ittifak anlaşmasının 5. maddesi kapsamında değerlendirilebileceğine ilişkin kararının da güçlü bir siyasi mesaj oluşturduğuna işaret etmiştir. 
     Sayın Cumhurbaşkanımız Türkiye'nin öteden beri terörizme karşı uluslararası düzeyde kapsamlı güçlü, etkili ve sürekli bir işbirliğinin başlatılması için ısrarlı çağrılarda bulunmuş olduğunu bu çerçevede bir işbirliğinin daha fazla zaman geçirilmeden kurulabilmesi için Türkiye'nin bu 15 yıllık deneyimini de paylaşmak suretiyle elinden gelen desteği vermeye hazır olduğunu da kaydetmiştir. Cumhurbaşkanımız telefon görüşmesi sırasında ABD Başkanı Bush'un Amerikan Kongresi'ne hitabına da değinme olanağı bulunmuştur. Bildiğiniz gibi Sayın Bush bu konuşmasında amaçlarının yalnızca teröristleri terör şebekelerini ve bunların destekçilerini hedef almak olacağını belirtmişti. Sayın Cumhurbaşkanımız esasen Türkiye'nin görüşlerini de Sayın Bush'un açıklamış olduğu bu ilkelerle örtüşmekte olduğunu dile getirmiştir. Elbette dikkatli, titiz bir hareketin atılacak adımların haklılığının sonradan sorgulanmasına yolaçacak durumların önlenmesi açısından da önem taşıdığı ve her iki tarafça da bilinen bir husustur.'' 
     
     Bilgi değişimi 
     İldem, Sezer'in son olarak bu önemli ve duyarlı dönemde esasen ABD ve Türkiye arasında sürmekte olan etkin ve düzenli eşgüdümün ve bilgi değişiminin devamının taşıdığı önemi ve yararını da vurguladığını belirterek, şunları kaydetti 
     ''Sayın Bush, bu görüşleri tamamen paylaştığını, gerçekten dünkü kongre konuşmasının, ABD'nin terörizm tehlikesi ile çalışma bakış açısını, yönelimini göstermekte olduğunu ve kendilerinin etkin bir uluslararası işbirliğinden yana olduğunu hiçbir şekilde din farklılıklarını gözeten bir yaklaşımdan yana olmadıklarını bunu esasen kongre konuşmasında önemle vurgulamış olduğunu pek çok Müslüman ülkeyle yararlı işbirliği ve dostane ilişkiler içinde bulunduklarını, esasen İslam Dini'nin de iyilikten yana olduğunu, amaçlarının kötü duygularla hareket eden teröristlerle, terör şebekeleriyle ve bunlara destek verenlerle savaşımı olduğunu bu konuşmada belirtmiştir.'' 






</TEXT>
</DOC>
