<DOC>
<DOCNO> 9061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/26/son/sonspo08.html </URL>
<DATE> 2001/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Andersson sevinci 
</HEADLINE>
<TEXT>

     Birinci Futbol Ligi'nde en yakın takipçisi Galatasaray'ın Kocaelispor'a yenilmesiyle puan farkını 5'e çıkaran lider Fenerbahçe'de, Andersson sevinci yaşanıyor. 
     Sakatlığı nedeniyle uzun süredir takımdan ayrı kalan ve geçen hafta içinde İstanbul'a dönen İsveçli futbolcu, sarı-lacivertli takımın bugün yaptığı idmanın bir bölümüne katıldı. Dar alanda yapılan çift kale maçta oynayan Andersson, 1 de gol attı. İsveçli futbolcu, idmanın son bölümündeki yarım sahada çift kale maça ise teknik heyetten izin alarak katılmadı ve salonda çalıştı. 
     Ezeli rakibi Beşiktaş'ı 3-1 yendiği haftada, Galatasaray'ın da 3 puan kaybetmesi, sarı-lacivertli camiada morallari birhayli yükseltti. 
     Fenerbahçeli futbolcular, Yimpaş Yozgatspor ile yapacakları maçın hazırlıklarına 1 günlük iznin ardından başladı. Teknik Direktör Mustafa Denizli yönetiminde, Samandıra Tesisleri'nde gerçekleştirilen idmanda, sarı-lacivertli futbolcular ve teknik heyetin neşeli oldukları gözlendi. 
     Fenerbahçe, haftanın ilk idmanında kondisyon çalışmasının ardından, dar ve yarım sahada çift kale maç oynadı. Antrenmana milli takımlarda bulunan Rüştü, Ogün, Abdullah, Serhat ve Rapaiç katılmazken, Johnson, kondisyon çalışmasının ardından antrenmanı bıraktı. Bu arada, çift kale maçta Uche ile girdiği ikili mücadelede dizine darbe alan Zoran Mirkoviç, idmanı yarım bıraktı. Bu futbolcunun durumunun önemli olmadığı bildirildi. 
     Lig liderliğini, puan farkını 5'e çıkararak sürdüren Fenerbahçe'nin bugünkü neşeli çalışmasında, teknik direktör Mustafa Denizli de çift kale maçta yer aldı. Denizli, maç sırasında 1 penaltı atışını gole çevirirken, 1'ini ise kaçırdı. Öte yandan idman sonunda Serkan, Baliç ve Ali Güneş bir süre şut çalışması yaptı. Fenerbahçe, Yimpaş Yozgatspor maçı hazırlıklarına yarın yapacağı idmanla devam edecek. 
     Bu arada, idman bitiminde teknik direktör Mustafa Denizli, futbolcularıyla tesislerde bir toplantı yaptı. Denizli'nin toplantıda, Galatasaray ile aralarındaki puan farkının 2 haftada 5'e çıkması üzerine, oyuncularını rehavete kapılmamaları için uyardığı ve her maça aynı ciddiyetle bakmalarını istediği öğrenildi. 




</TEXT>
</DOC>
