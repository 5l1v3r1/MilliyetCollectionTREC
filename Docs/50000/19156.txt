<DOC>
<DOCNO> 19156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/son/sondun09.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Basını protesto için açlık grevi yapan İtalyan lider hastanelik 
</HEADLINE>
<TEXT>

     İtalya'da genel seçimler yaklaşırken, basının kendilerine yer ayırmamasından şikayetçi olan Radikal Parti'nin lideri Emma Bonino, 4 gün önce başlattığı açlık grevi nedeniyle hastaneye kaldırıldı. 
     Eski AB Komisyonu üyesi olan 53 yaşındaki parlamenter Bonino, doktor kontrolünü kabul etmekle birlikte, hastanede eylemini sürdüreceğini belirtti. 
     Açlık grevine başka bir neden olarak da, ülkede genetik bilimsel araştırmalara kısıtlama getirilmesini gösteren Bonino, bu kısıtlamaların bir an önce kaldırılmasını istiyor. 
     Radikal Parti'nin görüşlerinin basın tarafından yansıtılmadığını, basının kendilerine ilgi göstermediğini ifade eden Bonino, Cumhurbaşkanı Carlo Azeglio Ciampi'ye bir mektup göndererek, yardım istedi. 
     Ciampi, yaptığı açıklamada, Bonino'nun sağlık durumundan endişe duyduğunu bildirdi ve gazetelerin Radikal Parti'ye de yer ayırmasını temenni etti. 
     Başbakan Giuliano Amato ve Sağlık Bakanı Umberto Veronesi ile de telefonda konuştuğunu kaydeden Cumhurbaşkanı Ciampi, bilimsel araştırmaların serbest bırakılmasını istediğini belirtti. Herhangi bir şekilde kamuoyundan destek almak istemeyen ve tek başına açlık grevini yapan Bonino, gazetelerin partisinin seçim programını yayınlamaları halinde eylemini sona erdireceğini duyurdu. 
     







</TEXT>
</DOC>
