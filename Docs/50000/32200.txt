<DOC>
<DOCNO> 32200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/15/son/sontur11.html </URL>
<DATE> 2001/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı Türk "Bundan sonra F Tipi cezaevi yapılmayacak" 
</HEADLINE>
<TEXT>

     Adalet Bakanı Hikmet Sami Türk, Türkiye'deki mevcut cezaevlerinin modernize edileceğini belirterek, ''Bundan sonra Türkiye'nin hiçbir yerinde F Tipi cezaevi yapılmayacak'' dedi. 
     Bakan Türk, Tekirdağ F Tipi Cezaevi'ni ziyaret etti. Buradaki tutuklu ve hükümlülerle görüşen Bakan Türk, onlara, istedikleri faaliyetlere katılabileceğini söyledi. 
     Cezaevi spor salonunda voleybol oynayan tutuklu ve hükümlüleri bir süre izleyen Bakan Türk, ''geçmiş olsun'' dileklerinde bulundu. 
     Bakan Türk, Tekirdağ Cumhuriyet Başsavcısı Hayrettin Uysal'dan da cezaevi ile ilgili bir brifing aldı. Başsavcı Uysal, cezaevinde halen 35 kişinin ölüm orucunda olduğunu bildirdi. 
     Bakan Türk burada yaptığı açıklamada, cezaevlerinin tecrit odası olmadığını kaydederek, ''F Tipi cezaevleri oldukça modern ve sağlıklı bir yaşam standardı sunuyor. Cezaevimizdeki sosyal tesislerden 50 tutuklu ve hükümlü yararlanıyor'' dedi. 
     Bu arada, cezaevinde kalan tutuklu ve hükümlülerin, birbirlerine yazdıkları yazıları poşetle göndererek haberleştikleri belirtilerek, bazı yazışmalar gazetecilere gösterildi. 
     Bakan Türk, daha sonra Tekirdağ Valisi Cemalettin Sevim'i ziyaret ederek, sorunları hakkında bilgi aldı. Bakan Türk burada yaptığı açıklamada, bundan sonra Türkiye'nin hiçbir yerine F Tipi cezaevi yapılmayacağını belirterek, ''Mevcut cezaevlerini modernize edeceğiz ve çağdaş bir hale getireceğiz'' dedi. 
     Daha sonra Tekirdağ Barosu'nu ziyaret eden Bakan Türk, buradan da DSP İl Teşkilatı'na geçerek partililerle bir süre sohbet etti. 






</TEXT>
</DOC>
