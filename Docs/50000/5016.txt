<DOC>
<DOCNO> 5016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/01/son/sontur05.html </URL>
<DATE> 2001/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Şıhanlıoğlu için TBMM'de yapılan törene MHP gelmedi 
</HEADLINE>
<TEXT>

     TBMM Genel Kurulu'nda çıkan kavgadan sonra kalp krizi geçirerek hayatını kaybeden DYP Şanlıurfa Milletvekili Fevzi Şıhanlıoğlu için TBMM'de tören düzenlendi. 
     Tören, saat 10.30'da başladı. Ancak törene katılmak isteyenler, Meclis'in Dikmen ve Çankaya kapılarından saat 09.00'dan itibaren girerek, tören alanında yerlerini aldılar. Tören nedeniyle, yoğun güvenlik önlemleri alındı. 
     Törene katılanlar için Meclis Başkanlığı'nın yanı sıra, DYP Genel Merkezi tarafından hazırlanan, üzerinde Şıhanlıoğlu'nun fotoğrafı ve ''Demokrasi Şehidi'' yazılı 2 ayrı kokart dağıtıldı. 
     Törene, DYP, ANAP ve FP geniş bir kadro ile katılırken, DSP'den bazı bakan ve milletvekilleri, MHP yönetiminden ise kimsenin gelmediği dikkati çekti. TBMM İdare Amiri Ahmet Çakar, MHP Kayseri Milletvekili Sadık Yakut ve MHP'den ihraç edilen Ali Güngör de törene katılanlar arasında yerini aldı. DYP Genel Başkanı Tansu Çiller ve beraberindeki bazı partililer, Dikmen Kapısı'ndan girerken, bir grup DYP milletvekili Çankaya Kapısı'ndan kol kola girerek tören alanına yürüdü. 
     Törene, TBMM Başkanı Ömer İzgi, Başbakan Bülent Ecevit, FP Genel Başkanı Recai Kutan, 9. Cumhurbaşkanı Süleyman Demirel, Başbakan Yardımcısı ve Devlet Bakanı Mesut Yılmaz, CHP Genel Başkanı Deniz Baykal, BBP Genel Başkanı Muhsin Yazıcıoğlu, DTP Genel Başkanı İsmet Sezgin, bazı bakanlar ile çok sayıda milletvekili katıldı. TBMM Başkanvekilleri Vecdi Gönül ve Nejat Arseven de törende hazır bulundu. 
     Törene Şıhanlıoğlu ailesi kalabalık bir grupla katıldı. Cenaze ile birlikte Çankaya Kapısı'ndan giren Şıhanlıoğlu'nun ailesi ve yakınları, tören alanında yerini aldı. Şıhanlıoğlu'nun eşi Yüksel ve kızı Zozan, sağlık ekibi ile tören alanına geldi. Üzgün ve bitkin olduğu görülen Yüksel Şıhanlıoğlu'nu, tören boyunca DYP Genel Başkanı Tansu Çiller ve DYP Kayseri Milletvekili Sevgi Esen, elini tutarak teselli ettiler. Şıhanlıoğlu'nun oğulları İdris ve Orhan ise DYP Şanlıurfa Milletvekili Necmettin Cevheri'nin yanında yer alarak, tören boyunca taziyeleri kabul etti. 
     Başbakan Yardımcısı Mesut Yılmaz, DYP Genel Başkanı Tansu Çiller'in, protokolde yerini almasının ardından yanına giderek, başsağlığı dileğinde bulundu. Yılmaz'ın ardından Başbakan Bülent Ecevit de Çiller'in yanına giderek başsağlığı diledi. TBMM Başkanı İzgi, FP Genel Başkanı Kutan, 9. Cumhurbaşkanı Demirel, CHP Genel Başkanı Baykal, DTP Genel Başkanı Sezgin, bakanlar ve milletvekileri de Çiller ve Şıhanlıoğlu ailesine taziyelerini bildirdi. Törene, Mesut Yılmaz, Tansu Çiller, DSP ve ANAP grupları, DYP Genel Merkezi ve Genç Demokratlar Vakfı çelenk gönderdi. 
     MHP'dan ihraç edilen İçel Milletvekili Ali Güngör, tören sonrasında gazetecilere, Genel Kurul'da yaşanan kavgayı değerlendirirken, ''Bu çirkin görüntüler içinde Milliyetçi Hareketçin adının geçmesi bizi kahrediyor'' dedi. 
     Güngör, Milliyetçi Hareket'in bu görüntüleri hak edecek bir tutum içinde olmadığını belirterek, ''Milliyetçi hareket bu yanlışları temizleyecektir. Ecevit'e yaranmak isteyen birkaç kişi, bu hareketin içindedir. Bu yönetim tarzı Milliyetçi Hareket'in değil, Ecevit'in tarzıdır'' diye konuştu. Elazığ Bağımsız Milletvekili Mehmet Ağar ise olayı değerlendirirken, böylesine bir çirkin durumu, milletin istemediğini ifade ederek, ''Bu olayın içinde olanlar suçluluk ve pişmanlık içindedir'' dedi. Ağar, suç ve suçluluk varsa bunu çözecek olanın Adalet mekanizması olduğuna dikkati çekerek, ''Şıhanlıoğlu ailesinin kan davası güdüp-gütmeyeceğine'' ilişkin bir soru üzerine, böyle bir şeyin söz konusu olmayacağını söyledi. Mehmet Ağar, olayın sıcaklığı ile birtakım sözlerin söylenmiş olabileceğini ama şimdi Türkiye'de hiç kimsenin kavgadan yana olmadığını kaydetti. 
     TBMM, Fevzi Şıhanlıoğlu'nun cenaze töreni için, tarihinin en kalabalık günlerinden birini yaşadı. TBMM Ana binasına giriş merdivenleri, törene katılan kalabalık tarafından dolduruldu. Katılanların büyük bölümü ise platform dışında yerini aldı. Töreni izleyen çok sayıda gazeteci, kendilerine ayrılan yerden töreni görüntülemek isterken, zaman zaman çalışmalarını engelleyen korumalar ve polislerle tartıştı. Tören sonrasında Şıhanlıoğlu'nun naşının ambulansa konulması sırasında, görüntü almak isteyen gazetecilere müdahale eden bazı katılımcılar, ''Size göre mi yürüyeceğiz '' diyerek tepkilerini dile getirdiler. Cenazenin Meclisten ayrılması sırasında, Şıhanlıoğlu ailesine taziyelerini sunmak isteyenler ise izdihama neden oldu. Şıhanlıoğlu'nun cenazesi, toprağa verilmek üzere uçakla Şanlıurfa'ya gönderildi. 




</TEXT>
</DOC>
