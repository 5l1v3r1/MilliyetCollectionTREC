<DOC>
<DOCNO> 41413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/10/son/soneko14.html </URL>
<DATE> 2001/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "İstikrar sadece siyasetteki istikrara bağlanamaz" 
</HEADLINE>
<TEXT>

     Devlet Bakanı Kemal Derviş, her şeyi siyasetteki mucizelere bağlamanın doğru olmadığını söyledi. 
     Devlet Bakanı Derviş, İzmir'deki TOBB Sanayi Odaları Konseyi Toplantısı'nda yaptığı konuşmada, ekonomik istikrarın sadece siyasi istikrara bağlanamayacağını belirtti. 
     Türkiye'de çok parçalı siyasal bir yapı olduğunu, büyük çoğunluğa sahip siyasal parti bulunmadığını anlatan Derviş, bir toplumda parçalı siyasi yapıya rağmen istikrarı sağlamanın mümkün olduğuna değindi. 
     Derviş buna örnek olarak İtalya'yı göstererek, ''Partiler de hükümetler de değişir. Ama istikrar sürer. İtalya'da böyle olmuştur. Siyasal yelpazadeki dağınıklıklarla toplumsal istikrar eşanlamlı kullanılmamalı. İtalya'da da sık sık hükümetler değişir ama istikrar sürer'' dedi. 
     Her şeyi siyasetteki mucizelere bağlamanın doğru olmadığını da anlatan Devlet Bakanı Derviş, Türk toplumunun suçlama ve suçlanma psikozu içine girdiğini belirterek, bunu son derece tehlikeli bulduğunu anlattı. Derviş, Türk toplumundaki suçlama ve suçlanma psikozunun haklı boyutları olduğunu ifade ederek, şöyle dedi 
     ''Yolsuzluklar olmuştur. Bazen bu yolsuzluklara da göz yumulmuştur ve toplumun özellikle zor durumda olan, daha dar gelirli, yoksul kesim haklı olarak büyük tepki gösteriyor bunlara. Çünkü zor durumda olan insanların durumunu yolsuzluk daha da ağırlaştırıyor. Herkesin herşeyi suçladığı, şüphe duyduğu bir ortama girmiştir. İmzasız mektuplarla soruşturma açılıyor. Bu ne ölçüde doğru, bunun önüne geçmemiz ve bu psikozun önüne geçmemiz lazım.'' 
     Toplumsal dayanışmayı ve birliği sağlayabilmek için ''suçlama ve suçlanma psikozunun'' aşılması gerektiğini kaydeden Derviş, bunu aşmak için 2 önemli unsur bulunduğunu açıkladı. Derviş, toplumun üst düzeyinde olan devlette, bürokraside, sivil toplum örgütlerinde, özel sektörde herkes dürüstlük ve şeffaflık konusunda hiç bir taviz vermemesi gerektiğini söyledi. 
     Derviş, şöyle devam etti 
     'Toplumun üst düzeyinde olan herkes dürüstlük ve şeffaflık konularında hiç bir taviz vermemeli. İkinci en önemli unsursa, bilerek suç işleyenle iyi niyetli iş yapmaya çalışan, bazı risklere giren, arada bir de hata yapan insanları ayırmamız lazım. Bu iki unsura önemn verirsek, toplum bu psikozdan çıkar. Bu ayrımı yapmazsak, cesaretle iş yapmak, ülkenin sorunlarına eğilmek insanlarımız için son derece zor olur. Kötüyü sonuna kadar takip etmemiz lazım ama iyi niyetli iş yapanı da ayırmak lazım. Bu ayrımı toplumun yapması lazım.'' 
     
     Ekonomik kriz 
     Devlet Bakanı Derviş, Türk ekonomisinin ekonomik kriz sürecine Şubat ve Kasım aylarından çok önce girdiğini öne sürerek, ülke ekonomisinin bu sıkıntılı sürece 1990'lı yıllarda başladığını söyledi. Derviş, ''Zorluklar sadece Şubat'ta başlamadı, Kasım vardı ama daha da önce Türk ekonomisi zor duruma girmeye başlamıştı'' diye konuştu. 
     Derviş, 1990'lı yılların Türk ekonomisi için başarılı yıllar olmadığını söyleyerek, bunun aksine 1980'li yıllarda büyük ölçüde başarılı çalışmaların yapıldığını söyledi. 
     Bakan Derviş, şunları kaydetti 
     ''1980'li yıllarda aslında büyük ölçüde başarılı olundu, önemli yapısal değişikliklere gidildi. Türkiye ihracat yapan ülke olmuştur, sanayileşme aşamasında önemli adımlar atıldı. Fakat 90'lı yıllarda aslında bizi çıkmaza götüren bir süreç başladı. Özellikle 1997'den itibaren daha büyük zorluklarla karşılaşmaya başladık. 
     90'lı yıllarda kamu açıkları borçlanma yoluyla kapatıldı. Borçlanmayla kamu dengesini sürdürme eğilimi devam etti. 90'lı yılların başında Türkiye'nin iç borç rezervi hiç yoktu. Bir ölçüde dış borç sorunu vardı, bu da çok önemli değildi. Hükümetler bunu keşfedince açık verebiliriz açıkları da borçlanmayla kapatırız ve işimize devam ederiz diye ekonomi projelerini sürdürdüler. Borç alabilmek için yüksek faiz uygulaması başladı, enflasyon daha yükseldi. Yüksek enflasyon, yüksek borç, yüksek faiz ve birazcık ucuz dövizle sarmala dönüştü. 1997 ve 1998 yıllarında dış etkenlerle sorunlar büyüdü.'' 
     Derviş, 1996 yılında AB ile yapılan Gümrük Birliği anlaşmasına da değinerek, bunun AB üyeliği yolunda önemli bir adım olduğunu kaydetti. Derviş, gümrük duvarlarının sıfırlanması ve ucuz döviz ortamında ithalatın önemli ölçüde arttığını ifade ederek, bu ortamda Türk sanayinin gücünün de zayıfladığını anlattı. Derviş, 2000 yılında kur çapası nedeniyle döviz fiyatlarının daha da ucuzladığını kaydederek, ''Bununla beraber adeta 'sanal bir cennet' içine girildi bir kaç ay için'' diye konuştu. 







</TEXT>
</DOC>
