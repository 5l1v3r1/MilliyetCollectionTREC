<DOC>
<DOCNO> 9985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/04/son/sondun17.html </URL>
<DATE> 2001/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahran Valisi 1.5 yıl hapse mahkum oldu 
</HEADLINE>
<TEXT>

     Tahran Valisi Ayetullah Azermi, seçimlerde yolsuzluk suçlamasıyla 1,5 yıl hapis cezasına çarptırıldı. 
     İRNA'nın haberine göre, 1403 nolu Tahran İdare Mahkemesi Başkanı Nasır Dakiki, Tahran Valisi Ayetullah isim Azermi'yi, Anayasayı Koruyucular Konseyi'nin, Tahran'da geçen yıl yapılan seçimlerdeki yolsuzluk iddialarını incelemesini engellemek suçundan 1,5 yıl hapis cezasına çarptırdı. 
     Yargıç, oyların değiştirilmesini iştirak suçundan da 3 yıl 9 ay devlet memuriyetinden men ve 5 yıl seçimlerin düzenlenmesi işlerinden uzaklaştırılma cezası verdi. 
     Aynı davada yargılanan İçişleri Bakan Yardımcısı Mustafa Taczade de 1 yıl hapis, 39 ay devlet memuriyetinden men ve 6 yıl seçimlerin düzenlenmesi ve yönetilmesi işlerinden uzak uzaklaştırılma cezasına çarptırılmıştı. 
     Taczade ve Azermi, 20 gün içinde temyize başvurabilecek. Geçen yıl reformcuların büyük bir zafer kazandığı milletvekili seçimlerinde İçişleri Bakanlığı seçim Genel Merkezi Başkanı olarak görev yapan Taczade, bu yıl yapılacak Cumhurbaşkanlığı seçimleri için de aynı göreve atanınca, muhafazakarlar buna şiddetle karşı çıkmışlardı. 
     Milletvekili seçimlerinde, seçimleri denetlemekle görevli nihai devlet kurumu olan Anayasayı Koruyucular Konseyi ve Taczade'nin başında olduğu Seçim Genel Merkezi arasında, özellikle Tahran seçimleri konusunda çıkan büyük anlaşmazlık, sonunda dini liderin müdahalesi ile giderilebilmiş ve Konsey 500'den fazla sandıktaki yaklaşık 700 bin oyu iptal ererek seçim sonuçlarını açıklamak zorunda kalmıştı. 
     Bu anlaşmazlıklar üzerine muhafazakarların elindeki Konsey'in başkanı Ayetullah Ahmed Cenneti ile Taczade birbirlerini karşılıklı olarak mahkemeye vermişlerdi. Cenneti hakkında şu ana kadar bir soruşturma açıldığı konusunda haber yayınlanmadı. Yargılamada suçsuz olduğunu savunan ve seçimlerde hile yapıldığı iddialarını reddeden Taczade, Cenneti hakkındaki şikayetinin sonucunu beklediğini belirtmişti. 




</TEXT>
</DOC>
