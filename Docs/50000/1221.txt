<DOC>
<DOCNO> 1221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/son/sonspo04.html </URL>
<DATE> 2001/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan spor basını Hakan'ı ayakta alkışlıyor 
</HEADLINE>
<TEXT>

     İtalyan basını Hakan Şükür'ün dün akşam AC Milan'a attığı golü ayakta alkışlarken, ''Hakan Şükür'ün olağanüstü olması için AC Milan formasını görmesi yetiyor'' denildi. 
     La Gazzetta dello Sport Gazetesi, ''Hakan Şükür ve Boban'dan antolojik goller'' başlığını atarken, 6.5 puan verdiği Türk futbolcu için, ''Inter'e hemen avantaj getiren mükemmel bir golü uçarak atıyor. Takıma hız katıp arkadaşlarına yardım ediyor. Belki de çıkmaya layık değildi'' yorumunu yaptı. 
     Teknik direktör Tardelli'yi, Hakan Şükür'ü oyundan aldığı için eleştiren gazete, Recoba-Hakan arasındaki seçiminin zor olduğunu savunurken, ''Hakan Şükür, teknik direktörünün güvenini hemen golle ödedi ve birçok gol pozisyonu yarattı. Hakan Şükür haklıydı ama profesyonelliğinden hiçbir zaman ödün vermedi ve oyundan Recoba'nın elini sıkarak çıktı'' dedi. 
     Corriere dello Sport Gazetesi de, Hakan Şükür'ü yıldırıma benzetirken, Türk futbolcunun Galatasaray'da olduğu günleri hatırlattığı belirtildi. 
     'Maçın devleri Bierhoff ve Hakan Şükür. Alman futbolcu, 1 gol ve 1 assist yaptı. Türk ise derbinin havasını göklere çıkardı'' diyen gazete, Hakan Şükür'e 6.5 puan verirken, ''Milan formasını gördüğü zaman olağanüstü oluyor. Radar kontrollerinden kaçan uçaklara benziyordu. Ve işte 11. dakikada öldürücü uçan bir vuruş icat etti. Daha sonra da rakip savunmada tehlike yaratan toplar çalmayı sürdürdü'' yorumunu yaptı. 
     Tutto Sport Gazetesi ise, ''Hakan, çıktığı için kızgın Çıkmak zorunda olmak yazık'' ifadesini kullanırken, 7 puan verdiği Türk futbolcu için ''Sağ ayağının dışıyla uçuyor ve sessizliği haykırışıyla dağatıyor. Şahaser bir gol. Layık olmadığı halde oyundan çıkmasından etkilendi'' dedi. 
     Bu arada, maç sonrası İtalyan İtalya 1 Televizyonu'na demeç veren teknik direktör Marco Tardelli, ''Hakan, bu zamana dek verdiğim güvenleri hiç boşa çıkarmadı. Hem teknik hem taktik bakımından futbolu bilen bir oyuncu. Ona her zaman güvendim güvenmeyi de sürdüreceğim. Ama biz de çok kaliteli oyuncular var. O yüzden kimin oynayacağı seçimini de ben yapacağım'' dedi. 
     Televizyonda yapılan yorumlarda, Hakan Şükür'ün oyundan çıkartılmasının ''hata'' olduğu vurgulanırken, FC Inter'in eski teknik direktörü Marcello Lippi de Hakan Şükür ile ilgili olarak, ''FC Inter'li taraftarların Hakan Şükür'e büyük alkış yapmaları gerek. Geldiği ilk 2 ayda çok zorluklar çekti. Ama hep çalıştı, takım arkadaşlarına yardım etti ve golünü de attı'' diye konuştu. 




</TEXT>
</DOC>
