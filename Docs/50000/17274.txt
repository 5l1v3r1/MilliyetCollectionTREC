<DOC>
<DOCNO> 17274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/20/son/sontur09.html </URL>
<DATE> 2001/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Basın Konseyi, Hürriyet yazarı Fatih Altaylı'yı uyardı... 
</HEADLINE>
<TEXT>

     Basın Konseyi Yüksek Kurulu, BM Holding'in başvurusu üzerine Hürriyet gazetesi yazarı Fatih Altaylı'nın ''uyarılmasına'' karar verdi. 
     Basın Konseyi'nden yapılan yazılı açıklamada, Konsey Yüksek Kurulu'nun, Hürriyet gazetesinin 27, 29 ve 30 Ocak tarihli nüshalarında, yazar Fatih Altaylı'ya ait ''Kaç paraysa verelim '', ''Fırtına Deresi'ndeki Gökkafes'', ''6. Daire Fırtına Deresi'nde toplansın'' başlıklı yazılarla ilgili olarak BM Holding'in başvurusunu değerlendirdiği kaydedildi. 
     Şikayet konusu olan yazılarda, Rize-Çamlıhemşin'de bulunan Fırtına Vadisi'nde yapımına başlanan Dilek-Güroluk hidroelektrik santraliyle ilgili çevre duyarlılığıyla eleştiriler yöneltildiği ve şu ifadelerin geçtiği kaydedildi 
     '' Birilerinin cebine üç beş kuruş girecek, birileri zengin olacak diye değer mi Maksat buradan birilerine fayda sağlamaksa, kaç paraysa verilsin ... . Fırtına Deresi'nde yapılacak hidroelektrik santrali bölgenin eşsiz doğasını yok edecek, 200'e yakın başka yerde bulunmayan bitki türü yok olacak , Fırtına Deresi elden gidecek. Anladığım kadarıyla artık dönüş yok. Çünkü avantalar çoktan dağıtılmış. Herhalde yenildi bile ki, geri vermiyorlar '' Açıklamada, şöyle denildi 
     ''Yüksek Kurul, şikayetçinin adının geçtiği ve hakkında çeşitli iddiaların yer aldığı haberlerle ilgili olarak gönderdiği tekzip metnini yayınlamayan Fatih Altaylı'nın, Basın Meslek İlkeleri'nden 'Soruşturulması gazetecilik olanakları içinde bulunan haberler, soruşturulmaksızın veya doğruluğuna emin olunmaksızın yayınlanamaz' şeklindeki 6, 'Yasaların suç saydığı eylemler, gerçek olduğuna inandırıcı makul nedenler bulunmadıkça kimseye atfedilemez' şeklindeki 10 ve 'Basın organları, yanlış yayınlardan kaynaklanan cevap ve tekzip hakkına saygı duyarlar' şeklindeki 16. maddelerini ihlal ettiği sonucuna varmış ve 'uyarılmasına' oy birliği ile karar vermiştir.'' 
     




</TEXT>
</DOC>
