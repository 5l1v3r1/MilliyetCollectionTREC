<DOC>
<DOCNO> 31575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/ekonomi/eko03.html </URL>
<DATE> 2001/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
70 CENT GÜNLERİ 
</HEADLINE>
<TEXT>

Havada uçuşan senaryolara Arjantin paniği eklendi, İMKB dibe çakıldı. Endeks yüzde 7.81 gerileyip dolar bazında 0.64 Cent’e indi. Merkez Bankası’nın 216 milyon dolar satmasına karşın dolar 1 milyon 400 bine dayandı, faiz ise yüzde 107’yi aştı 
     ORHAN TEKEOĞLU 

     Arjantin endişesi, güven bunalımı ve doların fırlaması ve Standard and Poor’s’un Türkiye’nin genel görünümü negatife çevirmesiyle ilgili önceden gelen bilgi borsayı 0.64 Sent’e düşürerek son 5.5 yıl öncesine geri döndürdü. 
     Geçen hafta Ecevit’i "öldüren" piyasalar, IMF’yle pürüzlerin giderilmesine karşın kendini "Acaba Arjantin moratoryum mu ilan edecek " tartışmasının içinde buldu. Yabancılar, Arjantin’deki gelişmeler nedeniyle Türkiye’nin de dahil olduğu iç borç sorunu yaşayan ülkelerde hisse senedi ve bonolarını satıp dolara yöneldi. MHP’nin Derviş’in görevden alınmasını istediği yönündeki söylentiler de piyasalarda etkili oldu. Hisse senetleri ortalama yüzde 7.81 değer kaybederken, endeks 8.730’a indi. Endeks dolar bazında 0.64 Cen’te düşerek son beş buçuk yılın en düşük düzeyine indi ve zirveye çıktığı 18 Ocak 2000’den bu yana yüzde 82’lik en büyük ikinci çöküşünü yaşıyor. 
     
     Faiz yeniden üç haneli rakamlarda 
     Bono piyasasında da faizler üç haneli rakamlara ulaştı. Önceki gün ihalesi yapılan 6 Mart 2002 vadeli bononun faizi dün 11 puan arttı ve yüzde 107.38’e yükseldi. Doların ateşi Merkez Bankası’nın iki döviz satış ihalesiyle piyasaya verdiği 216 milyon dolara karşın düşmedi. Bankalararası piyasada 1 milyon 400 bin liraya yükselen dolar, serbest piyasada da 35 bin lira artışla 1 milyon 345 bin liraya tırmandı. 
     
     S P görünüm negatif’ dedi 
     Uluslararası reyting kuruluşu Standard and Poor’s S P Türkiye’nin kredi notunu değiştirmezken, uzun vadeli genel görünümünü, durağandan negatife çevirdi. S P açıklamasında, "Programın uygulanmasındaki son kaymalar, piyasanın hükümete olan güvenini sarstı. Reel faizleri öngörülenin üzerinde tuttu" denildi. 
     
Piyasada senaryo bombardımanı      SONGÜL HATISARU - TARIK YILMAZ 

     Borsa, "borç erteleme", "MHP’nin Bakan Kemal Derviş’in görevden alınmasını istediği" gibi söylentilerin yanı sıra, bankacılık operasyonundan duyulan tedirginlik ve S P’nin negatif görünüm haberinin etkisinde kaldı. 

</TEXT>
</DOC>
