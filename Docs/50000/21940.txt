<DOC>
<DOCNO> 21940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/son/sondun05.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
O.J. Simpson'dan dertdaşına tavsiyeler... 
</HEADLINE>
<TEXT>

     Eşini öldürmekten yargılandıktan sonra jüri tarafından suçsuz bulunan Amerikan futbolu yıldızı OJ Simpson, karısını öldürdüğünden şüphelenilen film aktörü Robert Blake'e ''tavsiyelerde'' bulundu. 
     ''Onun şimdi neler hissettiğini çok iyi anlıyorum'' diyen Simpson, Blake'e şu tavsiyelerde bulundu 
     ''Sakın yalan makinesine girmeyi kabul etme. Hiç televizyon seyretme.'' 
     WNBC televizyonunun ''Extra'' adlı programına katılan OJ Simpson, ''olayın kendisini çok ilgilendirdiğini'' belirttikten sonra, ''İlk tepkim ona Blake karşı bir yakınlık hissetmem oldu'' diye konuştu. 
     Simpson, şöyle devam etti 
     ''Umarım cinayeti kimin işlediğini kısa sürede bulurlar. Yoksa, Blake şüphe altında bulunduğundan, gelecek birkaç hafta onun açısından korkunç olacak.'' 
     Blake'in eşi Bonny Lee Bakley, tenha bir sokakta, arabasının ön koltuğunda, tabancayla vurulmuş olarak bulunmuştu. Araba, çiftin kısa süre önce birlikte yemek yedikleri ''Vitello's'' lokantasına çok yakın bir yerde olduğu için şüpheler aktörün üzerinde toplanmıştı. 
     ''Baretta'' adlı diziyle şöhrete ulaşan Robert Blake, eşinden hayli yaşlıydı. Aktörün, bir süre önce karısını ölümle tehdit ettiği de ortaya çıkmıştı. 
     Blake, ifadesinde, ''unuttuğum tabancamı almak için yeniden lokantaya döndüm. Arabanın olduğu yere geri geldiğimde ise karımı vurulmuş buldum'' demişti. 
     Öte yandan, Blake ve eşinin ailesinin, öldürülen kadının New Jersey'de törenle gömülmesi fikrinden vazgeçtikleri ve onu Kaliforniya'da gizlice gömmeye karar verdikleri bildirildi. 
     Bonny Lee'nin ailesinin, cenaze törenine halk ve gazetecilerin katılmamasını tercih ettiği ailenin avukatları tarafından ifade edildi. 






</TEXT>
</DOC>
