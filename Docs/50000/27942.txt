<DOC>
<DOCNO> 27942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/ekonomi/eko04a.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli’den Türkbanklılara destek 
</HEADLINE>
<TEXT>

Kapatılma kararı alınan Türkbanklılarla görüşen MHP lideri Devlet Bahçeli, Ucu nereye giderse gitsin bu işin peşinde olduklarını’ söyledi 
     TARIK YILMAZ 

     MHP lideri ve Başbakan Yardımcısı Devlet Bahçeli dün Türk Ticaret Bankası Türkbank çalışan ve emeklilerinin temsilcileriyle bir araya geldi. 
     Saat 15.00’te başlayan görüşmede, MHP lideri Bahçeli’nin, "Ucu nereye giderse gitsin bu işin peşindeyiz" dediği öğrenildi. 
     Bahçeli, dün Türkbank Munzam Sandık Vakfı ile bankada örgütlü BANK - Sİ - SEN Sendikası’nın temsilcisiyle Anraka’da yaklaşık 40 dakika süren bir görüşme yaptı. Türkbank temsilcilerinin görüşmede Bahçeli’ye, bankadan verilen batık krediler ve daha önce yapılan satışla ilgili bilgiler, Ticaret Faktoring’teki usulsüzlükler gibi bankadaki sorunların anlatıldığı 150 sayfalık bir rapor verildiği belirtildi. Raporu alan Bahçeli’nin, konuyu hem yetkililere hem de kendi uzmanlarına inceleteceği, nereye giderse gitsin bu işin peşini bırakmayacağını söylediği öğrenildi. 
     Bahçeli’nin, kapılarının Türkbanklılara her zaman açık olduğunu, yeni bilgi ve belgelere ulaşmaları durumunda kendilerine iletmelerini istediği kaydedildi. Aynı saatlerde Türkbanklı bir başka grubun da MHP İstanbul İl Teşkilatı’nı ziyaret ederek bilgi verdiği ifade edildi. 
     
     Protestolar sürdü 
     Bu arada Türkbank emekli ve çalışanlarının eylemleri sürüyor. Pazartesi günü genel müdürlük binasını işgal ederek çatıda eylem yapan emekli ve çalışanlar, önceki gün Karaköy’deki protestolarının ardından dün de Tophane’de toplandılar. 
     Protestolarını her gün sürdürmeye kararlı olan çalışan ve emekliler farklı şubeler önünde gösterilerini sürdüreceklerini söylediler. 
     



 EKONOMİ 























</TEXT>
</DOC>
