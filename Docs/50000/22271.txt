<DOC>
<DOCNO> 22271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/20/son/sonspo06.html </URL>
<DATE> 2001/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırsporlu taraftarlar İnönü'yü bayram yerine çevirdiler 
</HEADLINE>
<TEXT>

     İkinci Futbol Ligi Yükselme Grubu'nda, İstanbul Büyükşehir Belediyesi-Diyarbakırspor arasında yapılan ve şampiyonluğu büyük oranda belirleyecek maça, Diyarbakırlı futbolseverler büyük ilgi gösterdi. 
     Sabahın erken saatlerinden itibaren BJK İnönü Stadı'na gelen yeşil-kırmızılı taraftarlar, tribünleri tıklım tıklım doldurarak takımları lehine tezahüratta bulundu. Tribünleri yeşil-kırmızı bayraklarla gelin gibi süsleyen 20 bine yakın taraftar, özellikle Diyarbakırlı futbolcuların ısınmak için sahaya çıkmasıyla adeta coştu. İstanbul'daki Diyarbakırlıların yanı sıra Diyarbakır ve çevre illerden de çok sayıda yeşil-kırmızılı taraftar, karşılaşma için BJK İnönü Stadı'na geldi. Sadece eski açık tribünün bir bölümü güvenlik nedeniyle boş bırakılırken, tribünlerin kalan bölümleri tamamen doldu. 
     Güvenlik güçleri, karşılaşma öncesi BJK İnönün Stadı çevresinde geniş önlemler aldı. Stat çevresinde barikatlar kuran güvenlik güçleri, tribünlere giren taraftarları adeta didik ararken, saha içinde herhangi bir olay çıkmaması için de önlem aldı. Ayrıca, Diyarbakırsporlu taraftarlar sürekli şehit emniyet müdürü Gaffar Okkan lehine tezahürat yapıp, ''Gaffar'a uzanan eller kırılsın'' diye tempo tuttu. 
     Karşılaşmaya taraftarların yanı sıra, bakan ve milletvekilleri de büyük ilgi gösterdi. Başbakan Yardımcısı ve Anavatan Partisi Genel Başkanı Mesut Yılmaz ile çok sayıda bakan ve milletvekili de protokol tribününde yerlerini alarak maçı izledi. Bu arada, Diyarbakır Belediye Başkanı Feridun Çelik de statta yer alırken, ses sanatçıları Mahsun Kırmızı ve İzzet Yıldızhan sahaya inerek, Diyarbakırsporlu futbolculara başarılar diledi 
     Diyarbakır'da şehit edilen emniyet müdürü Gaffar Okkan'ın eşi Zerrin Okkan ile kızı ve oğlu da karşılaşmayı protokol tribününden izledi. Bayan Okkan'a Diyarbakırsporlu taraftarlar sevgi gösterilerinde bulundu. Taraftarların, ''Gaffar Okkan ölmedi içimizde yaşıyor'' tezahüratı üzerine, Zerrin Okkan'ın tribünde ağladığı gözlendi. 
     Karşılaşmayı izleyen yaklaşık 150 kadar İstanbul Büyükşehir Belediyesi taraftarı, Göztepe'ye tepki gösterdi. Geçen hafta izmir'de oynanan maçta çıkan olaylar nedeniyle Göztepe aleyhine bağıran taraftarlara, zaman zaman Diyarbakırsporlu taraftarlar da eşlik etti. Diyarbakırspor sahaya ''Kimsenin değil halkın tıkımıyız'' yazılı pankartla çıktı. Diyarbakırspor'da sakatlığı bulunan Emre kadrodan çıkarılırken, hafif sakatlığı bulunan Erkan yedek kulübesinde yer aldı. Maç öncesi, Malatya'da düşen CASA tipi uçakta şehit olan 34 asker için saygı duruşunda bulunuldu. 







</TEXT>
</DOC>
