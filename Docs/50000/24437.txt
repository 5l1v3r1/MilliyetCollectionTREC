<DOC>
<DOCNO> 24437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/spor/yuru.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakarya hak etti 
</HEADLINE>
<TEXT>

     ÖMER ÜRÜNDÜL 

     Ekstra Play - Off’un ikinci yarı final maçında Sakaryaspor hak ederek finalist oldu. Öncelikle maça çok iyi motive olmuşlardı. Teknik Direktör Coşkun Demirbakan’ın taktik planı çok yönlü ve olumluydu. Günümüz modeli dörtlü defans uygulamasını takıma iyi monte etmiş. İleride Benhur’u tek bırakıp orta sahadaki hücuma dönük yetenekli oyuncuları Aydın, Hasan ve Tuncay’la rakip defansın depar kulvarlarına organize giriş çıkışlar yapmayı düşünmüştü. Demirbakan’ın bütün taktik planı tuttu. Skor avantajından sonra gömülü alan savunmasıyla rakibe genişlik bırakılmadı. Oyun disiplini üst düzeydeydi. İkinci yarının hemen başında yedikleri golle fark bire inince biraz paniklediler ama bu çok kısa sürdü. Bütün futbolcular görevlerini yaptı. Hasan’ı ve çok gol kaçırmasına rağmen Tuncay’ı en fazla beğendik. 
     Rıdvan Dilmen, büyük yanlışlar yaptı. Bir defa oyuncular Konya maçındaki gibi motive değillerdi. Ayrıca final niteliğindeki Konya maçının başarılı kadrosundan üç kişi birden değiştirmek mantığa uygun değildi. Orta sahada çok koşan disiplinli oyuncular İlhan ile Fatih’in yerine yetenekli ama fiziki dirençleri ve pres özellikleri olmayan Yakup ile Mehmet Zengin’in görev yapması takım savunmasını arızaya uğrattı. Böyle olunca da her zaman vurguladığımız konu gündeme geldi. Yardım görmeyen defans bloku başarısız oldu. Halbuki ilk maçta Kenan ile Hüseyin sahanın yıldızlarıydı ve Altay kalesinde tek tehlike yaşamıştı. Dün gece ise bu tehlikeler rekor sayıdaydı. 
     Hakem Murat Ilgaz genelde iyi bir yönetim gösterdi. Murat’a gösterdiği kırmızı kartta yüzde yüz haklıydı. 
     



 SPOR 



























</TEXT>
</DOC>
