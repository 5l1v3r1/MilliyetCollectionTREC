<DOC>
<DOCNO> 35020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/spor/spo03.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Jardel’de mutlu son 
</HEADLINE>
<TEXT>

Brezilyalı futbolcu bu sabah Portekiz’e giderek Porto ile sözleşme imzalayacak. Jardel, "Yuvama dönüyorum, mutluyum" dedi 
     GALATASARAY’dan yeniden Porto’ya transfer olan Brezilyalı futbolcu Jardel, dün eşyalarını topladı ve "Yuvama dönüyorum. Bunun için çok mutluyum" dedi. Jardel, önceki gün eşi Karen ile birlikte Sarı - Kırmızılı kulüple yaptığı pazarlık sonucu 400 bin dolarlık primlerinin garantisini almış ve daha sonra Porto’ya olumlu cevap vermişti. Brezilyalı golcünün bu sabah Portekiz’e giderek Porto ile resmi sözleşme imzalayacağı öğrenildi. 
     JARDEL, Galatasaray’a kırgın olmadığını, bu transferin her iki kulübün anlaşmasıyla gerçekleştiğini belirtti. Galatasaray, Jardel’e karşılık Porto’dan 8 milyon dolar ve Aleinitchev, Chainho ve Ricardo Costa’yı alacak. Brezilyalı golcü Porto’dan bir başka kulübe giderse Galatasaray’a bonservis bedelinden yüzde 40 pay verilecek. Porto’dan alınan üç oyuncu, önümüzdeki günlerde İstanbul’da imza atacak. 
     
Boban düşünüyor      GALATASARAY’IN, transferi konusunda Milan ile anlaştığı Boban’ın düşünmek için süre istediği bildirildi. Hırvat oyuncu ile aynı bölgede oturan Fatih Terim’in bu transferde devreye girdiği ve ikna operasyonuna başladığı da belirtildi. Milan’da forma şansı bulamayacak Boban’ın, Galatasaray’a sıcak baktığı, ancak çocuklarının okulu nedeniyle tam kararını veremediği ifade edildi. Bunun üzerine Sarı - Kırmızılı yöneticiler, Milano seferini pazartesiye ertelediler. 
     
     Korsana savaş 
     GALATASARAY, korsan üretici ve satıcılara karşı mücadele başlattı. Ali Sami Yen Stadı içinde ve çevresinde hazır hale getirilen Galatasaray Megastore satış noktasında, futbolcuların bu sezon giyeceği Lotto markalı formalar ve resmi ürünler satılacak. Bunun dışındaki satıcılar yakalatılacak. 
     



 SPOR 

























</TEXT>
</DOC>
