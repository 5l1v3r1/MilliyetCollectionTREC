<DOC>
<DOCNO> 29993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/ekonomi/eko05.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Finansbank Fransızların oluyor 
</HEADLINE>
<TEXT>

Fransız BNP Paribas, Finansbank’ın yüzde 51’ini almak üzere Fiba Holding ile ön anlaşma yaptı. Ortaklık görüşmelerinin iki ay içinde sonuçlanması bekleniyor. BNP’nin Akbank’la da ortaklığı bulunuyor 
     EKONOMİ SERVİSİ 

     Fiba Holding Yönetim Kurulu Başkanı Hüsnü Özyeğin, Finansbank ve mali iştiraklerinin çoğunluk hisselerinin Avrupa’nın en büyük finans gruplarından Fransız BNP Paribas’a satılması için görüşmelere başlandığını açıkladı. 
     Özyeğin, Fiba Holding ile BNP Paribas’ın Fiba Holding tarafından kontrol edilen Finansbank, Finans Yatırım Menkul Değerler, Finans Finansal Kiralama ve öteki mali iştiraklerinin çoğunluk hisselerinin BNP Paribas tarafından satın alınması için münhasırlık sözleşmesi imzalandığını bildirdi. 
     Her iki grubun, sinerjiler ve gelecekteki iş planları konularında çalışmalara hemen başlayacaklarını belirten Özyeğin, ortaklık ile hisselerin yüzde 51’nin BNP Paribas’ta, yüzde 30’nun ise Fiba Holding’de olacağını kalan kısım için yatırımcılara çağrı yapılacağını söyledi. 
     
     Bankanın adı değişmeyecek 
     Özyeğin, ortaklık görüşmelerine bankacılık ve diğer finansal hizmetlerde pazar payını artırma ve lider olma hedefleri doğrultusunda başlandığını belirtti. 
     Fransa’nın en büyük bankası olan BNP Paribas ile ortaklık görüşmeleri hakkında bilgi veren Özyeğin, söz konusu görüşmelerin bankacılığın yanı sıra sigortacılık, leasing, tüketici finansmanı, varlık yönetimi, gayrimenkul finansmanı ve bireysel emeklilik alanlarını da kapsayacağını açıkladı. 
     Finansbank’ın ve diğer mali iştiraklerin mevcut isim ve yönetimiyle faaliyetlerine devam edeceğini belirten Özyeğin, potansiyel ortaklık sonrası yönetimde Fiba Holding ve BNP Paribas’ın, üst yönetim seçimi, sermaye artırımı, iştirakler, yatırımlar ve yeni iş alanlarına girme konularında eşit haklara sahip olacaklarını bildirdi. 
     
     Finansbank ilk 10 arasında 
     Finansbank 1987 yılında 24 kişi ve 2.5 milyon dolar sermaye ile kuruldu. Banka, Fiba Holding çatısı altında 8 ülkede 10 bin kişi ile finans ve perakendecilik alanlarında faaliyet gösteriyor. Banka, 4 milyar dolar aktif büyüklüğü ile ilk 10 banka arasında yer alıyor. Finansbank’ın Türkiye’de 28 şehirde 116 şubesi, 450 bin bireysel ve 6 bin 700 kurumsal müşterisi bulunuyor. Grubun, Hollanda, İsviçre, Almanya, Belçika, Fransa, Romanya ve Rusya’da faaliyet gösteren yurtdışı bankalarının toplam aktif büyüklüğünün 2 milyar dolar düzeyinde. Fiba Holding, kısa süre önce 1 milyon 250 bin üyesi bulunan Advantage Card’ın bünyesinde yer aldığı Benkar ile yüzde 50-50 ortaklık anlaşması imzalamıştı. 
     
Evlilik iki ay sonra      EKONOMİ SERVİSİ 

     Özyeğin, BNP Paribas ile 30 Haziran Cumartesi günü imzalanan münhasırlık sözleşmesinin, nihai bir sözleşme olmadığına, bunun ortaklık görüşmesine başlama sözleşmesi olduğuna dikkat çekti. Özyeğin, anlaşma süresince kendilerinin başka bir potansiyel ortakla, BNP Paribas’ın da herhangi bir Türk mali kurumuyla görüşmeyeceğini söyledi. 
     
     İlk diyalog bir yıl önce 
     Özyeğin, satış değerinin henüz belli olmadığını, iki kurumun önümüzdeki haftalarda yapacakları çalışmalarla banka ve diğer tüm finansal şirketlerle ilgili işbirliği alanlarını belirleyeceklerini, bundan sonra BNP Paribas’ın teklif yapmasının söz konusu olacağını bildirdi. 
     BNP Paribas ile görüşmelerin 1 - 1.5 yıl önce sohbet niteliğinde başladığını açıklayan Özyeğin, "Görüşmelerin asgari 2 ay gibi süreceğine inanıyoruz" dedi. 
     
     Kendimiz de büyürüz’ 
     Özyeğin, ortaklık gerçekleşmediği takdirde, Finansbank’ın bugüne kadar olduğu gibi yıllık yüzde 30’un üzerindeki organik büyümesini sürdüreceğini ve sağlıklı bir şekilde gelişmesine devam edeceğini bildirdi. Özyeğin, bu doğrultuda bankanın sermayesinin 194 trilyon liradan 275 trilyona, kayıtlı sermaye tavanına yükseltildiğini belirtti. 
     
Paribas’ın ilk ortağı Osmanlı’ydı      Türkiye bankacılık sektörüne yabancı olmayan BNP Paribas, 1913 yılında Osmanlı Bankası’nı almıştı. Osmanlı Bankası ile bugün ortaklığı bulunmayan BNP, halen Türkiye’de Akbank ve Dresdner Bank ortaklığıyla 1985’te kurulan BNP Ak Dresdner Bank A.Ş. ile faaliyet gösteriyor. 
     Bankanın yüzde 30 hissesine sahip olan BNP, BNP Ak Dresdner Finansal Kiralama A.Ş.’de de banka ve Sabancı Grubu ile hissedar konumda bulunuyor. BNP Ak Drasdner Bank A.Ş.’nin sermayesinde Akbank yüzde 40, Dresdner Bank yüzde 30 hisse ile temsil ediliyor. 
     Fransız finans grubu BNP Paribas, Avrupa’nın ikinci en k rlı bankası unvanını taşıyor. 
     31 Aralık 2000 tarihi itibariyle 694 milyar Euro aktifi ve 21.6 milyar Euro öz kaynağı olan banka, 87 ülkede 80 bin çalışanı ile faaliyet gösteriyor. BNP Paribas, bankacılık dışında ayrıca Cardif Sigorta, Cetelem Tüketici Finansmanı ve Cortal Menkul Değerler şirketleri gibi farklı finans alanlarında hizmet veriyor. 
     



 EKONOMİ 

























</TEXT>
</DOC>
