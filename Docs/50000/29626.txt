<DOC>
<DOCNO> 29626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/30/yasam/yas06.html </URL>
<DATE> 2001/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne deprem, ne sel silahlar en beter .. 
</HEADLINE>
<TEXT>

Uluslararası Kızılhaç-Kızılay Federasyonu açıkladı Son 10 yılda dünyadaki silahlı çatışmalarda, doğal felaketlerden 3 kat daha fazla can kaybı meydana geldi...’ 
     DIŞ HABERLER SERVİSİ 

     Doğal afetlerde meydana gelen can kayıplarına tüm dünya ağlıyor, bunlara karşı önlemler almak için yüzlerce kişi kafa yoruyor, trilyonlar harcanıyor... Ancak silahlı çatışmalar bir şekilde göz ardı ediliyor... Ancak "dünyadaki silahlı çatışmalarda, doğal felaketlerden 3 kat fazla can kaybı meydana geliyor..." 
     Uluslararası Kızılhaç-Kızılay Federasyonu tarafından dün Cenevre’de yayımlanan rapora göre, son 10 yılda dünyada doğal afetlerde 665 bin 600 kişi öldü. Silahlı çatışmalarda can verenlerin sayısı ise 2.3 milyon kişiyi buldu. 
     
     Milyonlar ağlıyor... 
     Rapora göre, 1991 ile 2000 yılları arasında kuraklık, kasırga ve sel gibi doğal felaketler, yılda ortalama 211 milyon kişiyi etkiledi. Silahlı çatışmalardan etkilenenlerin sayısı ise 31 milyon civarında oldu. Geçtiğimiz yıl doğal afetlerden 250 milyon kişinin zarar gördüğü belirtilen raporda, zayıf yardım çalışmalarının afetzedelerin hayatlarını yeniden düzene sokması konusunda yetersiz kaldığı da vurgulandı. 
     
     Yüzde 83’ü Asya’da 
     Doğal felaketlerde ölen 665 bin 600 kişinin yüzde 83’ünün Asya ülkelerinde can verdiği belirtilen rapora göre, her bir felaket ortalama olarak gelişmiş ülkelere 636 milyon dolar, az gelişmiş ülkelere 209 milyon dolar ve geri kalmış ülkelere de 79 milyon dolara mal oluyor. 
     



 YAŞAM 





















</TEXT>
</DOC>
