<DOC>
<DOCNO> 26509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/son/sontur22.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurlar Sendika yasasını protesto için Sultanahmet'e yürüdüler 
</HEADLINE>
<TEXT>

     Kamu Emekçileri Sendikaları Konfederasyonu KESK İstanbul Şubeler Platformu üyesi memurlar, TBMM gündemindeki ''Kamu Görevlileri Sendika Yasa Tasarısı''nı protesto etti. 
     KESK İstanbul Şubeler Platformu üyesi memurlar, Beyazıt Meydanı'nda öğle saatlerinde toplandı. Ellerinde ''Yaşasın grevli, toplu sözleşmeli sendika yasası'', ''Haklıyız kazanacağız'' ve ''Sahte sendika yasasına hayır'' pankartları bulunan memurlar, buradan Ordu Caddesi ve tramvay yolunu takip ederek Sultanahmet Meydanı'na doğru yürüyüşe geçti. 
     Çeşitli slogan atan grup, Sultanahmet Meydanı'ndaki Mehmet Akif Ersoy Parkı'na geldi. KESK Merkez Yürütme Kurulu Üyesi Bayram Keskin burada yaptığı açıklamada, grev ve toplu sözleşme hakkı içermeyen ''Kamu Görevlileri Sendika Yasa Tasarısı''na karşı mücadelelerinin devam ettiğini kaydetti. 
     'Toplu sözleşmeli, grevli, özgürlükçü ve demokratik'' bir yasa talebiyle başta Ankara olmak üzere bugün memurların yine alanlarda olduğunu ifade eden Keskin, ''Bizler, tek yanlı ücret dayatmalarına karşı toplu sözleşme, yasakçı yasaya karşı özgürlükçü bir yasa istiyoruz. Bizler, halen faaliyetlerini sürdüren sendikalarımızın kapatılmasını ve 400 bini aşkın kamu emekçisinin sendika üyeliğinin yasaklanmasını istemiyoruz'' diye konuştu. 
     
     Öğrencilerden destek 
     Keskin, seslerine kulak verilmesini isteyerek, ''Kamu emekçilerinin haklı istemlerine rağmen hak ve özgürlüklerimizi yasaklayan bir yasa çıkarırsanız, bizler de alanlara çıkmaya devam edeceğiz'' dedi. Memurlar, açıklamanın ardından parkta oturma eylemine başladılar. Ankara Güven Park'ta gerçekleştirilen memur eylemine paralel olarak oturma eylemine devam edileceği bildirildi. KESK'in eylemine, konfederasyona üye sendikaların yanı sıra İstanbul Üniversitesi'nden İÜ bir grup öğrenci de katıldı. 







</TEXT>
</DOC>
