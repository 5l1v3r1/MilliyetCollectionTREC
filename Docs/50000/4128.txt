<DOC>
<DOCNO> 4128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/27/ekonomi/eko04.html </URL>
<DATE> 2001/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ericsson cepten çekiliyor 
</HEADLINE>
<TEXT>

Dünyanın üçüncü büyük cep telefonu üreticisi Ericsson cep telefonu üreten Malezya, İsveç, İngiltere ve ABD'deki tesislerini Singapur merkezli bir şirkete devrediyor 
     EKONOMİ SERVİSİ 

     Dünyanın üçüncü büyük cep telefonu üreticisi Ericsson zamanla cep telefonu üretimine son vererek bu alandan çekileceğini açıkladı. 
     Şirket tarafından yapılan açıklamada, Ericsson'ın Malezya, İsveç ve İngiltere'deki cep telefonu üretimi tesislerinin tamamının ve ABD'deki fabrikasının bir bölümünün, Singapur merkezli Flectronics firmasına devredileceği belirtildi. 
     Ericsson, cep telefonu üretiminden çekilmekle gelecek yıldan itibaren maliyetlerden yılda 1.6 milyar dolar tasarruf etmeyi umuyor. 
     Ericsson'ın 2000 yılının genelini karla kapatmasına karşılık, yılın son çeyreğinde cep telefonu satışlarından uğradığı zarar nedeniyle cep telefonu üretiminden vazgeçtiği kaydediliyor. 
     Halen Finlandiya'nın Nokia ile ABD'nin Motorola firmalarının ardından cep telefonu üretiminde dünyada üçüncü sırada olan İsveç'li Ericsson firması bundan sonra altyapı çalışmalarına ve servis hizmetlerine ağırlık vermeyi düşünüyor. 
     Ericsson yetkilileri elektronik sektöründeki trendin giderek altyapı hizmetlerine ve servis hizmetlerine kaydığını belirterek, kendilerinin de bu rotaya girdiklerini söyledi. 
     Üç fabrikasının tamamını bir fabrikasının da bir bölümünü devredeceğini açıklayan Ericsson, son çıkarttığı R D serisini ise taşeron firmalar aracılığıyla ürettirmeye ve pazarlama etkinliklerine devam edeceğini belirtti. 
     Şirket bu kararı pazarın henüz tam doyma noktasına gelmediği için aldığı ifade ediliyor. 
     Ericsson cep telefonu alanındaki operasyonuyla birlikte 2001 yılında üretimde çalışan 18 bin çalışanından 7 binini elinde tutacak. Geride kalan 11 bin çalışanının işlerine ise son verilecek. 
     Bu arada şirketin geliri artmasına rağmen, hisselerinin değerindeki gerileme de ilgi çekiyor. Şirketin 2000 yılında gelirleri yüzde 75 artışla 3 milyar dolar olarak gerçekleşti, hisseleri ise beklentilerin aksine yüzde bir buçuk oranında değer yitirdi. Ericsson'un hisselerinin satışlarında piyasaların beklediklerinden çok daha hızlı bir düşüş yaşanıyor. 
     


 EKONOMİ 

























</TEXT>
</DOC>
