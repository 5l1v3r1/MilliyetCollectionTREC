<DOC>
<DOCNO> 19458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/04/siyaset/siy03.html </URL>
<DATE> 2001/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Askerin istediği oldu 
</HEADLINE>
<TEXT>

Telekom krizi "altın hisse" formülüyle çözülüyor. Yabancıların alacağı hisse yüzde 46’yı geçmeyecek 
     HARUN GÜREK Ankara 

     Ekonomik programa dış desteğin önkoşulu sayılan düzenlemeler arasında yer alan Türk Telekom’un özelleştirilmesine ilişkin tasarıda uzlaşma noktasına yaklaşıldı. 
     Tasarıda, askerlerin kaygıları dikkate alınarak, düzenlemeler yapıldı. Ekonomiden Sorumlu Devlet Bakanı Kemal Derviş’in ilk el attığı uzlaşmazlık konusu olan Türk Telekom Tasarısı üzerinde teknik düzeydeki çalışmalar sürdürülüyor. 
     Genelkurmay Muhabere, Elektronik Bilgi Başkanı Koramiral Aytaç Atılan’ın önce Ulaştırma Bakanı Enis Öksüz’le görüşerek, ardından Genelkurmay Lojistik Başkanı Korg. Hurşit Tolon’la birlikte Başbakan Yardımcısı Hüsamettin Özkan’a ilettiği kaygılar dünkü çalışmaların odak noktasını oluşturdu. 
     
Derviş ve Öksüz devrede      Ulaştırma Bakanlığı, Hazine Müsteşarlığı ve Özelleştirme İdaresi Başkanlığı teknisyenleriyle üst düzey bürokratların dün Derviş ve Öksüz’ün gözetiminde yaptığı çalışmada, ulusal güvenlik ve ülke çıkarlarına ilişkin kararlarda devlete veto hakkının verilmesini öngören altın hisse uygulamasının ayrıntılı bir biçimde tanımlanarak tasarıya konulması kararlaştırıldı. 
     Ayrıca, askerin ikinci çekincesi olan Telekom yönetiminin yabancıların eline geçmesini önlemek için yabancılara satılabilecek hisse miktarı-nın yüzde 46’yı aşmaması benimsendi. Tasarının en geç önümüzdeki hafta Meclis’e getirileceği belirtildi. 
     
Derviş Askerle ayrılık yok      Bakan Derviş, Telekom özelleştirmesi anlaşmazlığını çözmek için dün bir dizi temasta bulundu. Ekonomi bürokratları ve Başbakan Yardımcısı Hüsamettin Özkan’la da görüşen Derviş, Telekom’un özelleştirilmesi konusunda Genelkurmay’la bir sorun yaşanmadığını belirterek, askerlerin çekincesiyle ilgili olarak, "Altın hisse vasıtasıyla Türkiye’nin güvenlik ve savunmasıyla ilgili her şeyi güvence altına alacağız. Programla TSK arasında herhangi bir görüş ayrılığı yok. Tam tersine, her bakımdan programa ve Türkiye’nin geleceğine tüm desteği veriyorlar. Ve Türkiye’yi onlardan fazla seven yok" dedi. 
     
Türksat uydusu zaten kapsam dışı’      Dünyanın önde gelen fon yöneticileriyle görüşmeler yapmak üzere ABD’de bulunan Devlet Bakanı Yüksel Yalova, telekomünikasyon hizmetinin yürütülmesinin "yabancılaşmasını" engellemeye yönelik olarak, şirket hisselerinden yüzde 50’sinden fazlasının yabancılara satılmayacağını kaydetti. "Hazırlanan taslakta Türksat uydusunun zaten kapsam dışı bırakıldığını" belirten Yalova, şunları söyledi 
     "Milli menfaatlerin gözardı edildiği yönünde bir kaygıya katılmamız mümkün değildir. Zira, Anayasa Mahkemesi’nce dikkat çekilen husus yabancılaşma’ endişesidir. Ve elektrik, telekomünikasyon gibi stratejik hizmetleri yürüten kuruluşların çoğunluk hissesinin yabancılara satılmaması gerektiğidir. Tarafımızdan hazırlanan hüküm ve önerdiğimiz imtiyazlı hisse tüm endişeleri gidermek için yeterlidir." Bu arada, İspanya yolculuğu öncesinde bir açıklama yapan Başbakan Bülent Ecevit, tartışmaların birkaç gün içinde aşılacağını ve Türk Telekom’un stratejik bir öneme sahip olduğunu anımsattı. Ecevit, "Ayrıntılar üzerinde durmamızın nedeni sorumluluğumuzun gereğidir. Derviş, Genelkurmay’la görüştü. Altın hisse’de düzenlemeler yapılabilir" dedi. 
     
5 SORU 5 CEVAP Türksat nedir      SEÇKİN ÜREY 

Türkiye’nin kaç uydusu var 
     Türkiye uzaya Fransız Aerospatiale firması aracılığıyla üç uydu gönderdi. Bunlar sırasıyla Türksat 1 - B, Türksat 1 - C ve son olarak 8 Ocak’ta uzaya fırlatılan Türksat 2 - A. Türkiye uzaya ilk defa 1994 yılında, Türksat 1 - A’yı fırlattı, ancak uydu ateşleme arızası nedeniyle kaybedildi. 
     
Uyduların TSK için önemi ne 
     TSK, Türksat 2 - A’da "x band" adı verilen iki kanal için 40 milyon dolar ödedi. Bu kanalları askeri haberleşme için kullanan TSK, bu sayede uydunun kapsadığı bölgelerde dijital askeri haberleşme imkanına sahip oldu. Türkiye, NATO’da uydudan askeri haberleşme özelliğine sahip beşinci ülke. 
     
Peki Türkiye’nin niye askeri uydusu yok 
     Türkiye kendi askeri istihbarat uydusunu geçen yıl ihaleye çıkardı. İhaleyi 249 milyon dolara Fransız Alcatel kazandı. Ancak, Fransa’nın sözde Ermeni Soykırımı Yasası’nı kabulünden sonra ihale iptal edildi. 
     
Yeni ihale açıldı mı 
     İhale iptal edildikten sonra çalışmalara başlandı. İhaleye biri İsrail’den üçü de ABD’den toplam dört firmanın katılacağı açıklandı. Ancak askeri uydu projesi, geçtiğimiz aylarda TSK’nın uygulamaya koyduğu tasarruf tedbirlerine takıldı. 
     
Türk malı uydumuz olacak mı 
     TÜBİTAK iki uydu göndermeyi planlıyor. 
     



 SİYASET 

























</TEXT>
</DOC>
