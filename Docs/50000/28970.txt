<DOC>
<DOCNO> 28970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/son/sontur17.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Anayasa değişikliği, hemen" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, üzerinde uzlaşmaya varılan 37 Maddelik Anayasa değişikliğini ''sivil devrim'' olarak tanımladı. 
     Yılmaz, bunun gerçekleştirilmesinin, halkın siyasete güvensizliğini önemli ölçüde gidereceğini, siyasetçiye güven ve itibar, Meclis'e ise saygınlık kazandıracağını söyledi. Devlet Bakanı Kemal Derviş'in bilgi verdiği ANAP Grup Toplantısı daha sonra basına açıldı. Yılmaz, yaptığı konuşmada, Partilerarası Uzlaşma Komisyonu'nun üzerinde mutabakata vardığı 37 maddelik Anayasa değişikliğine değindi. Yoğun Meclis gündemine rağmen üzarinde uzlaşmaya varılan 37 maddenin 12'sinin AB'ye verilen Ulusal Program kapsamında yapılması gerekenler, geri kalan 25'nin ise tüm siyasi partilerin savunduğu değişiklikler olduğunu anlatan Yılmaz, ''Bunlar, ta kuruluşumuzdan beri savunduğumuz düşünce, ifade ve inanç hürriyetinin önündeki engelleri ortadan kaldıran ve Türkiye'nin demokratikleşmesi açısından mutlaka yapması gereken değişikliklerdir''dedi. 
     TBMM'deki tüm siyasi partilerin böyle bir değişiklik üzerinde uzlaşmaya varmasının ''Türk parlamento tarihinin en önemli olaylarından biri'' olduğunu kaydeden Yılmaz, bunu bir ''sivil devrim'' olarak tanımladı. Yılmaz, ''Türkiye, ilk kez bir askeri darbe sonucunda değil, tamemen kendi dinamikleriyle, siyasi partilerinin hür iradesi ve ilk kez demokrasi tarihinde yaşanan bir genişlikteki uzlaşmayla sonuca varmıştır'' görüşünü savundu. 
     Konunun Cuma günü ve dün yapılan liderler zirvesinde ele alındığını anlatan Yılmaz, ancak Anayasa değişikliklerinin sadece iktidar partilerinin oylarıyla gerçekleştirilemediğini, TBMM'den geçmesi için 367 oya ihtiyaç olduğunu, iktidarın 330 küsür sandalyeye sahip olduğunu hatırlattı. ''Mutlaka muhalefetin desteğine ihtiyacımız var, bu destek mutlaka güçlü bir destek olmalı'' diyen Yılmaz, 367 oy sağlananaması halinde referanduma gidildiğini kaydetti. Yılmaz, varılacak uzlaşmanın sadece ''değişikliklere destek'' olarak kalmaması gerektiğini, her madde için 2 tur görüşme ve oylama zorunluluğu nedeniyle 37 maddenin sadece oylamasının 74 saat süreceğini söyledi. 
     Varılacak uzlaşmada değişikliklerin Meclis'te görüşülmesi sırasında tüm partilerin konuşmamasının da sağlanması gereğine işaret eden Yılmaz, şunları söyledi 
     "Dün bir iki hususu daha değerlendirdik. Muhalefet partilerinin desteğini almanın yanı sıra, en öncelikli değişiklikleri içerecek şekilde küçültebilir miyiz Yani bir bölümünü Meclis kapanmadan, diğer bölümünü ise Ekim ayında getirebilir miyiz diye İktidar partileri olarak bu konuda bir anlaşmaya vardık. Eğer muhalefetle de uzlaşma sağlanırsa, 15-16 madelik ilk paket, önümüzdeki hafta Meclis'e gelecek. Geri kalan paket ise Ekim ayında getirilecek.'' 
     İki paket halinde 
     Yılmaz, AB Komisyonu'nun Kasım ayında Türkiye hakkında ''İlerleme Raporu'' düzenleyeceğini, bunun Ekim ayında hazırlanacağını belirterek, bu nedenle Anayasa değişikliklerinin Ekim başına kadar mutlaka Meclis'ten geçirilme zorunluluğu bulunduğunu vurguladı. Bu durumda 2 ihtimal bulunduğunu anlatan Yılmaz, bu hafta sonucu Meclis tatile girmeden ilk paketin çıkarılması, geniş kapsamlı bir uzlaşma olması halinde bunun için 1 haftanın yeterli olacağını bildirirdi. Yılmaz, bu konuda uzlaşma sağlanamaması halinde Meclis'i Eylül ayında erken toplantıya çağırmayı planladıklarını belirterek, bunun Eylül ortası olmasının daha uygun olduğunu kaydetti. 
     15 Eylül'de Meclis'in açılması halinde Ekim başına kadar Anayasa değişikliklerinin çıkabileceğini belirten Yılmaz, şöyle konuştu 
     ''Bunun akibeti bugün belli olacak. FP'nin kapatılması ve tüzel kişiliğinin son bulmasından sonra Meclis'te yeni bir durum ortaya çıktı. DYP lideri de yarın benimle ve diğer liderlerle görüşecek. Bugün yapılacak temaslar sonucu, bu akşam Meclis'in Cuma gününden sonra bir hafta çalışıp-çalışmayacağı konusu açıklık kazanacak. Mutabakat sağlanırsa bir hafta daha çalışılacak, mutabakat sağlanamadığı taktirde Cuma günü tatile girip, Eylül ayında TBMM'yi erken toplayacağız.'' 
     Yılmaz, Anayasa değişiklikleri konusunda grubundan beklentisini ise şöyle açıkladı 
     ''Eğer olabilirse önümüdeki hafta, olmazsa Eylül ayında bir tek eksiksiz, tüm arkadaşlarımın mutlaka bu değişikliklerde Meclis'te olmasını bekliyorum. Hayati mazareti olmayan hiçbir arkadaşımın görüşmelere katılmamasını kabul etmiyorum. Bu değişiklikler en çok bizi ilgilendiriyor ve Türkiye'nin AB süreci için hayati önem taşıyor. O nedenle tüm arkadaşlarımın eksiksiz olarak müzakere ve oylamalarda Meclis'te olması gerekir. Oylamaya katılmamanın hayati olay ve ölüm dışında hiçbir mazereti olamaz. Zaten muhalefetin desteğine muhtacız. Bu konuda vereceğimiz fire, ANAP için büyük bir nakise oluşturur.'' 
     Yılmaz, uzlaşmaya varılması halinde Anayasa değişikliklerinin akşam satlerinde imzaya açılacağını ve bu hafta içinde Anayasa Komisyonu'nda görüşüleceğini ve sonuçlandırılacağını belirterek, önümüzdeki hafta birinci ve ikinci tur oylamanın gerçekleştirileceğini bildirdi. 
     Parti kapatma yeniden değerlendirilecek 
     Yılmaz, Anayasa değişikliği konusunda yeniden değerlendirme ihtiyacı duyulan parti kapatmalarla ilgili 69. maddeye işaret ederek, Meclis'te varılan mutabakat sonucu, parti kapatma kararlarında Anayasa Mahkemesi'nde nitelikli çoğunluk aranması koşulu getirildiğini kaydederek, Anayasa Mahkemesi'nin bu tür kararları beşte üç çoğunlukla alabilmesine Yüksek Mahkeme'nin başkan ve üyelerinin itirazları bulunduğunu anlattı. 
     Anayasa Mahkemisi'nin, parti kapatma kararlarının nitelikli çogunluğa bağlanmasının ''mahkeme kararları üzerinde kuşku yaratabileceği'' endişesine işaret eden Yılmaz, ancak Anayasa'nın, Anayasa değişikliklerinde üçte iki çoğunluk aradığını hatırlattı. Yılmaz, şöyle devam etti 
     ''Böyle bir yol Anayasa'mızda zaten var. Şimdi biz parti kapatmaya da benzer bir ölçü getiriyoruz. Anayasa Mahkemesi'nin ancak üçte iki kararla Anayasa değişikliklerini iptal ederken, parti kapatmaya da beşte üç çoğunlukla karar verebileceğini getiriyoruz. Yüce Mahkeme'nin de itirazını dikkate alarak ve durumu kapatılan FP ile değerlendirerek, komisyonda bir değişikliğe gidebiliriz.'' 
     Yılmaz, bu madde dışında yeniden ele alınacak başka madde olmadığını belirterek, ''Bundan sonraki süreç, bunun bir an önce Meclis tarafından gerçekleştirilmesidir. Değişikliğin yaz tatilinden önce, en azından önemli hususlarının öncelikli paket olarak sonuçlandırılması, halkımızın siyasete karşı olan güvensiziliğini önemli ölçüde giderecek. Siyasetçiye yeniden güven ve itibar, Meclis'e saygınlık kazandıracak çok önemli bir adım olacak'' dedi. 







</TEXT>
</DOC>
