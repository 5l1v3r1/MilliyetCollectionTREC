<DOC>
<DOCNO> 26235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/son/sondun18.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
AB "Türkiye'nin katılım stratejisindeki gelişmeler olumlu" 
</HEADLINE>
<TEXT>

     AB Konseyi, Türkiye ile geliştirilmiş siyasi diyalog çerçevesinde kaydedilen gelişmelerden memnuniyet duyduğunu açıkladı. 
     Lüksemburg'da toplantılarını sürdüren AB Genel İşler Konseyi, genişleme konusunda bir açıklama yaparak, İrlanda'daki referandumdan sonra aday ülkelerde ortaya çıkan rahatsızlığı giderme girişiminde bulundu. 
     AB dışişleri bakanlarının açıklamasında, ''genişleme sürecinin tarihi önemine'' değinildi. Açıklamanın Türkiye'ye ilişkin paragrafında, AB'ye katılım stratejisinin uygulamasında kaydedilen gelişmelerin önemine değinen Konsey, Türk hükümetinin, katılım sürecinde gerçekleştirmesi gerekenleri içeren Ulusal Program'ı onaylamasından duyduğu memnuniyeti de yansıttı. 
     İnsan hakları konusunda bazı endişeleri bulunduğunu belirten AB Konseyi, bunların giderilmesi için somut önlemler alınması gerektiğini kaydetti. Türk hükümetinin ekonomik programına ve IMF ile Dünya Bankası'nın katkılarına destek ifadelerine yer verilen açıklamada, ciddi bir uygulamanın, Türk ekonomisinde istikrarı tekrar sağlayacağına olan güven dile getirildi. Açıklamada, ayrıca, aday ülkelerle sürdürülen tam üyelik müzakerelerinin, Belçika ve İspanya dönem başkanlıkları sırasında ileri aşamalara taşınacağı belirtilerek, adayların gösterdikleri çabaların memnuniyetle karşılandığı ifade edildi. AB Konseyi, açıklamasında, genişleme sürecinin aksatılmadan yürütülmesine ilişkin siyasi iradeye sahip olduğu mesajını verdi. 







</TEXT>
</DOC>
