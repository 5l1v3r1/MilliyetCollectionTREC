<DOC>
<DOCNO> 8649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/24/siyaset/siy09.html </URL>
<DATE> 2001/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanlış hesap yargıdan döndü 
</HEADLINE>
<TEXT>

     ATİLLA ÖZSEVER 

     Anayasa Mahkemesi’nin emeklilik yaşını kademeli olarak yükselten geçiş düzenlemesini iptal etmesi, sosyal güvenlik alanında önemli bir dönemeç oldu. Yüksek Mahkeme, kademeli geçişin katı olduğuna, kendi içinde eşitsizlik içerdiğine dikkat çekerek, uygulamayı Anayasa’nın "hukuk devleti, sosyal devlet, adalet ve eşitlik" ilkelerine aykırı bularak iptal etti. 
     Yeni yapılacak yasal düzenlemenin çalışanlar lehine olması gerekiyor. "Reform" diye takdim edilen mevcut yasada, daha önce herhangi bir yaş haddine tabi olmayanlar 7 - 8 yıl gibi bir kayba uğradı. 
     Özal döneminde 1986’da çıkarılan yasada bile 15 yıl ve daha fazla sigortalı olanlar muaf tutuldu, yani herhangi bir yaş sınırına girmedi. Oysa 4447 sayılı yasada, örneğin 15 yıllık sigortalılık süresini dolduran kadın sigortalı 45, erkek sigortalı ise 54 yaşında emekli olabiliyor. Anayasa Mahkemesi, bu anlamdaki katı geçişi ilkelerine aykırı buldu. 
     Yüksek Mahkeme yetkililerinden edindiğimiz izlenime göre, yumuşak geçişi öngören bir düzenlemenin Anayasa’ya uygun olacağı belirtiliyor. İptal başvurusunu yapan FP’nin teknik komitesindeki, SSK eski Yönetim Kurulu üyesi Bingöl Milletvekili Mahfuz Güler, "Yanlış hesap Bağdat’tan yani Anayasa Mahkemesi’nden döndü. Yeni düzenlemede halen çalışanlar için bir yaş sınırı düşünmüyoruz" diye görüş ifade ediyor. İptal davasında FP ve DYP’nin yanı sıra Türk - İş, Hak - İş ve KİGEM’in de katkısı bulunduğunu hatırlatmak gerekir. 
     


 SİYASET 



















</TEXT>
</DOC>
