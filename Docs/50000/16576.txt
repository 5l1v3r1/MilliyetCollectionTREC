<DOC>
<DOCNO> 16576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/son/sonspo09.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray "Şampiyonluk yarışında 4 takımın da şansı var" 
</HEADLINE>
<TEXT>

     Galatasaray Asbaşkanı ve Basın Sözcüsü Ali Dürüst, Fenerbahçe'nin hafta sonunda Ankaragücü karşısında 3 puan kaybetmesini değerlendirirken, ''Alınan sonuçlar 3 puanlı sistemde her zaman beklenebilir'' dedi. 
     Kendilerinin de geçen hafta Yimpaş Yozgatspor maçında 3 puan kaybettiklerini anımsatan Dürüst, önemli olanın sezon sonunda ipi göğüslemek olduğunu söyledi. 
     Ali Dürüst, şampiyonluk yarışında 4 takımın da şansının bulunduğunu ifade ederek, ''Galatasaray, Fenerbahçe ve Gaziantepspor'un birbirleriyle yapacağı maçlar yarışta Beşiktaş'ın lehine gözükebilir. Matematiksel olarak 4 takımın da şansı var'' diye konuştu. Şampiyonluğun her zaman çekişmeli geçtiğini, ancak genelde iki takımın mücadele ettiğini kaydeden Dürüst, bu kez heyecanın daha yüksek olduğunu anlattı. Dürüst, İspanyol Real Madrid ile çarşamba günü Avrupa Şampiyonlar Ligi çeyrek final ikinci ayağında zor bir maç oynayacaklarını da kaydederek, yarı finale yükselmek için buradan yara almadan çıkmak zorunda olduklarını sözlerine ekledi. 




</TEXT>
</DOC>
