<DOC>
<DOCNO> 4094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/son/sontur05.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Personele elektrik indirimi durduruldu 
</HEADLINE>
<TEXT>

     Danıştay 10. Dairesi, Enerji ve Tabii Kaynaklar Bakanlığı ve teşekküllerinin, DSİ ve Elektrik İşleri Etüd İdaresi’nin merkez ve taşra teşkilatlarındaki memurların meskenlerinde indirimli tarifeden elektrik kullanmalarını "verimlilik, karlılık, hakkaniyet ve eşitlik" ilkelerine aykırı buldu. 
     Hukukun Egemenliği Derneği Başkanı Avukat Erdem Akyüz’ün, Enerji ve Tabii Kaynaklar Bakanlığı ve teşekküllerinin, DSİ ve Elektrik İşleri Etüd İdaresi’nin merkez ve taşra teşkilatlarındaki memurların meskenlerinde indirimli tarifeden elektrik kullanmalarını öngören yönetmelik değişikliğinin, iptali ve yürütmenin durdurulması istemiyle açtığı davada, ilk aşama sonuçlandı. 
     Danıştay 10. Dairesi, Elektrik Tarifeleri Yönetmeliği ile getirilen itiraz konusu uygulamanın yürütmesini oybirliği ile durdurdu. 
     Daire’nin kararında, dava konusu uygulama ile söz konusu yerlerde 657 sayılı Devlet Memurları Kanunu’na tabi olarak çalışan personele, meskenlerinde, yüzde 40’ı geçmemek üzere indirimli elektrik kullandırılma olanağı tanındığı hatırlatıldı. 
     Davalı Enerji Bakanlığı ve TEDAŞ’ın, şehit ailelerinin indirimli tarifeden yararlanması amacıyla değişikliğin yapıldığını, sosyal yardım amacını taşıdığını bildirdiği ifade edilen kararda, "Dava dilekçesinden şehit ailelerine indirimli tarife uygulanmasının dava konusu edilmediği anlaşılmıştır. Bu durumda şehit ailelerine yönelik indirimli tarife uygulanması konusunda inceleme yapılmamış ve hüküm tesis edilmemiştir" denildi. 
     İdareye elektrik tarifesini belirlemede tanınan yetkinin verimlilik ve karlılık ilkeleri gözetilerek kullanılmasının zorunlu olduğu, yapılan düzenlemeye dayanılarak kamu kaynaklarının kullanımı konusunda bazı ayrıcalıklar tanındığı vurgulanan kararda, şöyle denildi 
     "Ülkenin içinde bulunduğu enerji darboğazının tüm toplumu ilgilendirdiği ve tüm toplumun özverisini gerektirdiği dikkate alındığında dava konusu yönetmelik hükmüyle bazı kurum ve kuruluşların personeline indirimli elektrik tarifesi uygulanmasında yukarıda değinilen ilkelere verimlilik ve karlılık , hakkaniyet ve eşitlik ilkesine uyarlık görülmemiştir." 
     Danıştay’ın bu kararına karşı yapılabilecek itirazı bir üst kurul olarak Danıştay İdari Dava Daireleri Genel Kurulu görüşecek. Danıştay 10. Dairesi ise daha sonra davayı esastan sonuçlandıracak. 
     İtiraza konu indirimli elektrik tarifesinden yaklaşık 20 bin kişinin yararlandığı öğrenildi. 
     




</TEXT>
</DOC>
