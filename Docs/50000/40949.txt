<DOC>
<DOCNO> 40949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/son/sondun19.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de 4 Iraklı mülteci devlete karşı açtıkları davayı kazandı 
</HEADLINE>
<TEXT>

     İngiltere'de iltica başvurularının sonuçlanmasına dek Oakington adlı mülteci kampında kalmaya zorlanan 4 Iraklı mülteci, devlete karşı açtıkları davayı kazandı. 
     Söz konusu kampta kalmaya zorlanarak her türlü ''insan hakkı ve kişilik haklarının'' zedelendiğini öne sürerek, dava açan mültecilerin iddialarını haklı bulan Yüksek Mahkeme, devletin bu kişilerin zararlarını tazmin etmesi gerektiğine karar verdi. İngiliz televizyon kanalları, kararın, kampta kalan diğer mülteciler için de emsal teşkil etmesi açısından önemli olduğunu, İngiliz hükümetinin bu kişilere milyarlarca sterlin tutarında tazminat ödemek zorunda kalabileceğini belirtiyor. Öte yandan, hükümet adına yapılan açıklamalarda da 4 Iraklı mültecinin karşısında dava kaybeden devletin kararı temyiz edeceği bildirildi. 







</TEXT>
</DOC>
