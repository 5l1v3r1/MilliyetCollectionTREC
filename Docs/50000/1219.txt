<DOC>
<DOCNO> 1219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/son/sonspo02.html </URL>
<DATE> 2001/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Oktay ile birlikte çalıştı 
</HEADLINE>
<TEXT>

     Trabzonspor, ikinci yarı hazırlıklarını Antalya'da sürdürüyor. 
     Manavgat Titreyengöl mevkiinde teknik direktör Sadi Tekelioğlu yönetiminde bu sabah yaklaşık 1 saat süren bir antrenman yapan bordo-mavililer, kros çalışması gerçekleştirdi. Çalışmaya, dün akşam kampa katılan Oktay da katıldı. 
     Trabzonspor'a yeniden dönmekten sevinç duyduğunu ifade eden golcü futbolcu, ''Kendim kazanmasan da Trabzonspor'a para kazandırdığım için mutluyum. Eksiklerimi bir an önce tamamlayarak takımdaki yerimi almak istiyorum'' dedi. 
     Trabzonspor'un emektar futbolcusu Hami de eski teknik direktör Giray Bulak ile ilgili açıklamalarda bulundu. 
     Bulak'ın, yönetimde kaldığı sürece kendisini harcamaya çalıştığını savunan Hami, ancak Bulak'ın, bu isteğinde başarılı olamadığını bildirdi. Bulak'ın, kamuoyuna yaptığı açıklamalarda, sürekli olarak diyalogları olduğu ve aralarında bir sorun bulunmadığı biçimindeki söylemlerinin gerçeği yansıtmadığını ifade eden milli futbolcu, ''Hiçbir diyaloğumuz yoktu. Ancak nedenini ona sormak gerekir'' diye konuştu. 
     Trabzonspor kafilesinin başkanlığını yapan kulüp futbol şubesi sorumlusu Serdar Bali de Hami'ye övgüler yağdırdı. Hami'nin, gerek futbolu, gerekse kişiliğiyle dört dörtlük bir sporcu niteliğinde olduğunu vurgulayan Bali, ''Hami, gelecekte Trabzonspor'a başkan olabilecek yapıda bir sporcu'' dedi. 
     Trabzonspor'da kimsenin bir yıldız oyuncu arayışı içinde olmaması gerektiğini ifade eden Bali, ''Biz takım olarak yıldızlar topluluğuyuz. Eğer bir isim aranıyorsa Trabzonspor'u sırtlayacak duruma gelen bir Sergen, dünyada eşine az rastlanır bir oyuncudur'' diye konuştu. 
     Trabzonspor Teknik Direktörü Sadi Tekelioğlu da kamp çalışmalarının oldukça rahat ve tempolu bir biçimde sürdüğünü söyledi. Oktay'ın kafileye katılmasıyla morallerinin de iyice yerine geldiğini belirten Tekelioğlu, tek sıkıntılarının Sergen ve Osman'ın sakatlıkları olduğunu bildirdi. Tekelioğlu, ''Hami'nin hafif bir sakatlığı var ve önemli değil. Yönetim kurulumuz özellikle Oktay'ın transferiyle gerekeni yapmıştır. Bundan sonra iş bize kalıyor'' dedi. 




</TEXT>
</DOC>
