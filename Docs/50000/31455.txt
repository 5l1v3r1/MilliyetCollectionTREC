<DOC>
<DOCNO> 31455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/spor/ygok.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bekle Türkiye bekle 
</HEADLINE>
<TEXT>

     ATTİLA GÖKÇE 

     Monte Carlo’da başlayan, Lozan’da devam eden adaylık mücadelemiz şimdi Moskova’da tartıya çıkacak. Rakiplerimiz Osaka, Paris, Toronto ve Pekin... 
     21 yıl önce Moskova’da başkanlığa seçilen Samaranch, aynı kentte görevi devrederek emekliliğe ayrılacak. Samaranch, olimpizme şüphesiz unutulmaz hizmetler verdi. Ama Salt Lake’in Kış Oyunları’nı kazanırken çevirdiği dolaplar olimpizm idealinin aynı zamanda kirlendiğini de ortaya koydu. Bu kirlilik hala sürüyor. Çünkü marki hazretleri güya tarafsız kalıp aday kentler için oy kullanmıyor ama, her defasında bir kente göz kırpıp, ötekilere çelmeyi takıveriyor. Herkesin favorisi Pekin, Samaranch hazretlerinin de gönlünde yatan aslan. O yüzden Asya’dan öteki aday Osaka’yı ilk elden yarış dışı bırakmak için her türlü tezgah dönmüş. Samaranch’ın rapora İstanbul’da ekonomik nedenlerle olimpiyat düzenlemenin risk olduğunu yazdırması, Osaka ile birlikte İstanbul’un da kapı dışarı edilmesine neden olabilir. 
     Yıl 2001, 2008 için olimpiyata yine adayız. Ama yine dertlerimizle baş başayız. Ekonomik kriz, Moskova’da belimizi büken en önemli etken. Bunun yedi yıl sonraki Türkiye vizyonunu etkilemeyeceğini söylüyoruz, ama bizi kim dinler Kemal Derviş’i Moskova’ya bunun için davet ettik, yoğun programdan vakit bulup getiremedik. Olimpiyatın hamisi 9. Cumhurbaşkanımız Süleyman Demirel de maalesef "Baba"dan beklenen gerçek performansını olimpiyattan esirgedi. 
     Şimdi gerçekle baş başayız. Türkiye yasasına, projelerine, heyecanına rağmen yıllardır spor dışı kriterler, trafik, insan hakları, ekonomi gibi sorunlar nedeniyle hep kendi gerçekleriyle boğuşuyor. Kulisler sonucu 28 oyumuz garanti. Bu oylar 42’ye kadar yükselebilir. Kimbilir, bakarsınız İnsan Hakları’ndan dolayı Pekin devre dışı kalırsa, acayip süprizler olur ve 53 oyla Türkiye oyunları kazanabilir. Ben bu rakamları hiçbir zaman ciddiye almam. Çünkü olimpiyat komitesinin delegeleri çok söz verirler, tek oy kullanırlar. Moskova’da İstanbul’un hiç şansı yok. Gelecek olimpiyatlar da hangi kentler oylanırsa oylansın, biz kendi içimize dönmeliyiz. Kendi kusurlarımızı ve eksiklerimi giderip şansımızı geliştirmeliyiz. 
     Umut dışarıda değil, umut Ankara’da 
     



 SPOR 
























</TEXT>
</DOC>
