<DOC>
<DOCNO> 31000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/08/son/sondun04.html </URL>
<DATE> 2001/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırvatistan'da hükümet savaş suçlularını teslim edecek 
</HEADLINE>
<TEXT>

     Hırvatistan hükümeti, Hollanda'nın Lahey kentinde, eski Yugoslavya'daki savaş suçu sanıklarını yargılamak üzere kurulan BM mahkemesince istenen vatandaşlarını teslim etme kararı aldı. 
     Zagreb'de dün yapılan olağanüstü Bakanlar Kurulu toplantısında söz konusu kararın alınması üzerine, 23 kişilik Bakanlar Kurulu'ndaki 4 bakanın kararı protesto ederek görevlerinden isitfa ettikleri belirtildi. Başbakan Ivica Racan, hükümetin kararını açıklarken yaptığı konuşmada, ''Mahkemenin Hırvatistan vatandaşlarının teslim edilmesi talebini geri çevirmek, bizim Yugoslavya'nın bile kaçtığı sorunlu Balkanlar çukuruna dönmemize yol açar'' dedi. 
     Racan ayrıca, parlamentoda en kısa süre içinde hükümeti için güvenoylaması yapılmasını isteyeceklerini bildirdi. Hırvatistan hükümetinin bu kararının ardından, kimlerin mahkemeye teslim edileceği konusunda henüz resmi bir açıklama yapılmazken, hükümet kaynaklarına dayanan devlet ajansı HINA, emekli generaller Rahim Ademi ve Ante Gotovina'nın adlarının gündemde olduğunu duyurdu. Arnavut asıllı Ademi, 1993'te Hırvatistan'ın iç kesimlerinde Sırp gerillalara karşı başlatılan saldırı sırasında 10'larca Sırbı öldürmekle suçlanıyor. 







</TEXT>
</DOC>
