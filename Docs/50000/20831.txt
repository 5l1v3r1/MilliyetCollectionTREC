<DOC>
<DOCNO> 20831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/12/yasam/yas03.html </URL>
<DATE> 2001/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
FBI skandalı, idamı erteletti 
</HEADLINE>
<TEXT>
Durun asmayın 
Oklahoma bombacısının idamına 5 gün kala soruşturma belgelerinin savunmadan gizlendiğinin ortaya çıkması ABD adaletine gölge düşürdü 
     YASEMİN ÇONGAR Washington 

     ABD, kendi topraklarında yaşadığı gelmiş geçmiş en büyük terör eylemi olan Oklahoma City Federal Binası’nın bombalanmasından sorumlu Timothy McVeigh’i idam etmeye hazırlanırken, ortaya çıkarılan hukuk skandalı, beş gün kalan infaz tarihinin ertelenmesine yol açtı. Bush yönetimi, ABD’de 1963’ten bu yana federal hükümet eliyle idam edilecek ilk kişi olan McVeigh’in infazını 30 gün erteledi. 
     
     168 kişinin ölümünden sorumlu 
     33 yaşındaki McVeigh, 1995’te aralarında çok sayıda çocuğun da bulunduğu 168 kişinin ölümüne yol açan bombalama eylemini tek başına, "devletten intikam amacıyla" gerçekleştirdiğini söylemiş ve idama mahk m olmuştu. 
     Ancak Federal Soruşturma Bürosu’nun FBI , Oklahoma City soruşturmasına ilişkin birçok önemli belgeyi savunma avukatlarından gizlediğinin ortaya çıkması, ABD kamuoyu açısından "kabuk tutmak üzere" olan bir yaranın yeniden kanamasına neden oldu. Belgelerin kasten mi yoksa dikkatsizlik ya da bilgisayar hatası sonucu mu savunma avukatlarından gizli kaldığı henüz netlik kazanmadı. 
     McVeigh’in avukatı Nathan Chambers, belgelerin Denver kentindeki ofisine yollandığını açıklayınca, ABD Adalet Bakanlığı devreye girdi ve 3 bin sayfayı bulan belgelerin incelenmesine olanak tanımak üzere, infazı erteleme kararı aldı. 
     
     Soruşturma başlatıldı 
     Adalet Bakanı John Ashcroft, "Adalet sisteminin bütünlüğünü ve güvenilirliğini korumak amacıyla", FBI’ın neden belgeleri zamanında iletmediği konusunda soruşturma başlattığını açıkladı. 
     



 YAŞAM 




















</TEXT>
</DOC>
