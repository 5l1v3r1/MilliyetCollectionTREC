<DOC>
<DOCNO> 9523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/01/son/sondun06.html </URL>
<DATE> 2001/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'da genel nüfus sayımı başladı 
</HEADLINE>
<TEXT>

     Bulgaristan’da ülke tarihinin 16. genel nüfus sayımı başladı. Milli İstatistik Enstitüsü tarafından bir süre önce kursa alınan 40 bin görevli, 15 gün boyunca ev ve işyerlerini tek tek dolşarak nufus sayımını gerçekleştirecek. 
     Nüfus sayımı sırasında vatandaşlar sosyal, ekonomik ve kültürel durumlarının belirlenmesi için 100’ün üzerinde soruya yanıt vermek zorunda kalacaklar. 
     Daha önce parlamentoda kabul edilen nüfus sayımı yasasına göre, vatandaşlar sadece etnik köken, din ve ana dil ile ilgili sorulara isterlerse yanıt vermeyebilecekler. Yanlış bilgi veren veya bilgi vermeyi reddeden kişilere ise 60 leva yaklaşık 25 milyon TL para cezası uygulanacak. 
     Bulgaristan yasalarına göre, nüfus sayımı sırasında toplanacak bilgiler sadece istatistik amacıyla kullanılabiliyor. Bu bilgiler hiçbir şekilde mahkemelerde veya o kişinin herhangi bir devlet kurumuyla olan anlaşmazlığında delil olarak kabul edilmiyor. Nüfus sayımı sırasında uygulanan bir ilginç kurala göre de, vatandaşlar görevlileri isterlerse evlerine kabul etmeyebiliyor. Buna göre sayım görevlisi ile yapılacak olan görüşme dışarıda bir yerde gerçekleşiyor. 
     Milli İstatistik Enstitüsü Başkanı Aleksandar Haciyiski, nüfus sayımının maliyetinin yaklaşık 25 milyon leva 11 trilyon TL olacağını açıkladı. Haciyiski, sayımın ara sonuçlarının Mayıs ayı sonunda, tam sonucun ise bu yıl sonunda açıklanacağını bildirdi. Bulgaristan’da 1992 yılında yapılan son nufus sayımında ülke nüfusu 8.2 milyon olarak tesbit edilmişti. 
     




</TEXT>
</DOC>
