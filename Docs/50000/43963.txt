<DOC>
<DOCNO> 43963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/27/spor/spo02.html </URL>
<DATE> 2001/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Zoraki evlilik çatırdıyor 
</HEADLINE>
<TEXT>

Yönetim her gün güven açıklaması yapıyor. Çünkü üç yenilgi sonrasında Denizli’nin onlara karşı koyacak gücü kalmadı. "İstifa" diye bağıranlar yöneticilerle aynı uçakta deplasmanlara gidenler 
     GÜRCAN BİLGİÇ 

     Fenerbahçe yönetimi Galatasaray maçının ardından yaptığı "güven" açıklamasını dün de tekrarladı. Hepsi Mustafa Denizli’yle devam edileceğini, ortada bir problem olmadığını vurguluyor. Yöneticiler daha soru sormadan "Denizli ile devam edeceğiz" deyiveriyorlar. Her maç çıkışı yanına yaklaşan muhabirleri kovalayan Başkan Aziz Yıldırım, kendi ayakları ile kameraların karşısına geçiyor, "Hocamıza güveniyoruz" diyor, ama ekliyor, "Elbette hatalarını düzeltecektir." 
     Bu akıllı bir politika. Kriz içinde yeni bir kriz çıkarmadan, geçiş dönemini atlatmanın yollarını arıyor yönetim. Radikal karardan kaçınıyorlar, çünkü kurumsal olduklarını iddia ettiklerinden, ters düşmek istemiyorlar. 
     Denizli ile Aziz Yıldırım’ın arası geçen seneden beri iyi değil. Yıldırım "Hocayı sevmek zorunda değilim. Ben başkanım, o teknik adam. Ben ortamı hazırlıyorum, o çalışıyor. İşi bitince hesaplaşırız" sözleriyle zaten duygu dünyasını ortaya döktü. 
     Mustafa Denizli de farklı değil. Balic’i yedek kulübesine çektiği günden beri Yıldırım ailesi ile arasında fırtınalar esiyor. Samandıra’daki imparatorluğunda işine kimseyi karıştırmadı. Fikirlere aldırmadı. Eleştirilere kulak asmadı. Sadece şampiyonlukla yaşadıkları ortak sevinç var. Futbol takımının ipleri için yaşanan mücadelenin dozu her gün arttı. 
     Denizli de bunların farkında. Şampiyonluğun ertesi günü cep telefonunu kapattı ve değiştirdi. En yakın dostları bile O’nu bulamadı. Bir ay boyunca ne bir gazetede, ne de TV kanalında konuştu. Meydanı yöneticilere bıraktı. "Ben işimi yaptım, siz de keyfini sürün" mesajıydı bu. Maaşını ödeyenlere "oyuncağınızla oynayın" diyordu sanki. 
     
     Yöneticileri dinlemedi 
     Ancak bu başarı bile fikirleri değiştirmeye yetmedi. Yöneticiler Mustafa hocanın bilimselliğe uzak olması, yeni fikirlere aldırmaması, alt yapıya önem vermemesi, takım antrenmanlarının kaliteli olmaması, eski hırsının kalmaması, yedek oyuncuları önemsememesi gibi bir çok konuda eksiği olduğunu savunuyorlardı. 
     Barcelona maçı sonrasında buluşup, konuştular. Bu toplantıyı "primleri konuştuk" diye açıkladılar. Ancak konuşulanların başında Aziz Yıldırım’ın kötü oyuna karşı isyanı geliyordu. Başkan, "60 bin kişilik stadı bu futbolla dolduramayız. Boşuna mı yapıyoruz " diye soruyordu. Bugüne kadar bir kere bile alt yapıya gitmemesini eleştiriyor, "Ben her şeyi yapıyorum. Bunları beklemek hakkım" diyordu. 
     Ancak dedikodular bir başka tarafa da kaydı. Kulaklara Başkan Yıldırım’ın, antrenör Oğuz Çetin ile de görüşüp antrenmanların neden kötü olduğunu sorduğu da geldi. Elbette bunda Ogün’ün, Yusuf Kobal’a yaptığı "İyi çalışmıyoruz" açıklamasının da rolü vardı. 
     
     İpler el değiştirdi 
     Artık kapı arkalarında konuşulanlar yavaş yavaş su yüzüne çıkacak. Çünkü bu üç yenilgi ile Mustafa Denizli’nin yönetime karşı duracak gücü de kalmadı. Onlar da bunun farkında. O yüzden "Denizli’ye güveniyoruz" diyorlar. Biliyorlar ki, bundan sonra onların istediği daha çok olacak. Lyon maçının ardından "Denizli istifa" diye bağırıp, "destek" alkışı tutturanlara saldıranlar arasında, yöneticilerle aynı uçakta deplasmana gidenler var. Ama yönetimin söylediklerinin tersini yapıyorlar. Çünkü çatırdayan zoraki evliliği kurtaracak formülü, çok bilen danışmanlar böyle kararlaştırdı "Hoca kendisi gitmeli...". 
     
Yenilere şans tanınmalı’      "FENERBAHÇE’NİN Almanya kampından sonra Denizli, geçen yıl olduğu gibi İstanbul’da tempo düşürünce fizik olarak takımda bir gerileme oldu. Bunun yanısıra bazı oyuncuların çok basit sakatlık problemi nedeniyle antrenman yapmamaları fiziki düşüşün bir başka boyutuydu. Denizli, formsuz oyuncularda ısrar etmeyip yenilere şans tanıyarak bu kritik dönemi atlatabilir." 
YALÇIN TÜRK 

Futbolcular doydu’      "SIKINTILAR, yeteri kadar çalışmamak ve kurum içi inatlaşmadan kaynaklanıyor. Futbolcuların ekonomik ve başarı tatmini de düşüşte büyük bir etken. Bu durumdan kurtulmanın yolu, sıkı çalışma, sistem ve kişilerin birbirine bakış açılarının değiştirilmesinden geçiyor. Yeni ve farklı başarıların Fenerbahçe için lüks olmayacağı futbolculara anlatılmalı." 
YUSUF KOBAL 

Yıldızlar iyi çalışmadı’      "DENİZLİ’NİN inandığı oyunculardan vazgeçmemesi önemli bir sebep. Yeni transferleri beklenen sürede takıma monte edemedi. Zorluk derecesi yüksek olan maç trafiğinde de antrenmanlarda yeterli derecede çalışmayan yıldızlara çok güvendi. Kötü gidişin durması için bugüne kadar ligde ve Şampiyonlar Ligi’nde suskun kalan forveti bir an önce kazanması gerekiyor." 
SADİ KEMAL YAŞAR 

Düzen gelmeli’      "LYON maçı sonrasındaki eleştirilerin ardından dün sabah kondisyon idmanı yapıldı. Madem bu çalışma gerekli, daha önce niye yapılmadı Takımın kadrosu ile çok oynanması da kötü gidişin sebeplerinin başında geliyor. Çözüm kesinlikle Denizli’nin gitmesi değil. Kötü gidişe dur demek için ise gerekli antrenman düzeninin sağlanıp takımın iç organizasyonu ile fazla oynanmaması gerekiyor." 
NERMİN KARTAL 

     NE OLMALI 
Denizli adaletli olmalı’      "FENERBAHÇE ilk onbirin forma dağılımını adaletli yapamadığı için bu duruma geldi. Eğer bu kadar geniş ve birbirine eşdeğerde futbolcuların bulunduğu bir kadroda çalışanla çalışmayanı ayıramazsanız formayı adaletli dağıtamazsanız, kulübede destek gibi görünen yıldızlar kısa sürede en büyük rakibiniz olur. Bana göre Fenerbahçe şu anda karşısındaki rakipleriyle değil, içindeki rakipleriyle mücadele ediyor. Oysa çözüm yolu çok kolay ve bu çözüm de Mustafa Denizli’nin elinde. İyi çalıştırırsa, formayı adaletli dağıtabilirse altı puan geride kalmasına rağmen Fenerbahçe bu yıl da şampiyon olabilir." 
ŞANSAL BÜYÜKA 

Kadro istikrarı şart’      "FENERBAHÇE’NİN Şampiyonlar Ligi’ne çok erken havlu atması asla sürpriz sayılmaz. Çünkü eldeki kadro günümüz futbolunun istediği bazı temel ilkelere sahip değil. Koşan oyuncuların yaratıcı özellikleri yok. Teknik kapasitesi yüksek oyuncuların ise fiziki dirençleri çok zayıf. Denizli’nin en büyük yanlışları idman yetersizliği ve taşlarla çok fazla oynamasıdır. Öncelikle çağdaş bir biçimde kondisyon idmanlarını acilen gündeme getirmek gerekir. Kollektif uyum sıkıntısını en aza indirmenin formülü de kadro istikrarıdır." 
ÖMER ÜRÜNDÜL 

Transfer aşısı tutmadı’      "FENERBAHÇE’NİN geçen yılki şampiyonluk sonrasında yapılan transfer aşısının tutmadığı görüldü Şampiyonlar Ligi’nde. Çünkü Denizli’nin her hafta değişik adamlarla sahaya çıkması ondaki arayışın devam ettiğini, Mustafa’nın da durumdan memnun olmadığını ortaya koyuyor. Hele son Lyon maçında Serhat, Oktay, Andersson gibi isimleri de dışarıda eşofman içine alıp hiç forvetsiz sahaya çıkmasındaki gariplik anlaşılır gibi değildi. Denizli, çok acil oynamakta olduğu lig maçlarında Fener’in ideal kadrosunu yaratıp, sağlıklı bir takım iskeleti kuramazsa korkarım şampiyonluk yarışından erken haftalarda kopabilir." 
ERDOĞAN ŞENAY 

Takımın kalitesi yok’      "FENERBAHÇE takımı şampiyon olduğu zaman Şampiyonlar Ligi’nde oynayabilecek kadroyu ne yazık ki kuramadı. Yani Şampiyonlar Ligi’ni kaldıracak iki veya üç tane çok iyi oyuncu alınması gerekirdi. Bunu yapmayınca bugünlere gelindi. Kurtuluşta bütün yük yine Denizli’ye düşüyor. Hiçbir zaman için suçluyu sağda solda, dışarıda aramamak lazım. Bunu oyuncularla paylaşıp, bu üç maçın açmış olduğu yarayı en kısa zamanda sarmaları gerekiyor. Ancak bu yaralar iyi futbol oynayarak kaybolur." 
SELİM SOYDAN 

Artık lige bakılmalı’      "FENERBAHÇE, iyi çalışmamak, geniş kadroda formanın adaletli dağıtılmaması yüzünden bu duruma düştü. Çok kolay kurtulur. Önce Mustafa hoca kafasını toparlayacak, yanlışlarını görecek. Önümüzdeki hafta lige onbeş gün ara veriliyor. Bu sürede Mustafa hoca, Oktay, Hakan, Ceyhun ve Ali Akdeniz başta olmak üzere bütün futbolcularını çok iyi çalıştırıp hazırlayabilir. Bunu yaparsa takım toparlanır ve yine şampiyonluğun en güçlü adayı olur. Ancak bir şartla. Avrupa’yı unutacak, lige bakacak." 
ALAATTİN METİN 

Fransız basını 
Lyon yeniden doğdu’      FRANSIZ basını, Lyon’un Fenerbahçe galibiyetiyle yeniden umutlandığını yazdı. L’Equipe gazetesi, Fenerbahçe’de sadece Johnson’un ayakta kaldığını belirtti, "Galatasaray derbisini kaybeden Fenerbahçe, Lyon karşısında da etkili olamadı" ifadelerini kullandı. Liberation ise Lyon’un bu zaferle yarıştan kopmadığını belirtti. İlk maçlarını kaybeden iki takımın da tekrar kaybetmemek korkusu ile sahaya çıktıklarını kaydeden Liberation, Lyon’un maç boyunca daha akıllı ve yapıcı bir futbol sergilediği yorumunu yaptı. 
     
Takıma ilgi göstereceğiz’      FENERBAHÇE Asbaşkanı Mahmut Uslu, Mustafa Denizli’ye karşı olan güvenlerinde bir eksilme olmadığını vurgulayarak, "Daha fazla kenetleneceğiz ve takıma daha fazla ilgi göstereceğiz. Bugünkü durumu yine Mustafa Denizli düzeltecek. Şampiyonlar Ligi’nde bu takım ilk deneyimini yaşıyor. Dışarıdan bir galibiyet ile dönersek, iddiamız devam eder" dedi. 
     USLU, Denizli’nin başarısının sezon sonunda değerlendirilmesi gerektiğine de dikkati çekerek, "Bizim inancımız devam ediyor. Başarıya sonunda bakarız. Transfer de düşünmüyoruz. Şu ana kadar alınanların takıma girebilmesi gerekir" diye konuştu. Murat Özaydınlı ve Mahmut Uslu, dün Samandıra’da Denizli ile iki saat süren bir toplantı yaptı. n YUSUF KOBAL 
     
Yönetim rapor bekliyor      FENERBAHÇE yönetimi Şampiyonlar Ligi ve Süper Lig’de üç kez üst üste mağlup olan teknik heyetin raporunu bekliyor. Basın Sözcüsü Atilla Kıyat, "Bu konuda hocamızın raporunu bekliyoruz. Ardından bir değerlendirme yapıp, tedbirlerimizi alacağız" dedi. 
     
Krizi çabuk atlatırız’      TEKNİK Direktör Mustafa Denizli büyük takımların krizleri çabuk atlatması gerektiğine dikkati çekerek, "Şampiyonlar Ligi’nde daha dört maçımız var. İtalya, Almanya ve Fransa şampiyonları şu anda liglerinde alt sıradalar. Sezon başında bu tip sorunlar yaşanabiliyor" dedi. 
     
Parana göre koltuk      FENERBAHÇE, Denizlispor maçının hazırlıklarına başladı. Mustafa Denizli 1,5 yıl aradan sonra ilk kez bir idmanda 5’e 2 yaptırmadı. Maçta oynayanlar ter idmanı yaparken, kan şekeri düşen Hakan Bayraktar fenalık geçirdi. Yönetim bilet fiyatlarında indirime gitmeye, parası olana lüks koltuk satıp, olmayana daha ucuz tarife uygulamaya karar verdi. 
     



 SPOR 
























</TEXT>
</DOC>
