<DOC>
<DOCNO> 36451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/son/sontur19.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafik canavarı ambulansa çarptı... 
</HEADLINE>
<TEXT>

     Bursa'da, kırmızı ışık ihlali yapan bir otomobil, 5 yaşındaki akciğer hastasını taşıyan ambulansa çarptı. 
     Başka bir ambulansla hastaneye götürülen minik hasta, hayati tehlikeyi henüz atlatamadı. 
     Her yıl binlerce trafik kazasına yol açan trafik canavarlarının neden olduğu kazalardan biri de Bursa'da meydana geldi. Canavarın Bursa'daki hedefi ise ambulans oldu. 
     Devlet Hastanesi'nde tedavi gören 5 yaşındaki akciğer hastası Gülşen Öztürk, durumunun ağırlaşması üzerine Görükle'de bulunan Uludağ Üniversitesi Tıp Fakültesi Hastanesi'ne sevk edildi. 
     Halil Yalım yönetimindeki 16 YM 948 plakalı 112 Acil Servisi ambulansı, fakülte hastanesine giderken, Orhaneli kavşağında, trafik ışıklarını kontrollü olarak geçti. Ancak, bu sırada, ambulansın açtığı yoldan geçmek isteyen Mustafa Burçak yönetimindeki 16 DB 915 plakalı otomobil, kırmızı ışık ihlali sonucu ambulansa yandan çarptı. 
     Suni solunum cihazına bağlı olarak hastaneye götürülen Gülşen Öztürk, aşırı sarsıntıdan da etkilendi. Ambulansta bulunan doktor tarafından gerekli müdahale yapılan minik hasta, kaza yerine gelen başka bir ambulansla Uludağ Üniversitesi Hastanesi'ne gönderildi. 
     Hastanede yeniden tedavi altına alınan Gülşen Öztürk'ün hayati tehlikeyi henüz atlatamadığı bildirildi. Işık ihlali yaparak kazaya neden olan otomobil sürücüsü Mustafa Burçak gözaltına alınarak soruşturmaya başlandı. 
     
     






</TEXT>
</DOC>
