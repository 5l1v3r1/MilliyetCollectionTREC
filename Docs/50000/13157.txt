<DOC>
<DOCNO> 13157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/son/sonspo03.html </URL>
<DATE> 2001/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını "Milan Terim'le yeniden görüşmeye başladı" 
</HEADLINE>
<TEXT>

     İtalyan basını, teknik direktör Fatih Terim ile ilgili hergün farklı teoriler ortaya atarken, son olarak Milan'ın yeniden Terim ile görüşmeye başladığı iddia edildi. 
     Milan'ın gelecek sezon teknik direktörlüğünü kimin yapacağı konusunda Marcello Lippi ve Fatih Terim arasında gidip gelen çizme basını, bugün oyunu Terim'den yana kullandı. 
     La Gazzetta dello Sport gazetesi, ''Terim ile yeni bağlantı, Lippi düşüşte'' başlığıyla verdiği haberde, Milan'ın gelecek sezonki teknik direktörlüğü için ''Tassotti yüzde 45, Terim yüzde 35, Lippi yüzde 20'' olarak gösterildi. Gazetede, ''Terim'in cep telefonu tekrardan çalmaya başladı. Milanlı yöneticiler, 15 gün süren sessizlikten sonra imparatora bir mesaj gönderdiler. Ve sadece halen biraz sabrın var mı diye sordular. Maksimum 40 gün içinde Milan, geleceğine karar verecek'' denildi. 
     Terim'in daha önceden Galliani ile bir anlaşması olduğu iddiasını yineleyen gazete, kırmızı-siyahlı takımın çalıştırıcılığına getirilen teknik heyetin, Türk teknik adam ile ''hiçbir bağının'' olmamasının sorun olabileceğini savundu. 
     La Gazzetta dello Sport, Maldini-Tassotti ikilisinin Şampiyonlar Ligi'ne kalmak gibi bir işi başarmaları halinde gelecek sezon Tassotti'nin görevde kalabileceğini dile getirip, ''Ama Terim yeniden yükselişe geçti. Lippi ise adaylık hissesini kaybetti'' diye yazdı. Corriere dello Sport gazetesi de Terim'in bir Türk radyosuna demeç verdiğini ve ''Milan'ı seneye ben çalıştıracağım'' dediğini ileri sürdü. 
     Gazete, Terim'e yüzde 50, Lippi'ye yüzde 35, Tassotti'ye ise yüzde 15 şans verdi. Terim'in radyoya verdiği demeçte, ''Gelecek sezon Milan'ı çalıştıracağım. İtalya'ya geri dönmek için seyahat hazırlıklarına başlıyorum'' dediğini ifade eden Corriere dello Sport, ''Lippi Milan'ın kapısını çalarken, Terim'den son haber'' diye yazdı. 
     Türk teknik direktörün, Milanlı teknik çalıştırıcılarla uyumu ve Türkiye'deki arkadaşlarının gerçekte kırmızı-siyahlı kulüp için şüpheler yarattığını belirten gazete, buna rağmen Terim'in rakiplerine karşı önde olduğunu savundu. 




</TEXT>
</DOC>
