<DOC>
<DOCNO> 19411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/03/son/sontur17.html </URL>
<DATE> 2001/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Eylemci 21 Çevik Kuvvet polisine beraat 
</HEADLINE>
<TEXT>

     İstanbul Gaziosmanpaşa'da 2 polis memurunun öldürülmesinden sonra Adana'da izinsiz yürüyüş yaptıkları gerekçesiyle haklarında dava açılan Çevik Kuvvet Şube Müdürlüğü'nde görevli 5'i kadın 21 polis memuru, delil yetersizliğinden beraat etti. 
     Adana 2. Asliye Ceza Mahkemesi'ndeki duruşmaya, tutuksuz yargılanan 21 polisten 16'sı sivil kıyafetle katıldı. 
     Mahkemede, Cumhuriyet Savcısı esas hakkındaki mütalaasını verdi. Savcı, ''Olay kendiliğinden gelişmiştir. Tepki olarak topluluk oluşmuştur. Kendilerine dağılmaları için herhangi bir talep bulunulmamıştır. Sanıkların beraatına karar verilmesini talep ediyorum'' dedi. Sanıklar da son sözlerinde, ''Suçsuzuz. Beraatimizi istiyoruz'' dediler. 
     Daha sonra mahkeme başkanı, sanıkların delil yetersizliğinden beraatlarına karar verdi. 
     Başkan, ''Her ne kadar hakkınızda 2911 Sayılı Gösteri ve Toplantı Yürüyüşü Kanunu'na Muhalefet suçundan dava açılmışsa da, sizler devlet memuru olmanız ve amir veya müdür olmamanız ve üstünüzde yazılı emir olmadığı için beraatınıza karar verdim'' dedi. 
     Sanıklar, 13 Aralık 2000 tarihinde, İstanbul'da silahlı saldırı sonucu öldürülen 2 polis memuruna yönelik saldırıyı protesto etmek amacıyla Çevik Kuvvet Şube Müdürlüğü'nden Atatürk Parkı'na kadar yürümüşlerdi. 
     
     
     
     






</TEXT>
</DOC>
