<DOC>
<DOCNO> 39726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/ekonomi/eko04.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş Londra’da yatırımcı avlayacak 
</HEADLINE>
<TEXT>

     EKONOMİ SERVİSİ 

     Devlet Bakanı Kemal Derviş, Türk - İngiliz İş Konseyi ile Dış Ekonomik İlişkiler Kurulu DEİK tarafından ortaklaşa organize edilen Sermaye Piyasaları ve Türkiye’ye Yatırım’ konulu bir seminere katılmak üzere Londra’ya gidecek. 
     18 Eylül günü Londra’da yapılacak seminerde yabancı finans kuruluşlarının temsilcileriyle bir araya gelecek olan Bakan Derviş, seminerde baş konuşmacı olacak. Seminerde ayrıca, IMF Türkiye Masası Şefi Juha Kahkonen de bir konuşma yapacak. Derviş konuşmasında Türkiye’deki yatırım olanaklarının yanı sıra, ekonomide sonbahar ve kış aylarında oluşması beklenen gelişmelerle ilgili tahminlerini de anlatacak. 
     NTV’nin haberine göre Hazine Müsteşarı Faik öztrak ve Merkez Bankası Başkanı Süreyya Serdengeçti de birer konuşma yapacaklar. Konuşmacılar arasında, İMKB Başkanı Osman Birsen, TESEV Başkanı Can Paker, ekonomist Asaf Savaş Akat ve Hurşit Güneş’in yanı sıra Türk ve İngiliz çok sayıda ekonomist ile firma temsilcisi yer alıyor. 
     
     Dev sponsorlar 
     Morgan Stanley, JP Morgan, ING Barings ve Deutsche Bank gibi uluslararası kuruluşların sponsorluğunda gerçekleşecek bir günlük seminer vesilesiyle Londra’da bulunacak Türk ekonomi kurmaylarının, yabancı finans kuruluşlarının temsilcileri ve İngiliz resmi yetkilileriyle bir araya gelmeleri de bekleniyor. 
     



 EKONOMİ 

















</TEXT>
</DOC>
