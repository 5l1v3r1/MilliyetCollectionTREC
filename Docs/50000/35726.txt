<DOC>
<DOCNO> 35726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/06/son/soneko20.html </URL>
<DATE> 2001/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
MTA "Türkiye'de 6 bin 500 ton altın henüz keşfedilmemiştir" 
</HEADLINE>
<TEXT>

     Türkiye'nin jeolojisinden hareketle henüz keşfedilmemiş altın potansiyelinin 6 bin 500 ton olarak tahmin edildiğini, bu rakamın yeterli arama çalışmalarıyla ortaya konmuş ve ekonomik olarak işletilebileceği kanıtlanmış altın rezervi olmadığı bildirildi. 
     MTA'dan yapılan açıklamaya göre, Türkiye'de belirlenen düşük tenörlü altın rezervleri siyanürle özütleme gibi yeni yöntemler ve altın fiyatlarının artmasıyla ekonomik kaynaklar haline dönüştü. Türkiye'de bugüne kadar belirlenmiş toplam altın rezervi, yani ekonomik olarak işletilebilir altın kaynağı yaklaşık 300 ton düzeyinde bulunuyor. İşletmeye hazır durumdaki bir kaç yatakta üretime geçilebilmesi yatırımcıları cesaretlendirerek, beklenen potansiyelin açığa çıkarılarak ekonomiye kazandırılması sürecini hızlandırabilecek.MTA'nın maden arama çalışmaları kapsamında yeni altın yatakları bulmayı amaçlayan arama projelerine de özel bir önem verdiği belirtilen açıklamada, halen üçü sondaj aşamasına ulaşmış beş altın arama projesi yürütüldüğü kaydedildi. 
     Anadolu'da işletilen son altın madeni olan Kartaldağ madeni birinci dünya savaşının başlamasıyla kapanmıştı. Halen hiçbir altın madeni işletilmeyen Türkiye'de özellikle 1980 yılından sonra altın fiyatlarındaki artışla birlikte ekonomik kaynaklar haline dönüşen düşük tenörlü altın yataklarına yönelik arama çalışmaları başladı. 
     8'i işletmeye hazır olmak üzere halen 32 işletme ruhsatlı altın sahası bulunuyor. Ancak böyle düşük tenörlü cevherlerden altın üretimi için uygun teknoloji olan siyanürle özütleme yöntemine karşı kamuoyunda oluşan çevre kaygıları nedeniyle bugün işletmeye alınabilecek 8 altın yatağında üretim yapılmıyor. Açıklamada, ''Hiç kuşkusuz her teknoloji gibi, gerekli biçimde uygulanmadığı zaman siyanürle özütleme yönteminin çevre ve insan sağlığı açısından risk taşıması söz konusu olabilirse de, siyanürle altın üretimi, çevreye verebileceği zararları önleyebilecek çözümleri iyi bilinen ve dünyada uzun süredir uygulanan bir teknolojidir'' denildi. 







</TEXT>
</DOC>
