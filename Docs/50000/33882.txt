<DOC>
<DOCNO> 33882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/siyaset/asiy.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz’ın listesinden 10 aday 
</HEADLINE>
<TEXT>
ANAP’ta kadının ayak sesleri 
4 - 5 Ağustos’taki büyük kongresini yapacak partinin 50 kişilik MKYK’sına en az beş kadının gireceği tahmin ediliyor 
     ÜMRAN AVCI İstanbul 

     ANAP’lı kadınlar, partinin 4 - 5 Ağustos’ta yapılacak olan büyük kongresine ağırlığını koymaya kararlı. Parti tarihinde ilk kez 50 kişilik MKYK Merkez Karar Yürütme Kurulu üyeliği için genel başkan listesinden 10 kadın aday gösterilecek. 
     ANAP MKYK üyesi adayı KADER Kadın Adayları Destekleme ve Eğitme Derneği kökenli Berna Türkili, "Sayın Mesut Yılmaz kadınları öne çıkararak, Politikaya kadın eli değmeden olmaz’ mesajı veriyor" dedi. 
     Halen Sibel Çarmıklı’yla tek kadın üyesi olan ANAP MKYK bu sayıyı en az beş kadına çıkarmayı planlıyor. Bu amaçla Yılmaz 20 kişilik listesinden 10’unu kadınlara ayırdı. 50 kişilik MKYK üyesinin 10’unun genel başkan listesinden seçileceği düşünüldüğünde, MKYK’ya en az beş kadının gireceği tahmin ediliyor. 
     ANAP’ta kadın ve gençliğin bağlı olduğu Yardımcı Kuruluşlar Başkan Yardımcısı Türkili, kadınların aktif siyasette daha fazla rol almaları gerektiğini söyledi. Yılmaz’ın MKYK için kadınlara verdiği önemin diğer partilere de örnek olması gerektiğini savunan Türkili, "Mesut Yılmaz, ilk kez değişen kadın politikası doğrultusunda 10 kadın aday gösterecek. Bu davranışı işareti olarak algılamak lazım. Daha önce 3 kadın aday gösteren Yılmaz’ın vermek istediği mesaj Politakaya kadın eli değmeden olmaz’dı. Gerçekten de kadın seçmen yaşamı elliyor ve sorunlara farklı çözümler getirebiliyor" dedi. 
     
"Önce kadın, önce eğitim"      Türkili bundan sonra yapmak istediklerini de şöyle sıraladı 
     "2000’li yıllarda bütün insan kaynaklarımızı devreye sokmalıyız. Çünkü ülkeler doğa zenginlikleriyle değil, insan kaynaklarıyla yarışıyorlar. Hollandalı, Alman ya da İtalyan alilelerin çocukları yarışa bizim gençlerimizin önünde başlıyor. Çocuklarımıza iyi kök ve kanat verecek sistem geliştirmezsek kanatsız kalan çocuklar AB’deki yaşıtlarıyla yarışamaz. Kadınların sosyal ve ekonomik hayata katılımıyla ilgili yasaların yeniden düzenlenmesi lazım. Medeni yasa, ceza yasaları ve sosyal güvenlik yasaları kadınlar açısından yeniden ele alınmalı. Bunların dışında vergi kaynaklarındaki dağıtımda öncelik sıralarına yeniden bakılmalı ve vergilerin nasıl dağıtılacağı yeniden gözden geçirilmeli." 
     
Türkili de aday      ODTÜ Şehir Planlama bölümü mezunu. 13 yıl Ankara Büyükşehir Belediyesi’nde çalışan Berna Türkili, 1995’ten beri özel sektörde çalışıyor ve yerel yönetimlere proje danışmanlığı yapıyor. Evli ve bir çocuk annesi Türkili aynı zamanda Kader Ankara şube kurucu üyesi ve MYK ve genel yönetim kurulu üyesi. 
     
Ricky Martin’li propaganda      HAKAN ŞANLITÜRK Ankara 

     ANAP’ın 4 - 5 Ağustos tarihlerinde yapılacak olan 7. Büyük Kongresi’ne kısa bir süre kala Merkez Karar Yönetim Kurulu MKYK yarışı doruğa ulaştı. MKYK’ya girmek isteyen ANAP’lılar ilginç propaganda teknikleri ile de ilgi odağı oldular. 
     
     İlginç yöntemler 
     MKYK kulisinde Yılmaz’a yakınlığı ile bilinen İstanbul Milletvekili Cavit Kavak’ın adından sıkça söz ediliyor. Kavak, delegelere içerisinde bir mektubunun da yeraldığı çeşitli resimler ve söylemlerle süslenmiş bir broşür gönderdi. Kavak’ın broşüründe en dikkat çeken unsur Cumhuriyet’in 75. kuruluş yıldönümü nedeniyle Türkiye’ye gelen ünlü şarkıcı Ricky Martin’le çekilmiş resmine yer vermiş olması. Kavak’ın broşüründe ABD eski Başkanı Bill Clinton’la çekilmiş bir resmi de bulunuyor. 
     



 SİYASET 






















</TEXT>
</DOC>
