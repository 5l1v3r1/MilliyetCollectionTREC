<DOC>
<DOCNO> 9944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/04/spor/yfbsen.html </URL>
<DATE> 2001/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
F.Bahçe ipten döndü 
</HEADLINE>
<TEXT>

     ERDOĞAN ŞENAY 

     Fenerbahçe, Yozgat’taki deplasmanda oldukça hızlı bir tempoyla oyunu götürmeye çalışıyor, erken bulmayı hayal ettiği golle de rakibini aşmak istiyordu. 
     Ama çabuk oynamakla telaşlı top kullanışlarını birbirine karıştırmak futbol oyununda öylesine farklı şeylerdir ki... Özellikle orta sahada topu yere indirip, Lazetic, Ogün, Yusuf ve Johnson gibi isimlerle rakibi eksiltici pas diyalogları yapacağına, sürekli havadan ve şişirme toplarla şansını yokluyordu Yozgat’ta Fenerbahçe... Yozgat ise, kendi sahasında oynamanın verdiği moral gücüyle de hem çok yanlı oynuyor, hem de açık bir oyun taktiğini çimene dökerek, çok çabuk karşı ataklara çıkıyordu Rüştü’nün kalesinin önlerine... Lazetic sağ kulvarda yaratıcı paslar üretmeye çalışıyor, ancak savunmayı sürekli kalabalık tutan Yimpaş Yozgat ekibi, öyle kolay verkaçlara veya ara paslarına hiç mi hiç sokmuyordu Fenerbahçeli pasçılar grubunu. 
     İlk yarım saati böyle geçen oyunun 40. dakikalarına doğru Lazetic ve Johnson’un yukardaki tenkitlerimizi tekzip edercesine, Yozgat ceza sahası önlerine bilinçle inmeleri ve Johnson’un patlattığı vuruşla yakaladığı sayı Fenerbahçeli yürekleri bir anlık da olsa dinlendiriyordu Yozgat’ta... Ancak golün hemen birkaç dakika sonrası Rüştü’nün önünde doğan kaos ve karambolle gelen gol yeniden Fenerbahçe’nin kazanma planlarını alt üst ediyordu. 
     İkinci yarıda da fazla bir yenilik gelmiyordu Fenerbahçe’nin sahadaki futboluna... Rapajic’in yokluğu, Fenerbahçe’deki bütün akılcı düşünceleri de sahanın dışına almıştı sanki... Yusuf’un amatör adaleler ve düşüncelerle dolaştığı oyunda bu kadar fazla kalmasına niçin izin verdi Mustafa Denizli merak ederim... Biz Fener’den akıllı goller beklerken, Yozgat oyuna daha da hakim bir hava kuruyor, Revivo ve Serhat’ın nefes almalarına dahi tavır koyuyordu hemen enselerindeki Yozgatlı markajcılar... Bu arada Ganalı Ayew, Fenerbahçe savunmasının içini kendi bahçesi gibi kullanıyor, attığı iki enfes gollerin dışında birkaç da kolay topu hayretlerle dışarı gönderiyordu. 
     Denizli, Ogün ile Yusuf’u oyundan alıp, Balic ve Ali Güneş’i sahaya sürünce, Fenerbahçe’ye hem bir toparlanma, hem de Balic’in beraberlik golü geldi... Ama Murat’ın ters kafa vuruşundan gelen üç puanlık gol piyangosunu gördükten sonra inandık ki, dün Fenerbahçe’yi Yozgat’ta Mustafa Denizli değil de, "futbol melekleri" koruyordu. 


 SPOR 























</TEXT>
</DOC>
