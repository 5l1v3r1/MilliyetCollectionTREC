<DOC>
<DOCNO> 38818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/son/sontur03.html </URL>
<DATE> 2001/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi Başkanı. "Tayyip raporu bir hafta sonra tamam" 
</HEADLINE>
<TEXT>

     Anayasa Mahkemesi Başkanı Mustafa Bumin, Yargıtay Cumhuriyet Başsavcısı Sabih Kanadoğlu'nun Adalet ve Kalkınma Partisi'ne AK Parti ihtar ve tedbir verilmesi istemli başvuruyu raportöre vereceğini, raporun bir hafta içinde tamamlanabileceğini bildirdi. 
     Anayasa Mahkemesi Başkanı Mustafa Bumin, mahkemeye gelişinde gazetecilerin sorularını yanıtladı. 
     Yargıtay Cumhuriyet Başsavcısı Sabih Kanadoğlu'nun AK Parti'ye ''tedbir ve ihtar'' verilmesine ilişkin başvurusunun Adli yılın başlamasından önce karara bağlanıp bağlanmayacağının sorulması üzerine Bumin, önce raporunu hazırlaması için başvuruyu raportöre vereceğini belirterek, raporun bir hafta içinde tamamlanabileceğini söyledi. 
     Bumin, bu aşamadan sonra gündem tespitinin yapılacağını, ancak ne zaman karara bağlanacağı konusunda şimdiden bir şey söyleyemeyeceğini ifade etti. 
     ''Bugüne kadar bir parti başkanıyla ilgili tedbir istemi gelmemişti'' diyen bir gazeteciye de Bumin, ''Hayır, ilk kez oluyor. Bir partinin kapatma davasında tedbir istenmişti. Ancak genel başkanın kurucu üyeliği için tedbir istemi olmamıştı ''dedi. 
     Bumin, kamuoyunda yakından beklenen bazı kararların gerekçelerinin tamamlanıp tamamlanmadığının sorulması üzerine de hepsinin gerekçelerinin yazımının tamamlandığını belirterek, önümüzdeki ay içinde bu gerekçeleri heyet olarak okuyarak son şeklini verdikten sonra Resmi Gazete'de yayımlanacağını bildirdi. 
     Bumin, bir başka soru üzerine de Anayasa Mahkemesi Heyeti'ni şartlar gerektirirse adli yılın başlama tarihi olan 6 Eylül'den önce toplantıya çağırabileceğini kaydetti. 
     Anayasa Mahkemesi'nce daha önce karara bağlanan, ancak gerekçeleri henüz yayımlanmayan konular arasında, FP'nin kapatılması, Af Yasası'nın bazı maddelerinin iptali, YDP eski Genel Başkanı Hasan Celal Güzel'in partiden ihraç edilme isteminin reddi, kiraların bu yıl için yüzde 10 artırılacağına ilişkin hükmün iptali ve Sosyal Güvenlik Yasası'nın bazı maddelerinin iptali bulunuyor. 
     
     







</TEXT>
</DOC>
