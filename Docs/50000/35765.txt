<DOC>
<DOCNO> 35765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/ekonomi/aeko.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Önümüzdeki üç ay Türkiye’nin lehine 
</HEADLINE>
<TEXT>

İtalya Üretim İşleri Bakanı Marzano, Türkiye’nin krizden kısa vadede, rahatlıkla çıkabileceğini belirterek, bunun İtalyan şirketlerinin de ortak görüşü olduğunu söyledi 
     EKONOMİ SERVİSİ 

     İtalya Üretim İşleri Bakanı Antonio Marzano, önümüzdeki üç ayda genel konjonktürün olumlu gelişeceğini, Türkiye’nin de bu konjonktürden yararlanacağını vurguladı. Saipem 7000 gemisinin Boğaz’dan geçişi dolayısıyla Türkiye’ye gelen Marzano, Çırağan Sarayı’nda basın toplantısı düzenledi. 
     
     İtalyan bankaları Türkiye’de kararlı 
     Marzano, birçok ülkede kriz yaşandığını anımsatarak, "İtalya’da da olmuştur. Bütün ekonomik krizlerin çözümleri mevcuttur. Ve İtalya, bu konuda üzerine düşeni yapacaktır" dedi. Marzano, Devlet Bakanı Kemal Derviş ile de görüştüğünü belirterek, şöyle konuştu "Kendisi sorunların aşılmasında çok net fikirlere sahip. Türkiye bu ekonomik krizden çok kısa vadede, rahatlıkla çıkabilecek. Bu, Türkiye’de yatırım yapan İtalyan şirketlerinin de ortak görüşü. İtalyan şirketleri biliyorlar ki, Türkiye’deki ekonomik sorunlar kısa bir sürede kalıcı şekilde çözülecek. Türk ekonomisi enteresan ve oldukça da önemli bir ekonomi haline gelecek." 
     İtalyan Intesa BCI SpA’nın Garanti Bankası’yla görüşmelerinin çok iyi bir safhaya geldiğini de belirten Marzano, başka bir İtalyan kuruluşun da bir bankanın alımı için sunduğu teklifin olumlu sonuçlanmamasına rağmen başka fırsatlar için Türkiye’de kalmaya devam edeceğini söyledi. Marzona TÜSİAD üyelerine de üç İtalyan bankasının daha Türkiye’de yatırım yapmayı düşündüğünü anlattı. 
     
     İyi ki Cenova’dakiler burada yok’ 
     Bir gazetecinin Cenova’daki küreselleşme karşıtı gösterilerde neden sert davranıldığını sorması üzerine Marzano, şiddet ortaya konulduğu için müdahalede bulunduğunu belirtti. Marzano, "İstanbul’a Cenova’daki anti globalizasyoncuların da gelmemiş olması iyi oldu" dedi. 
     
     Fatih Terim karizmatik’ 
     Marzano, Milan Teknik Direktörü Fatih Terim’le ilgili görüşünün sorulması üzerine "Futbolda karizma çok önemli. Politikada da önemli. Bizim Başbakanımız da çok karizmatik bir insan, aynı zamanda Milan’ın başkanı" dedi. Marzano, "Geçen akşam Milan’ın Beşiktaş’la maçına gittim. Durum 1 - 0 iken, ilk yarının sonunda stadı terk ettim. Ben gidince Milan 2 - 1 yenilmiş" diyerek espri yaptı. 
     
ENİ Yeni bir tarih sayfası açılacakMavi Akım Projesi’ni yürüten ENİ’nin CEO’su Mincato, Yeni bir tarih sayfası yazmayı ümit ediyoruz’ dedi 
     EKONOMİ SERVİSİ 

     ENİ SpA CEO’su Vittorio Mincato, Mavi Akım Projesi’nde 2002’nin ilkbaharından itibaren gaz pompalanmaya başlanacağını söyledi. 
     Karadeniz’in derin bölgelerinde 2 bin 150 metre boru döşeme işlemi yapacak olan Saipem 7000 gemisinin İstanbul Boğazı’ndan geçişi nedeniyle düzenlenen basın toplantısında konuşan Mincato, "Bazıları bu projeyi Blue Dream’ mavi rüya olarak nitelemişlerdi. Ancak bu proje şu an hayata geçti" dedi. Bu geçiş ile birlikte deniz altındaki boruların eylülde döşenmesinin mümkün olacağını bildiren Mincato, çalışmaların yıl sonunda biteceğini ve mart ayına kadar ilk denemelerinin yapılacağını kaydetti. Mincato, sözlerini ’Burada, yeni endüstriyel girişim içinde yeni bir tarih sayfası yazmayı ümit ediyoruz" diyerek tamamladı. 
     
     2.3 milyar dolarlık proje 
     ENİ - Gazprom işbirliğiyle yürütülen Mavi Akım Projesi, Rus doğal gazının Karadeniz altından Türkiye’ye ulaşmasını sağlayacak. 1.250 metre uzunluğa ve 2.150 metre derinliğe sahip olan boru hattı yılda 16 milyar metreküp doğal gaz taşıyacak. Projenin işletme ve inşaat maliyeti 2.3 milyar dolar. 
     
Hükümette program düşmanları vardı’      Türk Sanayicileri ve İşadamları Derneği TÜSİAD Başkan Yardımcısı Aldo Kaslowski, ekonomik sorunların, siyasal sistemin işlevsizliğinden kaynaklandığını belirtti. TÜSİAD üyelerinin İtalya Üretim İşleri Bakanı Marzano ile görüşmesinden önce Kaslowski’nin basına dağıtılan konuşma metninde "Programın hükümet içinde de düşmanları vardı. Yasal değişiklikler, kayırmacılık ve popülizm engelleriyle karşılaşmaktadır" denildi. Kaslowski, şöyle devam etti "Koalisyondaki partilerden biri, ekonominin rasyonelleşmesi ve kayırmacılığın sona ermesi durumunda kitle desteğini yitirebilir. IMF ile hükmet arasındaki son çekişmeler, bu parametre ışığında anlaşılmalı.’’ 
     
     İtalya örnek olmalı’ 
     Kaslowski, Türkiye’le benzer sorunlar yaşayan İtalya’nın yapısal siyasi reformlar ve AB’nin sağladığı ekonomik istikrar ortamında sorunlarını çözdüğünü belirtti ve "Türkiye, istikrarsızlığı yenmek için AB ile olan ilişkilerini ve tam üyelik sürecini çok iyi kullanmalıdır" dedi. 
     



 EKONOMİ 





















</TEXT>
</DOC>
