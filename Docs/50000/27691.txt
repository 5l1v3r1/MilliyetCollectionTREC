<DOC>
<DOCNO> 27691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/sondun23.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail yönetimi ateşkesi gözden geçiriyor 
</HEADLINE>
<TEXT>

     İsrail yönetiminin, Filistinli silahlı kişilerin iki Yahudi yerleşimciyi öldürmesi üzerine ateşkesi yeniden gözden geçirdiği bildirildi. 
     Başbakan Ariel Şaron'un sözcüsü Raanan Gissin, devam eden şiddet nedeniyle ateşkesi tamamen gözden geçirmeye başladıklarını, bugün başlayan bu sürecin yarınki güvenlik kabinesi toplantısında yeniden değerlendirileceğini söyledi. 
     Gissin, ''Yeniden gözden geçirme ateşkes konusunda ısrarcı olduğumuz anlamına geliyor. Biz, CIA Başkanı George Tenet'in planındaki taahhütümüze uymaya devam ediyoruz, ancak Filistin tarafı üzerine düşeni yapmıyor'' dedi. 
     Bu arada Dışişleri Bakanı Şimon Peres de, Filistin yönetiminin şiddet olaylarını sona erdirmek için gereken önlemleri almaması halinde ateşkesin bozulacağını söyledi. 
     Askeri radyonun haberine göre, İsrail'deki AB ülkelerinin büyükelçileriyle görüşen Peres, ABD'nin girişimleri sonucu 13 Haziran'da ilan edilen ateşkesin Filistinliler tarafından 54 kez ihlal edildiğini söyledi ve ''İhlaler sona ermezse ateşkes sona erer'' dedi. 
     Peres, Filistin yönetimini şddet olaylarını durdurmak için hiçbir şey yapmamakla, olayların sorumlularını yakalamamakla suçladı. 
     
     Filistin tarafı 
     Filistin Devlet Başkanı Ahmed Abdülrahman ise, geçen Çarşamba günü başlayan ateşkese hangi tarafın uymadığına karar vermek için uluslararası bir gözlemcinin belirlenmesi çağrısında bulundu. 
     Abdülrahman, ''Şaron Filistinliler üzerine şiddet kampanyası uyguluyor. Ablukayı kaldırma ve ateşkese uyma yerine, onun Filistinlileri boğmaya çalıştığını ve Yahudi yerleşimcileri Filistin mallarına sabotaj yapmaya cesaretlendirdiğini görüyoruz'' diye konuştu. 
     Bu arada görgü tanıkları, İsrail ordusunun Batı Şeria'daki Tulkarem kentinde üç siper kazdığını, Nablus ve Cenin kentlerindeki ablukayı güçlendirdiğini, ayrıca Eriha'dan Batı Şeria'nın diğer kesimlerine mal akışını önlemek için Ürdün Vadisi'ndeki Tubas kasabası civarında hendekler kazdığını söylediler. 






</TEXT>
</DOC>
