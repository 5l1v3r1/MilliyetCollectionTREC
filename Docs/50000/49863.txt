<DOC>
<DOCNO> 49863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/son/sontur23.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller hükümeti "insiyatifsiz" kalmakla suçladı 
</HEADLINE>
<TEXT>

     DYP Genel Başkanı Tansu Çiller, ''Türkiye'nin olayların önünde gitmek yerine, sürüklene sürüklene asker gönderecek hale getirildiğini'' söyledi. Hükümeti olaylar karşısında ''inisiyatifsiz kalmakla'' suçlayan Çiller, ''Türkiye maalesef bugünkü görüntüde muhtaç olduğu birkaç kuruşu alabilmek için asker gönderen bir konuma doğru itilmiştir. Türkiye bunu hak etmiyor. 
     Türkiye asker de yollayabilir buna hiçbir itirazımız olmaz ama, bir büyük Türkiye olarak'' dedi. 
     Çiller, gazetecilerin konuya ilişkin sorusu üzerine, ''Bugün görüyoruz ki, el açmak konumunda olan Türkiye köşeye sıkıştırılmışken, bütün dünya kamuoyu önünde, sürüklenerek hem Meclis'ten asker gönderme yetkisini almak mecburiyetinde bırakılmış hem de sürüklene sürüklene işte asker gönderecek hale getirilmiştir'' diye konuştu. 
     
     Türkiye bir adım önde olmalıydı 
     Bir büyük devlet olan Türkiye'nin olayların önünde gitmesi gerektiğini ifade eden Çiller, şöyle devam etti 
     ''Türkiye bir terör mücadelesi yapmış ülkedir. Teröre karşı koalisyonda hiç bir komplekse kapılmadan bir büyük devlet gibi bir adım önde olmalıydı. Karar mekanizmasının içinde olmalıydı. Yeniden yapılanan Afganistan'da karar mekanizmasının içinde olan bir Türkiye, ancak Ortadoğu'da neyin olup, neyin olmayacağı konusunda inisiyatif koyabilen bir ülke olabilirdi. Peki bugün ne olmuştur Türkiye maalesef bugünkü görüntüde, muhtaç olduğu birkaç kuruşu alabilmek için asker gönderen bir konuma doğru itilmiştir. Türkiye bunu hak etmiyor. 
     Türkiye asker de yollayabilir buna hiçbir itirazımız olmaz ama, bir büyük Türkiye olarak.'' Çiller, bugünkü Türkiye'nin görüntüsünün bu milletin hak ettiği ve dünya barışının arzuladığı bir Türkiye olmadığını ifade ederek, sözlerini şöyle tamamladı 
     ''Burnundan çekile çekile, beş on kuruşa muhtaç, onun için birtakım şeylere zorlanan ve daha dün Başbakanı aman aman bizden asker istemesinler de ne olursa olsun derken bugün göndermeye mecbur bırakılan bir Türkiye'yi, dünya hastalıklı bir ülke olarak görür. 
     Başka hiçbir şey değil. Burada riskler yüklenirsiniz, çekile çekile, itile itile ama karar mekanizmalarının içinde olmazsınız. İtirazımız bunadır, yoksa asker gönderilmesine değil.'' 
     






</TEXT>
</DOC>
