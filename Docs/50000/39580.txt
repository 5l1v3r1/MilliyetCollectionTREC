<DOC>
<DOCNO> 39580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/29/son/sontur13.html </URL>
<DATE> 2001/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK özel televizyon kanallarına ceza yağdırdı... 
</HEADLINE>
<TEXT>

     Radyo Televizyon Üst Kurulu RTÜK , yayın ilkelerine aykırı yayın yaptıkları gerekçesiyle televizyon kanallarına ceza yaydırdı. 
     RTÜK'ten yapılan yazılı açıklamaya göre, Özel Hat adlı programda, Seda Sayan'ın bir firmanın ürün tanıtımı için ağda aparatını kullanırken söylediği sözler ile erotik söz ve parçalar içeren "Çalınmış Güzellik" ve "Hain" isimli filmlerin yayını nedeniyle Kanal 6'ya, iki kez birer gün, bir kez de üç gün süreyle yayın durdurma cezası verildi. 
     3 Şubat'ta yayınlanan ve Sözde Ermeni Yasası ile soykırım iddialarının tartışıldığı "Cevizkabuğu" programına konuk olan Taner Akçam'ın ifadelerinin, tarih bilgileriyle bağdaşmadığı ve Ermeniler tarafından Türkler aleyhinde yürütülen iddialara malzeme olduğu gerekçesiyle Kanal 6'nın yayınının 1 gün süreyle durdurulmasına hükmetti. 
     RTÜK, 16 Şubat 2001 tarihli ana haber bültenlerinde bir aşiret mensubunun "Ben İstanbul'u kana bulayacağım. Buyurun İstanbul polisi burada, herkes beni sizin aracılığınızla dinliyor, herkes beni duyuyor, kimin elinden ne geliyorsa ardına koymasın. Ben bugün birkaç tane milletvekilini arayıp İstanbul'u kana bulayacağımı söyledim. Tabii siz beni nasıl algılarsınız bilmiyorum, ama Allah'ın bu dünyaya gönderdiği ne son psikopatlardan biriyim" diye akıp giden sözlerine yer verdikleri gerekçesiyle ATV, TGRT ve ETV'ye birer gün yayın durdurma cezası verdi. 
     Üst Kurul, aynı yayını yapan ancak daha önce cezası bulunmayan TV8'in ise uyarılmasına karar verdi. Kurul, Yeni Gün adlı programda, İstanbul Valiliği'nce konulan uçuş yasağına karşın güvenlik güçlerinin müdahalesi sırasında Bayrampaşa Cezaevi üzerinden helikopter aracılığıyla kaydedilen görüntüleri yayınladıkları gerekçesiyle CNN Türk'ün yayınlarının da 1 gün süreyle durdurulmasını kararlaştırdı. 26 Nisan ve 3 Mayıs tarihlerinde Atilla Taş'ın gerçek annesiyle ilgili iddiaların ele alındığı ve katılımcılardan birinin doktor müdahalesi gerektirecek derece fenalaşıp baygınlık geçirdiği "Star Life" adlı programı yayınlayan İnterstar'a da bir gün yayın durdurma cezası verildi. 
     Kurul, CINE 5'in Playboy Kuşağı'nda şifresiz olarak yayınladığı erotik reklamlar nedeniyle yayınlarının 1 gün süreyle durdurulmasına karar verdi. 
     Çizgi filme de ceza 
     Üst Kurul, Milli Eğitim Bakanlığı MEB müfredatı kapsamında okutulan din kültürü ve ahlak bilgisi kitaplarında yer alan tanımın tersine Tanrı'nın iri dişleri, kısa kolları, uzun kuyruğu, çatal dili olan ve toplumun dini inanç ve manevi değerlerine saygısızlık olabilecek biçimde daha çok iri bir fareyi andıran bir hayvan görünümünde resmedildiği "South Park" adlı yabancı kaynaklı çizgi diziyi yayınladığı gerekçesiyle de CNBC-E'ye uyarı cezası verdi. 
     Elite Model adlı güzellik yarışmasında çoğu eğitim yaşında olan 20 bayan adayın kampta geçen ve mayolu olarak yayımlanan görüntüleri ekrana getirerek gençleri kısa yoldan rahat yaşatabilecek bir meslek sahibi olma hayaline sürükleyen Show TV'ye 1 gün süreyle yayın durdurma cezası verildi. 
     Kurul, aynı kanalın, sabah saatlerinde yayımlanan ve "Çocuklar mastürbasyon yapabiliyor musunuz Çok yönlü orgazm nedir Kadının üstte olma pozisyonu. Bu herkes tarafından oldukça fazla kullanılan pozisyonlardan" ifadeleriyle akıp giden "Masum Oyun" adlı filmi yayınladığı gerekçesiyle de 1 gün süreyle yayınlarının durdurulmasına karar verdi. 
     Üst Kurul, İstanbul'a gelen yoksul bir gencin jigola olmasını konu eden "Lambada" adlı filmi içeriğindeki sözler nedeniyle, fahişenin öldürülmesini ve cesedin parçalanarak gömülmesi görüntülerini içeren "Hiç Hesapta Yokken" adlı filmler ile uyuşturucu bağımlısı bir genç kızın kokaini nasıl kullandığını açıkça gösteren "Böyle mi Olacaktı" adlı diziyi yayımladığı gerekçesiyle ATV'nin yayınlarının birer gün süreyle iki kez durdurulmasına hükmetti. 
     Kurul, ana haber bülteninde "Saklıkent Kayak" ve "Snowboad" yarışmalarıyla ilgili bir habere yer veren ve yarışmalardan sonraki gösterilerde bir göstericinin kırık cam parçaları üzerinde çıplak ayakla zıplamasına, bir başka göstericinin ise iki kişinin ucundan tuttuğu iki metreye yakın demir çubuğu diğer ucundan boğazına dayayarak bükmeye çalışmasına ilişkin görüntüleri yayınlayan ETV'nin yayınının bir gün süreyle durdurulmasını kararlaştırdı. Üst Kurul, erotik görüntü ve seslerere yer veren "Sleep With Me" isimli filmi yayınlayan Kanal 6'ya 1 günlük yayın durdurma cezası verdi. 
     RTÜK, "aksi yargı kararıyla kesinleşmedikçe hiç kimsenin suçlu olarak ilan edilemeyeceğine" ilişkin ilkeyi ana haber bülteninde yayımladığı "Gökçeada'yı Yağmaladılar" başlıklı haberde ihlal ederek henüz ifadeleri alınmamış kişilerin isimlerini açıklayarak vurgun yapmakla suçladığı gerekçesiyle İnterstar'a 1 günlük yayın durdurma cezası verdi. 
     Kurul, ayrı ayrı iki gün ana haber bültenleri ile gece haberlerinde ekranda "Katrilyonluk Vurgun" yazısıyla birlikte henüz soruşturma aşamasında olan bir konuyla ilgili olarak gerçek ve tüzel kişileri suçlayıcı nitelikte yayın yaptığı gerekçesiyle Kanal 6'nın yayınlarının 1 gün süreyle durdurulmasına hükmetti. Üst Kurul, 23 ve 24 Nisan tarihlerindeki ana haber bültenlerinden sonra Milliyet gazetesi ile Hyundaki Accent marka otomilin görsel ve işitsel olarak reklamını yaptığı gerekçesiyle de Kanal D'ye 1 günlük yayın durdurma cezası verdi. 







</TEXT>
</DOC>
