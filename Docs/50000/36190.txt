<DOC>
<DOCNO> 36190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/09/spor/ygsozer.html </URL>
<DATE> 2001/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Lanet oyun 
</HEADLINE>
<TEXT>

     HALİL ÖZER 

     İşte futbol böyle lanet bir oyundur. Bir anda zafer coşkusunu yaşarsın, bir anda karalar bağlarsın. Bu futbola hiç güven olmaz. Ne zaman, nereden adama darbe vuracağı bilinmez. Ümit Davala ikinci golü atmış, herkes şen şakrak. Herkes tur sevincinde. Bu skor yeter de artar diyorlar. Ivanov’un golü gelince işler sarpa sardı. Tur riske girdi. 
     Bu yüzden acımasız futbola karşı her önlemini alacaksın, bütün delikleri tıkayacaksın. Lucescu, Almanya’dan beri söylüyor, hücumdayken topu kaptırmayın diye. 2 - 0 olmuş, işlem neredeyse bitmiş. Ama Bülent Akın efendi hücum anında herkes atak halindeyken topu kaptırdı, sonra da şok gol geldi. Galatasaray kötü oynamadı. Ama iyi de oynamadı. İyi mücadele etti, hepsi o. Sivrilen, sırıtan fazla adam yoktu. İki takımın defansı zaten evlere şenlik. Bulgarlar’ınkini kaleci Petrov bizimkini de Popescu ayakta tutuyor. İki kalede de sayısız gol pozisyonu var. Bunaltıcı hava kabus gibi çökmüş hepsinin üstüne. Hele ikinci yarıda nefes bile alamadılar. 
     İstanbul’a hangi tuzaklarla geldiği belli olmayan Bulgar takımı, kaşkaval peyniri gibi sertti. Dişe diş oynadılar. Adeta yırtındılar. Beş net gol pozisyonu buldular. Maaşallah bizim Mondragon sayesinde golü de daha önce bulmaları gerekiyordu. Adam bir tek yan topu bile alamadı. 
     Galatasaray, ilk 30 dakikada her hattıyla iyi top oynamaya çalıştı. Kanatları mükemmel kullandı. Arif’in "one man show" ile attırdığı gol görülmeye değerdi. Ama Arif bunun dışında yoktu. Golü atan Ümit Karan’dı. Lucescu’nun dün en büyük yanlışı, yorulmuş olan takımın orta sahasına daha çok koşan bir oyuncuyu almayışıydı. Çok koşan Suat’ın yerine hiç koşmayan Sergen girince hem gol atma şansı çoğaldı, hem de yeme. İkisi de oldu. Onun yerine pekala Ayhan da olabilirdi. Ben 1 - 0’a, 2 - 1’den çok daha fazla razıydım. 2 - 0’a eyvallah ama 2 - 1 buram buram tehlike. 
     Son söz de maçın hakemine. İkinci yarıda Topuzkov’un Ümit’e yaptığı hareket kesinlikle penaltıydı. 
     



 SPOR 

























</TEXT>
</DOC>
