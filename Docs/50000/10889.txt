<DOC>
<DOCNO> 10889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/11/son/sontur02.html </URL>
<DATE> 2001/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Necmettin Erbakan, hacdan döndü 
</HEADLINE>
<TEXT>

     Anayasa Mahkemesi’nce kapatılan RP’nin son genel başkanı Necmettin Erbakan, 27. kez hacı olmak için gittiği Suudi Arabistan’dan, eşi, kızları, torunları, kızı Elif’in nişanlısı ve yakınlarından oluşan 18 kişi ile birlikte döndü. 
     Suudi Arabistan Kralı Fahd Bin Abdülaziz’in özel davetlisi olarak 27. kez hacı olmak için kutsal topraklara giden Necmettin Erbakan, Türk Hava Yolları’na ait uçak ile dün gece, Suudi Arabistan’ın Cidde şehrinden İstanbul aktarmalı olarak Ankara’ya geldi. 
     Necmettin Erbakan, eşi Nermin Erbakan, kızları Elif Erbakan ve Zeynep Baykoç, torunları, kızı Elif’in nişanlısı Mehmet Altınöz, Altınöz’ün kızkardeşleri ve yengeleri, uçağa VİP Salonu’ndan bindi ve uçağın ön bölümünde oturdu. 
     Medine’de evlenmeleri beklenen ancak düğünleri ertelenen Elif Erbakan ve nişanlısı Mehmet Altınöz’ün yanyana oturduğu uçakta, Necmettin Erbakan, "haccının nasıl geçtiği" konusundaki soruları yanıtsız bıraktı. Ocak ayında da umre için kutsal topraklarda bulunan Erbakan, "Herhangi bir açıklama yapmayacağım. Hac farizamızı yerine getirdik, artık dönüyoruz. Bayramda kutsal topraklarda idik. Bunun dışında sizlerin de haccını kutlarım. Çok olmamak kaydıyla fotoğraf çekebilirsiniz" diye konuştu. 
     Elif Erbakan ve Mehmet Altınöz ise, "Medine’de evlenmelerinin beklendiğinin" hatırlatılması üzerine, nikah tarihinin ve yerinin henüz belli olmadığını söylediler. Mehmet Altınöz, gazetecilerin, nişanlısı Elif ile birlikte fotoğraf çekme isteğinde bulunmaları üzerine, "Babam Necmettin Erbakan izin verirse çekebilirsiniz" dedi. 
     Necmettin Erbakan, İstanbul’a indikten sonra yine VİP Salonu’ndan geçerek 11 kişi ile birlikte Ankara uçağına bindi. Kızı Elif Erbakan’ın nişanlısı Mehmet Altınöz, kızkardeşleri ve yengeleri ise İstanbul’da kaldı. 
     Suudi Arabistan Kralı Fahd Bin Abdülaziz’in davetlisi olarak Harem-i Şerif yakınlarındaki bir sarayda kalan Erbakan ve ailesi, Suudi Arabistan’dan Türkiye’ye, yanlarında 10’ar litrelik 18 bidon zemzem suyu ve 40’a yakın valiz ile döndü. 
     




</TEXT>
</DOC>
