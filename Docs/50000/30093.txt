<DOC>
<DOCNO> 30093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/son/sondun09.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Londra metrosu bozuldu, bin kişi trenlerde mahsur kaldı 
</HEADLINE>
<TEXT>

     İngiltere'nin başkenti Londra'da metroda sorun yaşayan bir tren ve bunu izleyen 3 trendeki 1000 dolayında yolcu 1 saat mahsur kaldı. Yolculardan çok sayıda kişi fenalık geçirdi. 
     Kuzey Londra'yı merkeze bağlayan Victoria hattında dün sabah meydana gelen sorun yüzünden 4 trenin Islington adlı bölgede 1 saatten fazla bekletildiğini belirten metro yetkilileri, trenlerin en yakın istasyona alınmalarından sonra, 30 yolcunun aşırı sıcağın etkisiyle geçirdikleri fenalık yüzünden, 17 yolcunun ise kapalı yer fobisi, panik atak ya da astım krizi tespitiyle çeşitli hastanelerde tedavi altına alındığını bildirdi. 
     Yolcular, trenlerde büyük panik yaşandığını, insanların ağlayıp kapıları açmaya çalıştıklarını, birçok kişinin de aşırı sıcak ve korku yüzünden kriz geçirdiğini anlattı. Londra Metrosu'nda modernizasyonu savunan çevreler ise uygar dünyada yeraltında sefer yapan trenlere mutlaka etkili havalandırma sistemleri takıldığını hatırlatarak, metro yönetimini ek yatırım yaparak bu sistemleri trenlere takmaya davet etti. Sıcaklığın yaklaşık 40 dereceye kadar yükseldiği trenlerin 1 saat tünelde kalmasıyla ilgili çok yönlü soruşturma yapılıyor. 
     







</TEXT>
</DOC>
