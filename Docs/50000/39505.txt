<DOC>
<DOCNO> 39505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/29/yasam/yas01.html </URL>
<DATE> 2001/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Dualarla uğurlandı 
</HEADLINE>
<TEXT>

Garih, Neve Şalom Sinagogu’ndaki törenin ardından, toprakla çabuk buluşması için altı incecik olan bir tabutla toprağa verildi... 
     İHSAN YILMAZ, ÜMRAN AVCI, SERHAT OĞUZ, ASLI ÖKTENER, ESRA KURT, ELİF KORAP 
FOTOĞRAFLAR ERCAN ARSLAN, SELAHATTİN SEVİ, YURTTAŞ TÜMER, OKTAY ANKIN 

     Üzeyir Garih'in cenazesi saat 11.15'te, siyah bir minibüsle Neve Şalom Sinagogu'na getirildi. Sinagog, Garih'in cenazesi için yeniden düzenlenirken, erkeklerin yer aldığı alt kattaki salonun sandalyeleri tamamen söküldü, sadece ailenin oturacağı kadar yer bırakıldı. Salonda, devlet protokolü, siyasi temsilciler, yerel yöneticiler, diplomatik ve dini temsilciler, sivil toplum örgütleri, Yahudi cemaati yöneticileri, Alarko mensupları, iş dünyası ve basın mensupları için ayrılan yerler şeritlerle belirlendi. Kadınların oturduğu üst katta da aynı düzenleme yapıldı. 
     
Olağanüstü güvenlik      Sinagoga çıkan tüm sokakları polis kontrole aldı. Sokağa giren herkes tek tek aranırken, saat 13.00'te başlayan tören öncesi Garih ailesi taziyeleri kabul etti. Tören Hahambaşı David Asseo ve Vekili İzak Haleva'nın katılımıyla başladı. Garih'in tabutu ise, törenin yapıldığı salonda yer almadı. Yahudilerin dua okumakla görevli din adamı Hazan dua ederken, haham da mezmurlar okudu. 
     Alaton'un konuşması ve duaların ardından Garih'in adı zikredilerek ruhunun huzuru için dua edildi. Yaklaşık 20 dakika süren törenin ardından, cenazeye katılanlar üç ayrı kapıdan salonu terk etti. 
     
Siyasilerin ilgisi      Cenazeye yoğun bir katılım oldu, bir çok siyasi partinin temsilcileri sinagoga geldi. Törende, ANAP lideri Mesut Yılmaz'ın eşi Berna Yılmaz ile Semra Özal kadınlara ayrılan bölümde oturdu. AK Parti Genel Başkanı Recep Tayyip Erdoğan ise, Yılmaz ve diğer siyasilerin bulunduğu yerde durmadı. Cenaze sinagogdan çıkarılırken, çevrede toplanan halk ve esnaf da, Garih'i alkışlarla son yolculuğuna uğurladı. 
     Cenaze buradan Türk Yahudi cemaatinin kullandığı Arnavutköy Musevi Mezarlığı'na götürüldü. Burada inanışlar gereği, naaşının toprakla çabuk buluşması için Garih altı çok ince bir tabutla gömüldü. Bunun öncesinde de tabut, Garih'in yakınları tarafından toprakla dolduruldu. Gömü işleminin ardından Hazan tarafından yeniden dua edildi. 
     

</TEXT>
</DOC>
