<DOC>
<DOCNO> 34804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/dunya/dun01.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton artık Harlemli 
</HEADLINE>
<TEXT>

     YASEMİN ÇONGAR Washington 

     Ocak ayında, sekiz yıl yaptığı başkanlık görevinden ayrılan ve giderayak aldığı af kararları nedeniyle bir süre sert eleştirilere konu olan Bill Clinton, altı ay boyunca gözlerden uzak kalmayı başardıktan sonra, önceki gün "ihtişamlı" bir dönüş yaptı. Clinton, adeta yeni bir siyasi kampanya açılışını andıran bir törenle, New York’un Harlem mahallesindeki ofisine yerleşti. 
     Nüfusunun çoğu siyah olan ve gerek tarihi, gerekse bu tarihe tanıklık etmiş caz klüpleri ile Amerikan siyahlarının kültürel "başkenti" sayılan Harlem’de yeni komşularının sevgi gösterileriyle karşılanan Clinton, kendisine "hoşgeldin" diyen 2 bin kişinin büyük bölümü ile tek tek tokalaşıp kucaklaştı. 
     Demokrat Temsilci Charles Rangel’ın "Bize kalsa yeniden seçeceğimiz başkanımız" diye tanıttığı Clinton, törende şarkı söyleyip dans etti, günün birinde Harlem’in tarihi Apollo Tiyatrosu’nda saksofon çalma hayalini açıkladı ve ABD’deki siyah nüfusu yakından ilgilendiren bazı konularda da, "kampanya vaadini andıran" sözler verdi. 
     "İyi bir komşu" olmak istediğini vurgulayan Clinton, Harlem’e yerleşmesinin gayrimenkul fiyatlarını artırmasından memnun olduğunu ancak küçük işyerlerinin kapanmasına karşı durmak gerektiğini söyledi. 
     



 DÜNYA 












</TEXT>
</DOC>
