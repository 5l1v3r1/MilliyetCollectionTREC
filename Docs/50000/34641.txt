<DOC>
<DOCNO> 34641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/guncel/gun08.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Hacca gidişe 50 dolar muafiyeti laikliğe uyar mı 
</HEADLINE>
<TEXT>

ÇAPRAZ ATEŞ 
     İSTANBUL Milliyet 

     Yurtdışına çıkışlarda 1 Ağustos’tan itibaren 50 dolar harç alınmasını öngören yasadan ilk kez hacca çıkanlar da öğrenciler, gurbetçiler gibi muaf tutuldu. İç kaynak arayışının önemli bir bölümünü oluşturan yurtdışı harcının hacı adaylarından alınmaması İslam dünyasını ikiye böldü. Bazı din adamları zenginlerin, hali vakti yerinde olanların hacca gittiğini hatırlatarak, harç vermesi gerektiğini savundu. Bazıları ise bu görüşe karşı çıkarak paranın caydırıcı olabileceğini söyledi. Bunun yanında Müslümanlar’a tanınan bu ayrıcalıktan ilk kez dini amaçlı seyahat eden diğer din mensubu Türk vatandaşlarının da yararlanması gerektiği konusunda farklı görüşler ortaya atıldı. Tartışmalar şöyle 
     
     Zekeriya Beyaz M.Ü. İlahiyat Fakültesi Dekanı 
Hacca gidenden daha çok alınsın      Hacca zengin Müslümanlar gidiyorlar. Bu yüzden harcın normal olarak alınması gerekir. Eğer alınmıyorsa da hacı adaylarının gönüllü vermeleri gerekir. 
     Bu paranın alınmaması cumhuriyet hükümlerinin dine vermiş olduğu değerin kanıtıdır. Ancak hacca gidenlerin, ülkemizin içinde bulunduğu kriz döneminde herkesten daha çok bütçemize, devletin giderlerine gönüllü olarak katkıda bulunmaları gerekir. 
     Hac ibadeti zenginlere mahsustur. Bu ibadetin temel amacı Mekke’deki fakirlere yardım etmektir. Bugün ise Suudi Arabistan’da yoksul denebilecek kimse kalmadı. Ancak Türkiye’de milyonlarca insan açlık sınırında yaşıyor. Devlet bütçesi kriz içinde. Sanayimiz durmuş vaziyette. Böylesi bir ortamda devletin hacca gidenlerden yardım talebinde bulunmaması hayırlı bir iştir ama din adamları ve hacı adayları devlete gönüllü olarak yardım etmeli. 
     Türkiye’nin kötü şartlarından kurtulması için hacı adaylarının 50 değil, 150 dolar katkıda bulunması lazım. Diyanet İşleri Başkanlığı da bu işe öncülük etmeli. 
     
     Tayyar Altıkulaç Diyanet İşleri eski Başkanı 
2 bin doları veren 50 doları da verir      Hacca mükerrer gidenler gitmesin. Ancak ilk defa gidiyorsa ve hükümet de onu bir turistik seyahat olarak görmüyorsa aykırı bir karar değil. Ancak hacca ilk gidenden de harç alınabilir. Bu hükümetin takdirindedir. Sonuçta hacca gitmek için 2 bin doları veren 50 doları da verebilir. 
     Hacca gitmek farzdır ama Müslüman olmayan bir vatandaşın illa yurtdışında yerine getirmesi zorunlu bir ibadet yok. Hiçbirinin üzerinde Kudüs’e gidip ibadet yapması, ya da Vatikan’a giderek vecibeyi yerine getirecekleri gibi farzları yok. Ama dini turizmleri, dini yerleri ziyaret edecek olabilirler. 
     Kudüs’ü ziyaret etmek bizim için de güzel bir şey. Ancak bunu farz kapsamında ele almamak lazım. Eğer onların da dininde bu farz olsa, bu hakkı Müslüman olmayanlara da tanımak gerekirdi. Ancak onların bu tür bir farzı yok. 
     
     Ahmet Yıldız Türkiye Din Görevlileri Sendikası Genel Başkanı 
Diğer dinlere de ayırım tanınmalı      Hacca birden fazla gitmek ibadet olsa bile farz değildir. Seyahate girer, nafileye girer. Hacca ilk defa gitmek mutlak ibadettir. Bizim insanımız da zengin olduğu için değil, daha çok oranın hasretiyle gidiyor. Evet zenginler de gidiyor ama insanımız Kabe’yi, Medine’yi görmek için gidiyor. Gitmek için ya para biriktiriyor, ya hayvan, ya da tarla satıyor. 
     Zannediyorum Diyanet İşleri Başkanlığı Din İşleri Yüksek Kurulu’nun da görüşüyle böyle bir karar alındı. İlk defa hacca gidenden para almamalarını ben sevindirici buldum. Bence bu uygulama yerindedir. Elbette hacca ilk giden harç için 50 doları da bulabilir ama belki bir takım tepkileri düşündüler. Diyanet oraya kimlerin gittiğini daha iyi biliyor. İnsanlar birşeylerini satarak, birtakım şeyleri kısarak gidiyor. Bu fedakarlığı düşünerek ilk gidenlerden harç alınmaması kararı doğru. 
     Gayrimüslimler arasında da ilk defa ibadet amaçlı gidenlerden harç alınmayabilir. Ancak bunu Diyanet İşleri değil, Turizm Bakanlığı düzenler. Bakanlık Yahudiler ve Hıristiyanlar için dini gerekçelerle çıkışta Müslümanlar’a tanınan ayrımı tanırsa hukukun, anayasanın eşitlik ilkesinin gereği olur diye düşünüyorum. Yani inançlara saygı birine var, birine yok olmaz. Eşitlik ilkesine, inanç özgürlüğüne ters olur. Hukukun en temel ilkesi eşitliktir. Ancak bunu Diyanet’ten istemek mümkün değil. Belki onların bu yönde bir talebi olur, Müslümanlara yapılan bu uygulamanın eşitlik ilkesi gereği bize de yapılmasını istiyoruz’ derler. Zannediyorum bu durumda eşitlik ilkesi onlara da uygulanır. Zaten hak verilmez alınır. Türkiye’de bu olgunluk vardır diye düşünüyorum. 
     
     Prof. Dr. M. Saim Yeprem Marmara Üniversitesi - İlahiyat 
İlk defa gideni teşvik etmeli      Ben hacca ilk giden insanlardan para alınmamasının daha uygun olduğunu düşünüyorum. Çünkü bu bir ibadet, maksatlı bir seyahat. Hemen hemen demokrasi ülkelerinin hepsinde dini maksatlı seyahatlerde kolaylıklar sağlanıyor. Bizim de o seviyede bir kolaylık sağlamamız uygun gibi geliyor. İki, üç, dört defa hacca gidenlerden daha fazla harç alınması düşünülebilir tabii, ama ilk kez gidenlerden niçin alınsın Bunun gerekçesini izah etmek mümkün değil. Para almak caydırıcı bir sebep teşkil eder. Başka anlamı yoktur. İbadet maksadıyla gideni caydırmak yerine, ilk defa gideni teşvik etmekte fayda var. Ama ikinci, üçüncü fazladır, gereksizdir. O zaman 50 dolar, 100 dolar alınabilir. Dini vecibesini yerine getirmek isteyen gayrimüslimlerden de harç alınmasın. Eşitlik ilkesi bütün din mensupları için sağlanmalıdır. Hakkaniyet ilkesine ters olur. O yüzden onlardan da alınmamalı. 
     



 GÜNCEL 




























</TEXT>
</DOC>
