<DOC>
<DOCNO> 41926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/yazar/uras.html </URL>
<DATE> 2001/09/13/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
İncir değil makine 
</HEADLINE>
<TEXT>

Eskiden Aydın’ın en önemli ihraç ürünü incirdi. Şimdilerde incirin döviz geliri geri sıralara düştü. Aydın artık uzun vadeli gelişme stratejisi belirliyor 
     Nazilli’den Aydın’a girerken yeşillikler bitiyor. Yolun sağına soluna dizilen fabrikalar başlıyor. Erkin Makine, hidrolik makineler yapıyor. Jantsa, ağır vasıta jantları fabrikasını büyütüyor. Üretiminin yarısını ihraç ediyor. Alper Pulluk yıllık üretimini 15 bine çıkarmış. Palet Makine, zeytinyağı makineleri yapıyor. Yüzde 40 ihracata çalışıyor. Çelik Makine, Elmas Pompa, Balkan Makine yurtdışı pazara üretim yapan tesisler. Pekpan Radyatör, Mak - El - San Isı Makineleri, Çelik Makine, Uğur Derin Dondurucu ihracat için çalışan tesisler. 
     Çine yöresinde feldspat ve kuvartz madenlerini işleten Polat, Akmaden ve Kaltun Madencilik üretimin yüzde 50 veya yüzde 80’ini ihraç ediyor. Söktaş İplik, Aydın İplik, Pehlivan Tekstil, Esenler Tekstil Aydın’ın önemli kuruluşları. Eskiden Aydın’ın en önemli ihraç ürünü incir idi. Şimdilerde incirin döviz geliri geri sıralara düştü. 55 bin ton kuru incir ihracatından bu yıl 100 milyon dolar gelir bekleniyor. Ziraat Odası Başkanı Kemal Çetin Aydın’dan yılda 20 bin ton kestane ihraç edildiğini, 40 milyon dolar döviz geliri sağlandığını söylüyor. 
     
Tarım ürünlerini işleme      Belediye Başkanı Hüseyin Aksu, Aydın için uzun vadeli gelişme stratejisini özetliyor. Yeni strateji bölgede üretilen tarım ürünlerinin bölgede işlenmesini sağlayacak bir sanayileşme. Bu amaçla 1 Menderes çevresi havza koruma projesi geliştirilmiş. 2 Seracılığı geliştirmek için Türkiye’nin ilk "Organize Sera Bölgesi" oluşturuluyor. 3 Kıyı turizmini içeriye çekmek için "Antik Kentler" ve "Termal" turizmi geliştiriliyor. 
     Vali Emin Durmaz, Aydın’da "tarım - sanayi - turizm" üçgeni içinde 12 ay kesintisiz devam eden üretim nedeniyle işsizlik sorununun büyük boyuta ulaşmadığını anlatıyor. 
     Sanayi Odası Başkanı Tahir Işıkoğlu’na göre kriz nedeniyle kapanan tesis sayısı 20, işini kaybeden sayısı 500 dolayında. Fakat bin dolayındaki işçinin de üretimdeki yavaşlama nedeniyle işten çıkarıldığını belirtiyor. 
     Adnan Menderes Üniversitesi Rektörü Prof. Dr. Cezmi Öncüler bu yıl 5.500 öğrenci okuyacağını anlatıyor. Mimarlar Odası Başkanı Nilüfer Öztürk, antik kent kazılarının sonuçlandırılmasına işaret ediyor. Esnaf Odaları Başkanı Hulusi Akşit son altı ayda 2913 işyerinin kapandığını, 1106 işyerinin açıldığını, Aydın’da 106 bin esnaf bulunduğunu, bunların yarısının sanatkar olduğunu anlatıyor. Başkan, Halk Bankası kredilerinin kesilmesinden ve faiz oranlarının yüksekliğinden şikayetçi. 
     Cumhuriyet Meydanı’nda Aydınlılar ile sohbet ettik. Öğretmenlerden emekli Deniz Çayırlı 153 milyon lira emekli maaşı yetmediği için, örgü yapıyor. Hüsnü Ertürk, Aydın’da amatör tiyatro konusundaki çabalarını ve başarılarını anlatıyor. Efeler Lisesi öğrencileri, okullarındaki eğitim sisteminin çok iyi olduğunu, ancak maddi durumu iyi öğrencilere ayırım yapıldığını söylüyorlar. 
     Genelde her şikayetin sonu Ankara’ya bağlanıyor. 
     
     







Terörde yeni dönem 


Aydınlı tek tek oynar... 


Ankara'daki hava 


Teröre karşı birleşik cephede omuz omuza 


Taksi şoförü kadın ayda 6 bin mark kazanıyor 


Salıverilen cin 


O kadın niye sevindi 


Ertesi gün... 


Kendinden kuşkulanmayana ne mutlu 


Amerikan güvenlik sistemi neden çöktü 


The Day After 


Wall Street Journal okuyan teröristler 


İncir değil makine 


Aydın’lık bir yol var 


</TEXT>
</DOC>
