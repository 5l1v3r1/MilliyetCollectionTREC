<DOC>
<DOCNO> 22440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/son/sontur14.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bergama şimdi de umut oldu 
</HEADLINE>
<TEXT>

     Siyanürle altın arama karşıtlarının, adını tüm dünyaya duyurduğu Bergama Ovacık'ta, eski adı Eurogold olan Normandy Madencilik şirketinin işletmek istediği altın madenine, 6 bin kişi işçi olmak için başvurdu. 
     Normandy Madencilik İşletme Müdürü İsmet Sivrioğlu, 100 civarında yeni personel alacaklarını, dün başlayan sınavlara yoğun ilgi olduğunu ve aynı anda sınav yapacak salon bulamadıklarını vurguladı. Sivrioğlu, "Bergama - 2 restoranda sabah 100, öğleden sonra da 100 olmak üzere gruplar halinde sınav gerçekleştireceğiz. Sınavlar yaklaşık üç hafta sürecek" dedi. Sivrioğlu, şirket yetkililerinin kontrolünde yapılan sınavda başarı sağlayanların, bir program dahilinde işe alınacağını kaydetti. 
     Normandy Halkla İlişkiler Müdürü Hayri Öğüt de, işçi alımı için yaptıkları duyuruya 6 bin kişinin form alarak başvurduğunu dile getirdi. Öğüt, sınav sonucuna göre, elektrikçi, kaynakçı, yer altında çalışacak kazıcı ve teknisyenlerle şirketin belirleyeceği alanlarda çalışacak işçilerin belirleneceğini söyledi. 






</TEXT>
</DOC>
