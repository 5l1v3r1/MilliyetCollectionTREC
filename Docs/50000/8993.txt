<DOC>
<DOCNO> 8993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/26/yazar/elekdag.html </URL>
<DATE> 2001/02/26/ </DATE>
<TIME>  </TIME>
<AUTHOR> Şükrü ELEKDAĞ  </AUTHOR>
<HEADLINE>
Gaflet yolu 
</HEADLINE>
<TEXT>

     Son mali kriz, sadece ülkemizin ufkunu karartmakla kalmadı, yoğun işsizlik ve fakirlik altında ezilen halkımız üstündeki baskıların da tahammül sınırlarını aşmasına yol açtı. Türkiye, devlete güvenini yitirmiş, öfkeli, küskün ve umutsuz insanların ülkesine dönüştü. Ekonomi küçülüp işsizlik arttıkça da kitleler giderek kışkırtılmaya ve patlamaya hazır hale geliyor. 
     Ülkenin, önünü görmesini sağlayacak ve umutları canlandıracak yeni bir ekonomik istikrar programına ihtiyacı var. Son deneyim ışığında, yeni programın iç ve dış boyutları üzerinde özenle durmak gerekiyor. 
     İç boyut açısından, programın, temel hedefleri meyanında, bir sosyal ayağı olması gerektiği gibi, reel sektörün yeniden yapılanmasına ve finans sektörü reformuna ciddiyetle el atması gerekiyor. 
     Ancak, bu program bağlamında hükümetin vatandaştan yeni ve ağır özveri taleplerinde bulunması zorunlu olacak. Sorun da işte bu noktada... 14 ay boyunca topluma umut pompalayarak ondan büyük özveriler isteyen, sonra da her şeyi heba eden ve ekonominin çökmesine yol açan bu yönetim, halkın gözünde gavenilirliğini yitirmiştir. Bu durumda, halkımızın bu yoldaki taleplere olumlu bakması ve yeni programı desteklemesi beklenemez. 
     Programın dış boyutuna gelince... Türkiye ekonomisinin ağır ve kronik sorunları nedeniyle, istikrar programının başarısı önemli ölçüde taze dış kaynakla desteklenmesine bağlıdır. Ancak, uluslararası mali piyasalar Türkiye'ye kapılarını kapatmış durumdalar. Çünkü hükümetin dış kredi itibarı sıfır... 
     Böyle olunca, şu gerçeği kabul etmek gerekiyor İç ve dış güvenilirliğini tamamen yitirmiş olan Türkiye'nin başındaki siyasi kadronun, yeni bir orta vadeli istikrar programı hazırlayıp başarıyla uygulayabilmesi çok zayıf bir olasılıktır. 
     Bu durum, bizi bir saptama yapmaya zorluyor. Bu da, ülkemizin bugün bir yol kavşağında olduğudur... Birinci yol, Türkiye'yi aydınlığa çıkaracak akılcı yoldur. Bu da yukarıdaki gerçek ışığında, IMF ile bir yıllık yumuşak bir geçiş programı üzerinde anlaşılması ve bu sürede seçim sistemi ile Siyasi Partiler Kanunu da dahil olmak üzere siyasi yapıda köklü bir sistem değişikliği yaptıktan sonra, erken seçime gidilmesidir. 
     Bu bağlamda, Türk demokrasisinin dejenere olmasına ve ülke sorunlarına çözüm üreten bir araç olmaktan çıkmasına yol açan ana nedenin, seçimlerden, Meclis'te çoğunluğa sahip, uzun ömürlü ve güçlü hükümetler çıkmamasından ileri geldiği unutulmamalıdır. 
     Diğer seçenek ise, gaflet ve çözümsüzlük yoludur. Yukarıda belirttiğimiz gerçeğe sırt dönmek bu yolu seçmek olur. Bu da, milletin özvarlığıyla kumar oynamaktan ve ülkede sefaleti artırmaktan başka bir sonuç vermez. 
     Kamuoyu araştırmalarının, halkımızın, ülke sorunlarının çözümünde siyasi parti liderlerine güveninin hiçbiri için 10'u fazla aşmadığını, halkın yaklaşık 50'sinin ise liderlerin hiçbirine güven duymadığını göstermesi, demokrasimizin kırılganlığını ve zaafiyetini ortaya koyuyor. 
     Bu bakımdan hükümete tavsiyemiz, demokrasiyi milletin taşımakta zorluk çekeceği bir yük haline getirmemeleridir. 
     
     





Kriz kitabı 


Demirel ve MGK 


Bet l Tarhan ve Bet l Mardin 


"Kumar oynandı..." 


Suçlu kim 


Çıkış yolları 


Gaflet yolu 


Chirac ile Jospin kavgası 


Siyasi sorumsuzlar ve zirveleri 


Kurbanlar Mehmetçik'e... 


Yönetim planına bakın 


Çöken programı neden tuttuk 


Koç Üniversitesi’nde 75. yıl kutlaması başladı 


</TEXT>
</DOC>
