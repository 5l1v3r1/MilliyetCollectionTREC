<DOC>
<DOCNO> 34546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/son/sondun10.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush Irak'a cevap verme hakkını muhafaza ediyor 
</HEADLINE>
<TEXT>

     ABD ile Irak arasındaki gerginlik artarken, ABD Başkanı George Bush'un Ulusal Güvenlik Danışmanı Condoleezza Rice, ''Irak'a karşılık verme hakkını'' muhafaza ettiklerini bildirdi. 
     Rice, Amerikan televizyonlarına verdiği demeçte, ''Başkan Bush, Irak lideri Saddam Hüseyin'i tehdit olarak gördüğünü açıkça ifade etti. Bush, halen hoşgörülemeyecek bir tehdit durumunda cevap verme hakkını da muhafaza ediyor'' ifadesini kullandı. Rice, ''Hangi gelişmeler olduğunda bu hakkın kullanılabileceği konusunda spekülasyon yapmamak en iyisi'' dedi. 
     Bush'un Ulusal Güvenlik Danışmanı, ''radar ekranımızda'' dediği Irak'ın yakından izlendiğini de kaydetti. ABD Savunma Bakanlığı Pentagon kaynakları, Irak'ın on gün içinde iki Amerikan keşif uçağına, biri Kuveyt hava sahasında, diğeri Irak'ın güneyindeki uçuşa yasak bölgede olmak üzere füze fırlattığını, ancak uçakların isabet almadan kurtulduğunu açıklamışlardı. 
     Irak'ın, yüksekten uçan bu uçaklara yetişebilecek düzeyde füze kapasitesine sahip olması Washington'da endişe yaratırken, Amerikan Dışişleri Bakanlığı da Irak'ta bulunan vatandaşlarına bu ülkeyi terk etmeleri uyarısında bulunmuştu. Pentagon ve ABD Dışişleri Bakanlığı, yaptıkları açıklamalarda, ABD'nin karşılık verme hakkını muhafaza ettiğini vurgulamışlardı. Condoleezza Rice, Bush yönetiminin, Irak politikasını oluşturmak amacıyla müttefikleriyle de yakın çalıştığını da belirtti. Rice, Irak'a askeri malların girişini yasaklarken, diğer mallar üzerindeki ambargoyu kaldırmayı amaçlayan ''akıllı yaptırımlar' konusunda ise Rusya ile anlaşabileceklerini umduğunu kaydetti. BM Güvenlik Konseyi'nde Temmuz başında oylanması öngörülen Amerikan-İngiliz önerisi ''akıllı yaptırımlar'', Rusya'nın açık itirazı dolayısıyla oylanmadan rafa kaldırılmış ve Irak'a mevcut yaptırımların süresi beş ay daha uzatılmıştı. 







</TEXT>
</DOC>
