<DOC>
<DOCNO> 15543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/10/son/sondun13.html </URL>
<DATE> 2001/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da eşcinsel papaz sıkıntısı 
</HEADLINE>
<TEXT>

     Belçika'da Katolik Kilisesi, Belçikalı bir papazı, eşcinsel olduğu gerekçesiyle Vatikan'da Kutsal Mahkeme'de yargılama kararı aldı. 
     Rudy Borremans isimli Flaman papaz, iki yıl önce eşcinsel olduğunu açıklamış ve görevinden alınmıştı. Vatikan'ın Belçika temsilcisi Kardinal Danneels, papazın ''uslu durması'', ''basınla görüşmemesi'', ''erkek arkadaşını terk etmesi'' gibi koşullara uyması halinde Kilise'den ihraç edilmeyeceğini bildirmişti. 
     Borremans'ı, bu taleplere ve uyarılara uymadığı için Kutsal Mahkeme'ye veren Kardinal Danneels, Belçika'da ilk defa bir papazın Kilise'den ihraç edileceğini bildirdi. Danneels, düzenlediği basın toplantısında, ''eşcinsellik unsurunun ön plana çıkarılmasını'' eleştirdi ve ''Bekaret, papazlar için şarttır. Borremans bu kuralı ihlal etmiştir'' diyerek, papazların bir kadınla yaşamalarının da yasak olduğunu hatırlattı. 
     Eşcinsel papaz, diğer iki meslektaşıyla birlikte bir dernek kurarak, ''Kilise'de insan hakları ihlalleri'' ve eşcinsel hakları gibi konularda çalışmalar sürdürüyor. 
     Katoliklerin bir kısmından destek alan ve kendine özgü ayinler düzenlemeye başlayan eşcinsel papazın ihraç edileceğinin duyurulması, çeşitli tepkilere yol açtı. Bazı basın organları, yolsuzluk ve sübyancılık ithamlarıyla yargılanan, çocuklara tecavüzden yargılanıp mahkum olmuş diğer bazı papazlara karşı neden aynı tavrın izlenmediği sorusunu gündeme getiriyorlar. 




</TEXT>
</DOC>
