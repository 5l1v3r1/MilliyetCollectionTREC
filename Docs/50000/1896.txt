<DOC>
<DOCNO> 1896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/son/sonspo03.html </URL>
<DATE> 2001/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Pogon takımı Dereağzı'nda çalıştı 
</HEADLINE>
<TEXT>

     İkinci yarı hazırlıkları için Türkiye'ye gelen, yarın da Fenerbahçe ile hazırlık maçı yapacak olan ve Türk teknik adam Ömer Kaner'in çalıştırdığı Polonya Ligi lideri Pogon Szczecin takımı, bugün Dereağzı Tesisleri'nde çalıştı. 
     Teknik Direktör Kaner yönetimindeki idmanda, futbolcular dar alanda pas çalışmasının ardından, kanatlardan yapılan ortalarla şut çalışması yaparak, antrenmanı tamamladı. İdman sonrası Kaner, futbolcularını alışveriş yapmaları için Akmerkez'e götürdü. 
     Ömer Kaner, antrenman sonrası , Fenerbahçe gibi güçlü bir ekiple, yarın hazırlık maçı oynayacakları için mutlu olduklarını söyledi. 
     Takımının ikinci yarı hazırlıklarına geçen hafta başladığını ve kamp için 2 gün önce İstanbul'a geldiklerini hatırlatan Kaner, ''Henüz futbolcularım maç oynamak için hazır değil ancak Fenerbahçe ile hazırlık maçı yapmak bize büyük moral verir. Futbolcularım da, Fenerbahçe ile oynayacakları için oldukça heyecanlı ve istekliler'' diye konuştu. 
     Pogon Szczecin takımının şu an Polonya Ligi lideri olduğunu hatırlatan Kaner, ''Biz ilk yarıda başarılı maçlar çıkarıp, ligi birinci sırada tamamladık. Ancak bu bizi rehavete sokmamalı. Devre arası kampını en iyi şekilde değerlendirerek, sezon sonunu da zirvede tamamlamak amacındayız'' dedi. 
     Kaner, Polonya'da liglere yaklaşık 3 ay ara verildiğini ve ikinci yarının mart ayında start alacağını da hatırlatarak, ''Takımımı gelecek sezon mutlaka Avrupa kupalarında oynatmak istiyorum'' şeklinde konuştu. 
     Kaner, bir Türk teknik adam olarak, Polonya'da çalıştırdığı ekibi üst sıralara taşımanın gururunu yaşadığını ifade etti. 
     Pogon Szczecin takımının, bundan önce önemli bir başarısının olmadığını da kaydeden Kaner, ''Szczecin kenti futbolda başarıya susamış. Futbolu da çok seviyorlar. Ben de Türkiye'yi bu ülkede en iyi şekilde temsil etmeye çalışıyorum. Hedefim, takımımı sezon sonunda da zirvede tutarak, ilk şampiyonluğunu bir Türk antrenörle taraftarlarımıza yaşatmak'' diyerek sözlerini tamamladı. 
     Pogon Szczecin takımında forma giyen Türk futbolcusu Gökmen Kore ise hedefinin, bir gün milli takım formasını giymek olduğunu söyledi. 
     Orta sahanın solunda oynayan 22 yaşındaki futbolcu, geçen yıl Çek Cumhuriyeti Ligi'nde forma giydiğini, sezon başında ise Pogon'a transfer olduğunu hatırlatarak, ''Yurtdışında ilk zamanlar zorluk yaşadım. Ancak sonradan alıştım. Burada Ömer Kaner ile birlikte Türkiye'yi en iyi şekilde temsil etmeye çalışıyoruz. Artık hedefim milli formayı giyebilmek'' dedi. 
     Gökmen, Ömer Kaner'in takımın başında olmasının, Polonya'ya alışmasında ve takıma ısınmasında büyük yararları olduğunu da belirterek, ''Önceleri dil sorunu yaşadım. Ancak Ömer Kaner ile sürekli diyalog içinde bulunmam, ayrıca dil sorununu da yavaş yavaş çözmem, beni rahatlattı'' diye konuştu. 
     Türkiye'de gelecek yıllarda futbol oynamak istediğini de belirten Gökmen, sözlerini şöyle tamamladı 
     'Futbola Galatasaray altyapısında başladım. Daha sonra da yurtdışına çıktım. Amacım, Beşiktaş, Fenerbahçe veya Galatasaray'da forma giymek. Anadolu takımlarından da teklif gelirse değerlendiririm. Ancak şimdilik Polonya'da mutluyum ve takımımın başarısı için ter döküyorum.'' 




</TEXT>
</DOC>
