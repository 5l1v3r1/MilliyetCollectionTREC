<DOC>
<DOCNO> 13835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/30/son/sontur09.html </URL>
<DATE> 2001/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK bildirisi "Ara rejim tartışmaları yersiz" 
</HEADLINE>
<TEXT>

     Milli Güvenlik Kurulu MGK , ''kurulda son günlerde bazı çevreler tarafından ortaya atılan 'ara rejim' tartışmalarının da gündeme geldiğini, bu gibi yersiz tartışmaların, 50 yılı aşkın demokrasi tecrübesi bulunan ve AB'ye girme aşamasında olan Türkiye'nin dış kamuoyundaki imajını zedeleyecek nitelikte bulunduğunu ve üzüntüyle karşılandığını'' bildirdi. 
     MGK toplantısında, Türkiye'nin içinde bulunduğu ekonomik zorlukların da görüşüldüğü, ''bu zorlukların aşılması ve istikrar ortamının tekrar sağlanması maksadıyla TBMM ve hükümet tarafından yürütülmekte olan çalışmaların başarıya ulaşacağı konusunda inanç ve görüş birliğine varıldığı'' belirtildi. 
     MGK'ın, bugün Çankaya Köşkü'nde Cumhurbaşkanı Ahmet Necdet Sezer'in başkanlığında yaptığı Mart ayı olağan toplantısı sona erdi. 
     Toplantıdan sonra yayınlanan bildiri şöyle 
     ''Milli Güvenlik Kurulu, 30 Mart 2001 tarihinde sayın Cumhurbaşkanı başkanlığında Başbakan, Genelkurmay Başkanı, kurul üyesi bakanlar, kuvvet komutanları, Jandarma Genel Komutanı ve MGK Genel Sekreteri'nin iştirakleriyle Çankaya Cumhurbaşkanlığı Köşkü'nde aylık olağan toplantısını yapmıştır. 
     Toplantıya Devlet bakanı ve Başbakan yardımcıları Devlet Bahçeli, H.Hüsamettin Özkan ve Mesut Yılmaz da katılmışlardır. Kurulun bu toplantısında, geçen bir aylık dönemde meydana gelen bölücü, irticai ve yıkıcı faaliyetlerle, organize suç örgütlerine karşı güvenlik güçleri tarafından yürütülen mücadele sonuçları değerlendirilmiştir. 
     Devletin ülkesi ve milletiyle bölünmez bütünlüğüne, demokratik, laik ve sosyal hukuk devletine ve halkımızın huzur ve güvenliğine yönelik tüm faaliyetlere karşı alınan tedbirlerin aralıksız ve tavizsiz sürdürülmesinin kararlaştırılmıştır. 
     Toplantıda, ülkemizin içinde bulunduğu ekonomik zorluklar da görüşülmüş, bu zorlukların aşılması ve istikrar ortamının tekrar sağlanması maksadıyla TBMM ve hükümet tarafından yürütülmekte olan çalışmaların başarıya ulaşacağı konusunda inanç ve görüş birliğine varılmıştır. 
     Diğer taraftan kurulda son günlerde bazı çevreler tarafından ortaya atılan ''ara rejim'' tartışmaları da gündeme gelmiştir. Bu gibi yersiz tartışmalar, 50 yılı aşkın demokrasi tecrübesi bulunan ve Avrupa Birliği'ne girme aşamasında olan Türkiye Cumhuriyeti Devleti'nin dış kamuoyundaki imajını zedeleyecek nitelikte bulunmuş ve üzüntüyle karşılanmıştır. 
     Bu gibi tartışmaların demokrasiyi özümsemiş halkımız nezdinde de tasvip görmeyeceği açıktır. Türk milleti, geçmişte olduğu gibi bugün de demokratik sistem içerisinde her türlü zorluğu yenecek güçtedir. Toplantıda ayrıca dünyada ve bölgemizde meydana gelen ve Türkiye'nin güvenliğini yakından ilgilendiren dış politik gelişmeler de değerlendirilmiştir.'' 




</TEXT>
</DOC>
