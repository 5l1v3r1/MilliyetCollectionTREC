<DOC>
<DOCNO> 21824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/son/sontur30.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Meral, Keçeciler'le yaptığı bir anlaşmayı açıkladı 
</HEADLINE>
<TEXT>

     Türk-İş Genel Başkanı Bayram Meral, yaklaşık 450 bin kamu işçisi adına yürütülen toplu iş sözleşmesi görüşmeleri çerçevesinde, 21 Mayıs Pazartesi günü yapacakları görüşmede de olumlu sonuç alınamaması durumunda, geçmişteki demokratik tepkilerinin daha sertini ve hızlısını ortaya koyacaklarını söyledi. 
     Devlet Bakanı Mehmet Keçeciler'in, çalışanların hakkına ve hukukuna sıcak baktığından şüpheleri olmadığını anlatan Meral, ancak Keçeciler'in önceki tavırlarıyla bugünkü tavrı arasında bir farklılaşmanın söz konusu olduğunu ileri sürdü. 
     Maliye Bakanı Sümer Oral ve Devlet Bakanı Keçeciler ile daha önce yaptıkları görüşmede belli bir noktaya geldiklerini basına açıkladıklarını anımsatan Meral, ''ancak hükümetin Uluslararası Para Fonu'na IMF verdiği niyet mektubunda ne yazılıysa onun uygulanmaya çalışıldığını'' ifade etti. 
     Meral, serbest pazarlığın temel esasının, tarafların masanın etrafında oturup demokratik kurallar içinde bir sonuca varılmasına dayandığını belirtti. Bayram Meral, ''Ama bugün görüyoruz ki, IMF'nin dikte ettirdiği madde metinlerini, bize dikte ettirmeye çalışıyorlar. Bunun adı serbest toplu pazarlık düzeni değildir. Türk-İş, böyle bir diktaya, zorlamaya hiçbir zaman boyun eğmemiştir, eğmeyecektir'' dedi. 
     Meral, ''işçi bunu alıyor, memur bunu alıyor'' gibi sözlerle çalışanlar arasında bir sorun yaratma politikası izlendiğini savundu. Memurların ve emeklilerin maaşlarının kısmen düşük olduğunu, ancak işçiler arasında da 120-140 milyon lira maaş alanlar bulunduğunu belirten Türk-İş Genel Başkanı, şunları söyledi 
     ''Bir zamanlar 'işçi 1 milyar liranın üzerinde alıyor' diyorlardı.Bugün, onu 500 milyon liraya düşürdüler. Bugün yoksulluk sınırı 700 milyon liraya dayandı. Bunun neresi çok İşçi ücretlerinin çok olduğunu kabul etsek bile, bizden alacakları hakkı, hukuku memurlara mı verecekler, emeklilere mi verecekler, işsizlere mi verecekler Böyle bir niyetleri varsa kamu bankalarından, özel bankalardan devletin kaybı 400 milyar dolardır. Bunun 1 milyar dolarını, 2 milyar dolarını memura, emekliye verseler elbette bu sorun 500 defa çözülürdü.'' 
     
     Cottarelli'ye yaptıramadıklarını Derviş'e yaptırıyorlar 
     Devlet Bakanı Kemal Derviş ile hiçbir alıp veremedikleri olmadığını dile getiren Meral, ''Ancak IMF ve Dünya Bankası, dün eski Türkiye Masası Şefi Carlo Cottarelli'ye yaptıramadığını, bugün Derviş'e yaptırıyor. Bu, son derece yanlış'' diye konuştu. Meral,''Biz, IMF'nin, Dünya Bankası'nın ortaya koyduğu planı, programı değil, Pazartesi günü cumhuriyet hükümetinin ne ortaya koyacağını, ne diyeceğini merak ediyoruz. Ondan sonra ne yapacağımız kesin bir şekilde ortaya çıkacaktır'' dedi. 
     Meral, Devlet Bakanı Keçeciler ile 9 Mayıs'ta yaptıkları görüşmede işçi ücretlerine birinci 6 ay yüzde 20 oranında zam yapılması ve bu zammın 6 aylık tutarının 2002 yılının şubat ayında ödenmesi konusunda anlaştıklarını hatırlattı. Ancak hükümetin, bugün, birinci 6 ay için yapılacak zammın kök ücretlere yansıtılmaması tavrında olduğunu bildiren Meral, bunun ''sıfır zam'' anlamına geleceğini söyledi. 
     ''A'dan Z'ye zam geldiği bir ortamda sıfır zamdan bahsetmek insanları meydana çağırmaktır'' diyen Bayram Meral, şöyle devam etti 
     ''Dün bu toprakları farklı şekilde işgale çalışanlar, bugün ekonomik gücüyle farklı faaliyetler yapmaktadır. 
     Türk-İş olarak ülke sorununu ön planda tutuyoruz, halkımızın sorunlarını ön planda tutuyoruz. Bugün ortaya konulan planda, programda ülkeye gelecek hiçbir şey yoktur. Bu, kısmen bir rahatlık sağlayabilir. Ama üretimi, yatırımı durmuş, işsizliği, yoksulluğu artmış bir ülkenin sorunlarını 'borç alarak borç ödüyorum' diyen bir zihniyet çözmeye çalışıyorsa bu, inandırıcı olmaz. IMF tarafından bize verilen borç ne işverene yarayacaktır, ne esnafa gidecektir, ne memura ne emekliye ne diğer kurum ve kuruluşlara gidecektir. Bu, faizlere, dış ve iç borca gidecektir. IMF, dün Türkiye'yi batırdı bugün de batıracaktır. Yatırım yok. Ülkede bir çivi çakılmıyor. Ülke nasıl düze çıkacak '' Siyasilerin, işçinin aldığı ücretle uğraşmamasını isteyen Meral,hükümet ile Pazartesi günü yapılacak görüşmede de olumlu bir sonuç alınamaması durumunda, geçmişte ortaya konulan demokratik tepkilerin daha sertinin ve hızlısının ortaya konulacağını vurguladı. 
     
     Anlaşma tutanağı 
     Bu arada, Türk-İş tarafından dağıtılan ve 9 Mayıs'ta Devlet Bakanı Keçeciler ile Türk-İş Genel Başkanı Meral arasında imzalanan anlaşma tutanağına göre, ücretlere birinci altı ay için yüzde 20 oranında zam yapılacak ve 6 aylık zam tutarı 2002 yılı Şubat ayında ödenecek. Anlaşma tutanağına göre, ikinci 6 aylık zamda, gerçekleşen enflasyon ölçü alınarak ücretlere yüzde 15 ilave edilecek, enflasyonun yüzde 15'i aşması durumunda aradaki fark, işçi ücretlerine eklenecek. Üçüncü 6 ay için ise gerçekleşen enflasyon ölçü alınarak, ücretlere yüzde 10 ilave edilecek. Aynı dönemin enflasyonu yüzde 10'u aştığı takdirde fark, yüzde 10 zamma ilave edilecek. Dördüncü altı ay için yapılacak zam, üçüncü altı ay için yapılacak zammın aynısı olacak. 







</TEXT>
</DOC>
