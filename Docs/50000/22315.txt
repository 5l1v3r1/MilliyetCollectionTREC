<DOC>
<DOCNO> 22315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/guncel/gun09.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni oluşum ERDEMLİLER HAREKETİ 
</HEADLINE>
<TEXT>

     Eski İstanbul Büyükşehir Belediye Başkanı Recep Tayyip Erdoğan, hazırlıklarını sürdürdükleri siyasi oluşumun adının "Erdemliler Hareketi" olduğunu bildirdi. 
     Erdoğan, önceki gece Bolu Köroğlu Oteli’nin toplantı salonunda, çeşitli partilerin eski yöneticileri ve sivil toplum örgütlerinin temsilcilerinden oluşan 50 kişilik grup ile bir araya geldi. 
     Toplantının açılışında konuşan Erdoğan, kendisinin başında bulunduğu yeni bir siyasi hareketin hazırlığı içinde olduklarını belirterek şöyle dedi "Yeni oluşumun adı Erdemliler Hareketi. Oluşumun en büyük hedefi, ülkenin yönetimini kalabalık bürokrasi ve mevzuatlardan kurtarmak" diye konuştu. 
     
Doğru zaman önemli      Toplantının basına kapalı devam eden bölümünde, katılımcıların "yeni partinin ne zaman kurulacağına ilişkin" sorularına, "Yeni oluşum, doğru zamanda parti hareketine dönüşecek’’ yanıtını verdi. 
     Yeni bir partinin kurulmasıyla ilgili olarak bazı sıkıntıların yaşandığını dile getiren Erdoğan, şöyle dedi "Bir meyveyi ham yemeye kalkarsanız insana acı gelir, fazla beklediğinizde de elma çürür, onun için doğru zamanı seçmek çok önemli. " 
     "Siyasi yasağınız sürüyor mu " sorusuna ise Erdoğan’ın avukatı Hayati Yazıcı, "Erdoğan istediği siyasi hareket ve oluşumda yer alabilir, hatta bir partiye genel başkan bile olabilir" diye yanıt verdi. 
     



 GÜNCEL 














</TEXT>
</DOC>
