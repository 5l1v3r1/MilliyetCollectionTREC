<DOC>
<DOCNO> 40126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/son/sondun09.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçakların yöntemini muhabirler de denedi "Yüzerek İngiltere'ye giriş" 
</HEADLINE>
<TEXT>

     İngiltere'de yayımlanan The Sunday Times Gazetesi'nin yasadışı göç haritasını ortaya çıkarmak için Arnavutluk'tan yola çıkan kaçak kılığındaki iki muhabirinin yolculuklarının, İngiltere'nin hiçbir denetime tabi tutulmayan kıyılarında sona erdiği ve iki muhabirin dün sabah yüzerek İngiltere'ye çıkmayı başardıkları açıklandı. 
     Gazetenin manşetten yayınladığı haberde, Sacha Hartgers ve Peter Semler adlı muhabirlerin yolculuklarına Arnavutluk'un Vlore limanından başladıkları, buradan sahte pasaportlar satın aldıkları ve diğer bütün gerekli işlemleri insan kaçakçılığı yapan çeteler vasıtasıyla yaptıkları kaydedildi. 
     Kaçışın Milano üzerinden gerçekleştiğine, Avrupa'nın ise bir baştan bir başa yük trenlerinin alt bölümlerinde geçildiğine dikkat çeken gazete, iki muhabirin daha sonra Kuzey Fransa'da Calais kentinde bir plajda, Fransız balıkçılarla buluşturulduklarını kaydetti. Times muhabirlerinden birinin içinde başka mülteciler de bulunan bir sürat motoru, diğerinin de bir balıkçı teknesiyle İngiltere kıyılarına yaklaştırıldıklarını belirten gazete, burada bulundukları araçlardan denize atlayan muhabirlerin diğer mültecilerle birlikte yüzerek kontrolsüz kıyı kentlerine çıkmayı başardıklarını açıkladı. 
     Her iki muhabirin de kıyıya çıktıktan sonra ellerini kollarını sallayarak Londra'ya kadar seyahat ettiklerine dikkat çeken gazete, iki muhabirinin yaklaşık iki ay süren bu pratik uygulamaya dayanan araştırma gezileri sırasında Fransız balıkçılarının ve diğer denizcilerin para kazanma karşılığında binlerce yasadışı mültecinin yaşamlarını tehlikeye atmaktan kaçınmadıklarına tanıklık ettiklerini duyurdu. 
     Arnavutluk'ta AB vizesi taşıyan sahte pasaportların kolayca elde edilebildiğini belirten gazete, Doğu Avrupa ülkelerindeki çetelerin yanı sıra, aralarında resmi görevlilerin de bulunduğu pek çok Batılının da insan kaçırma suçuna ortak olduklarının muhabirleri tarafından bizzat tesbit edildiğini kaydetti. 







</TEXT>
</DOC>
