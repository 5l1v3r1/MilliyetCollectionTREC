<DOC>
<DOCNO> 24265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/son/sondun06.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD nüfusu azalan kentleri yabancılara açıyor 
</HEADLINE>
<TEXT>

     ABD'nin son zamanlarda nüfusu azalan bazı kentlerinin yabancılara kapılarını açma kararı aldığı bildirildi. 
     New York Times gazetesinin birinci sayfadan verdiği habere göre, aralarında Pittsburgh'un da bulunduğu bazı kentler, nüfuslarının azalmasını önlemek amacıyla yabancı göçmen çekmenin yollarını arıyor. Pittsburgh'un nüfusunun 1990'li yıllarda yüzde 9.5 oranında azaldığı öğrenildi. 
     Haberde, nüfus erozyonuna uğrayan kentlerin özellikle iş alanındaki boşlukları doldurmak ve etnik çeşitliliği artırmak amacıyla yabancı göçmen alımına yöneldikleri ifade edildi. Pittsburgh kenti bu amaçla 800 bin dolarlık fon oluşturdu. Fonun göçmen işçilere iş bulunması ve yabancı öğrencilerin mezun olduktan sonra kentte kalmalarını sağlamak amacıyla kullanılacağı belirtiliyor. 
     Nüfusu azalan kentlerden biri olan Allegenhy County'de de daha fazla yabancı göçmen çekmek amacıyla bir ''görev gücü'' oluşturuldu. Ülkede 1990'li yıllarda nüfusunun yüzde 4'ünü kaybeden Philadelphia kenti ise ''yeni Philadelphialılar Ofisi'' adı altında bir örgüt kurarak, propagandaya başladı. Ofisin New York ve Boston gibi Amerika'ya giriş kapısı niteliğindeki kentlerde büro açacağı ve ülkeye yeni gelen yabancıları Philadelphia'ya yönlendirmeye çalışacağı bildiriliyor. Bu yöndeki planı hazırlayan kent meclisi üyesi James Kenney, projenin finansmanını özel vakıfların üstlendiklerini belirtti. 
     Philadelphia kentinin yabancıları çekmek için yurtdışındaki Amerikan elçiliklerini de devreye sokacağı ve elçilikler aracılığıyla kentin propagandasının yapılacağı bildiriliyor. Philadelphia kent yöneticileri ayrıca, Asya ve Latin Amerika ülkelerinden Philadelphia'ya doğrudan uçuş yapılmasını sağlamak amacıyla yeni düzenlemeler yapılmasını talep ettiler. Göçmen nüfusunun yüzde 2'nin altında olduğu Amerikan kentleri arasında, Pittsburgh, Cleveland, St. Louis, Baltimore, Detroit, Minneapolis, Philadelphia, Tampa, Phoenix, Denver ve Atlanta bulunuyor. 







</TEXT>
</DOC>
