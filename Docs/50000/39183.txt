<DOC>
<DOCNO> 39183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/yasam/yas02.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
CİNNET 
</HEADLINE>
<TEXT>

Psikolojik tedavi gören 27 yaşındaki anne, iki çocuğunun boğazını kestikten sonra kendini bir kamyonetin önüne atarak intihar etti 
     ÖMER ERDEM İstanbul 

     Kartal Yakacık Cumhuriyet Mahallesi Akkuş Sokak'ta akıl almaz bir olay yaşandı. 
     18 numaralı evde oturan ve bir yıldır psikolojik tedavi gördüğü öğrenilen 27 yaşındaki Sakine Güzel, 12 yaşındaki kızı Çiğdem ile oğlu Ali Can'ı 6 gece geç saatlerde kollarından tutup evin kömürlüğüne indirdi. 
     Ve sonra büyük bir soğukkanlılıkla yanında getirdiği ekmek bıçağıyla iki çocuğunu da boğazlarını bıçakla keserek öldürdü. 
     
Yola fırladı      Anne Sakine Güzel kanlar içindeki yavrularını orada bıraktıktan sonra doğruca TEM Otoyolu'nun Soğanlı mevkiine gitti. Bekledi ve o sırada otoyoldan seyretmekte olan Yaşar Kışla yönetimindeki 34 RIS 90 plakalı kamyonetin önüne atladı. Kamyonet şoförü Kışla, frene bastı ama yapacak bir şey yoktu. İki çocuğunu elleriyle öldüren anne Sakine Güzel, oracıkta can verdi. 
     
Baba gözlerine inanamadı      Sabah uyandığında karısının ve çocuklarının evde olmadığını fark eden baba Hüseyin Güzel, akrabaları ve komşuları aradı ama nafile. Çocukları ve karısı ortalıkta yoktu. 
     Ardından kömürlüğe giden baba Güzel, çocuklarının cesetleriyle karşılaşınca sinir krizleri geçirdi. Baba Hüseyin Güzel, ifadesinin alınması için karakola götürüldü. 
     Sakine Güzel'in bir intihar notu bıraktığı öğrenilirken, çocuklarından Çiğdem'in Kutlu Aktaş İlköğretim Okulu öğrencisi olduğu, Ali Can'ın okul kayıdının ise bu sene yaptırıldığı belirtildi. Polis yetkilileri iki çocuğun da kafasının gövdesinden ayrıldığını kaydetti. 
     Cesetler Kartal Devlet Hastanesi morguna kaldırılırken, olayla ilgili soruşturma sürüyor. 
     



 YAŞAM 



















</TEXT>
</DOC>
