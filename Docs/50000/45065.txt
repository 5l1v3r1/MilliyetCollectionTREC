<DOC>
<DOCNO> 45065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/son/sondun33.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Öldüren hata Rus uçağını Ukrayna ordusu yanlışlıkla vurmuş... 
</HEADLINE>
<TEXT>

     Ukrayna, Karadeniz'e düşen Rus uçağının Ukrayna Deniz Kuvvetleri tarafından atılan bir füzeyle kazayla vurulduğunu açıkladı. 
     Ukrayna donanması yetkilisi İgor Laritçev, Karadeniz'de düşen Rus uçağının Ukrayna füzesiyle kazaen vurulduğunu belirtti. 
     İçindeki yolcularla birlikte denize çakılan uçaktan şu ana kadar kurtulan olmadı. Rusya'ya gitmek üzere Tel Aviv'den uçağa binen 66 İsrail asıllı Rus yolcu, inişe 130 kilometre kala, havada 11 bin metre yükseklikte, içinde patlama meydana gelen uçakta denize gömülmüştü. 
     Başlangıçta terörist bir saldırı sanılan uçağın karadan havaya atılan bir füze ile düşürüldüğü anlaşılmıştı. 
     
     Bakanlık kabul etmiyor 

     Ukrayna Savunma Bakanlığı, birliklerinin Rus uçağının Karadeniz'de düşmesine neden olmadığını bildirdi. 
     Savunma Bakanlığı sözcüsü, Reuters'e yaptığı açıklamada, ''Uçağın infilak ettiği noktada füzelerin ne yönü, ne de menzili, teorik ve pratik olarak birbirine denk düşmüştür'' dedi. 
     
     İnsansız uçaklara ateş ediliyormuş 

     Ukrayna'nın Kırım yarımadasında yaptığı askeri tatbikatın bir bölümünü, insansız uçaklara ateş açılması eğitiminin oluşturduğu bildirildi. 
     Askeri yetkililerin verdiği bilgiye göre, Ukrayna'nın uçaksavar, deniz kuvvetleri, füze, havacılık ve topçu birliklerinin katıldığı tatbikatta Rus birlikleri de yer aldı. 
     Yetkililer, tatbikatta uçaksavar S-125, S-200 ve S-300 füzelerinin kullanıldığını kaydettiler. 
     Bu arada, İnterfax ajansının haberine göre, Ukrayna Devlet Başkanı Leonid Kuçma, Rusya Devlet Başkanı Vladimir Putin'e başsağlığı diledi. 
     
</TEXT>
</DOC>
