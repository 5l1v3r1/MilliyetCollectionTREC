<DOC>
<DOCNO> 11209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/13/son/sontur03.html </URL>
<DATE> 2001/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK, Fatih Üniversitesi'nin kaderini belirlemek üzere toplanıyor 
</HEADLINE>
<TEXT>

     YÖK, Fatih Üniversitesi'nin kaderini belirlemek üzere toplanıyor. YÖK Genel Kurulu, 16 Mart Cuma günü toplanarak, YÖK Denetleme Kurulu'nun Fatih Üniversitesi ile ilgili kılık kıyafet kurallarının uygulanmaması ve gerici kadrolaşma konusunda hazırladığı soruşturma raporunu değerlendirecek. 
     Kılık kıyafet kurallarının uygulanmaması nedeniyle Fatih Üniversitesi Tıp Fakültesi'ne kontenjan vermeyen, 1999 ve 2000 yılında verilecek devlet yardımına da ambargo koyan YÖK, bu kez uyarıları dikkate almayan Üniversite'nin tamamı ya da bir kaç birimi hakkında kapatma kararı verebilecek. 
     Edinilen bilgiye göre, YÖK Genel Kurulu, Mart ayı olağan toplantısını 16 Mart günü gerçekleştirecek. Genel Kurul toplantısında YÖK Denetleme Kurulu'nun, Fatih Üniversitesi ile ilgili kılık kıyafet kurallarının uygulanmaması ve gerici kadrolaşma konusunda hazırlanan soruşturma raporunu değerlendirecek. 
     YÖK Genel Kurulu'nun, Fatih Üniversitesi hakkında kapatma kararı vermesi durumunda, kapatma, Fatih Üniversitesi'nin kuruluşu sırasında verdiği "taahhüt belgesi"nin işleme konması şeklinde gerçekleşecek. Vakıf üniversitelerinden kuruluş aşamasında, mevzuata aykırı durumların belirlenmesi halinde işleme konacak "yükseköğretim kurumuna tahsis edilen taşınır ve taşınmaz malların ve hakların vakıfca belirlenen bir yükseköğretim kurumuna devrini peşinen kabul ettiğine dair taahhüt belgesi" istenirken, YÖK Genel Kurulu kararına göre Fatih Üniversitesi'nin verdiği belge işleme konacak ve Fatih Üniversitesi 2001 ÖSS Kılavuzu'na alınmayarak, aşamalı olarak kapatılacak. Fatih Üniversitesi'ndeki kayıtlı öğrenciler mezun olunyacaya kadar, Üniversite'nin yönetim işlerini daha taahhüt belgesinde belirlenen devlet üniversitesi yürütecek. 




</TEXT>
</DOC>
