<DOC>
<DOCNO> 15143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/07/son/sontur09.html </URL>
<DATE> 2001/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Krizi türban yasağına bağlayan imam görevden alındı 
</HEADLINE>
<TEXT>

     Diyanet İşleri Başkanı Mehmet Nuri Yılmaz, dün İstanbul'da Mahmutpaşa Camisi'nde yaptığı konuşma sırasında, ekonomik krizi başörtüsünün yasaklanmasına bağlayan sözler sarf eden imam Mustafa Demir'in İstanbul Müftülüğü'nce görevden alındığını bildirdi. 
     Yılmaz, vatandaşlar tarafından yaptırılan caminin açılışı için geldiği Kuşadası'nda, yaptığı açıklamada, Mahmutpaşa Camisi imamı Demir'in, dünkü Cuma Namazının ardından, Diyanet İşleri Başkanlığı'nca hazırlanan hutbeyi okuduktan sonra, ekonomik krizi başörtüsünün yasaklanmasına bağlayan konuşması nedeniyle İstanbul Müftülüğü'nce görevden alındığını ve hakkında soruşturma başlatıldığını söyledi. 
     Yılmaz, ''Ekonomik krizlerin ve çeşitli sıkıntıların yaşandığı zamanlarda, din adamlarının görevi halkı sükunete davet etmektir. Onları tahrik edici konuşmalar yapmak bir din adamına yakışmaz'' diye konuştu. 
     Cuma Namazı hutbesi konusunun sağlık olduğunu, ancak Mahmutpaşa Camisi imamı Mustafa Demir'in, camide siyasetçilerin de bulunmasından etkilenerek, irticalen konuştuğunu anlatan Yılmaz, ''Ankara'dan görevlendirilen müfettişlerce Demir hakkında soruşturma başlatıldı'' dedi. 
     Mahmutpaşa Camisi'nde dün Cuma Namazı kılanlar arasında FP Genel Başkanı Recai Kutan da vardı. 
     




</TEXT>
</DOC>
