<DOC>
<DOCNO> 3129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/20/son/sontur09.html </URL>
<DATE> 2001/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da TİKB militanları yakalandı 
</HEADLINE>
<TEXT>

     İstanbul'da yasadışı TİKB örgütüne yönelik operasyonlarda, 2 kişinin öldürülmesi, 1 polis memurunun yaralanması ve bazı polis araçlarına silahlı saldırı düzenlenmesi eylemlerine katıldıkları bildirilen militanların da aralarında bulunduğu 10 kişi yakalandı. 
     İstanbul Terörle Mücadele Şube Müdürlüğü'nden yapılan açıklamaya göre, son günlerde polise silahlı saldırı, bombalama, patlayıcı madde atma, pankart asma, korsan gösteri düzenleme, güvenlik güçleriyle kamu kurum ve kuruluşlarına yönelik saldırıların artması üzerine geçen hafta içerisinde Ümraniye Mustafa Kemal Mahallesi'nde operasyon başlatıldı. 
     Operasyonlar çerçevesinde, yasadışı Türkiye İhtilalci Komünistler Birliği TİKB örgütü üyesi 10 kişi yakalanarak gözlem altına alındı. Yakalanan bu kişilerle birlikte, 1 adet tabanca, bu tabancaya ait şarjör ve mermiler, 4 adet kurusıkı tabanca, 2 adet sahte araç plakası, bomba yapımında kullanılan malzemeler, çok sayıda afiş, pankart ve örgütsel doküman ele geçirildi. 
     Yakalanan kişilerin yapılan sorguları sonucu bazı örgüt üyelerinin 1995 yılında Eyüp Alibeyköy'de Emrah Sarıtaş ve Engin Topal'ın öldürülmesi eylemine katıldıkları belirlendi. Ayrıca, son beş yıl içerisinde örgüt adına Gaziosmanpaşa, Alibeyköy, Kağıthane ve Ümraniye'de, polis araçlarına ateş açılması, kamu kurum ve kuruluşları ile parti binalarına patlayıcı madde atılması, korsan gösteri düzenlenmesi ve pankart asma gibi eylemlere de katıldıkları bildirildi. 




</TEXT>
</DOC>
