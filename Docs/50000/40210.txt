<DOC>
<DOCNO> 40210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/03/siyaset/siy03.html </URL>
<DATE> 2001/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Focus’un iddiası Milli Görüş parti kuruyor 
</HEADLINE>
<TEXT>

     FRANKFURT Milliyet 

     Almanya’nın önde gelen siyasi dergilerinden Focus dergisinin bu haftaki sayısında yer alan bir haberde, Milli Görüş Teşkilatı’nın Almanya’da parti kurma hazırlığı içerisinde olduğu yer aldı. Bavyera Anayasayı Koruma Örgütü tarafından bu hafta içinde kamuoyuna açıklanacak olan raporunda, Almanya’daki İslamcı Milli Görüş Teşkilatı’nın parti kurma hazırlıklarına uzun süredir devam ettiği belirtildi. Raporda, Almanya’daki resmi adı İslamische Gesellschaft Milli Görüş İGMG olan Milli Görüş’ün uzun süredir üyelerine siyasal olarak örgütlenmeleri için propaganda çalışmaları yaptığı açıklandı. 
     
     Teşkilattan vatandaşlık çağrısı 
     İzlenen örgütler arasında yer alan Milli Görüş Teşkilatı’nın ajitasyondan uzak durarak suların durulmasını beklediği ve hedefine ulaşana kadar da bu taktiği uygulayacağı raporda ısrarla üzerinde durulan bir madde. Raporda, yandaşlarına acilen Alman vatandaşlığına geçerek kendi seçme ve seçilme haklarını garanti altına almaları konusunda telkinde bulunduğu belirtilen Milli Görüş’ün 27 bin resmi üyesi ve on binlerce yandaşıyla Almanya’nın yabancı kökenli en büyük radikal dinci grubunu oluşturduğu vurgulandı. 
     Gelişmeleri yakından izlediğini belirten, Bavyera Eyaleti İçişleri Bakanı Günther Beckstein ise, Anayasa Koruma Örgütü’nün Milli Görüşçüler’in Alman vatandaşlığı için yaptığı başvurularının dikkatle incelemesi konusunda uyarıda bulundu. 
     



 SİYASET 












</TEXT>
</DOC>
