<DOC>
<DOCNO> 5257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/03/sanat/asan.html </URL>
<DATE> 2001/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçuşan atlar... 
</HEADLINE>
<TEXT>

Fevzi Karakoç’un sergisi, Nişantaşı Tem Sanat Galerisi’nde izlenebilir 
     İlke Kamar 

     Resimlerinde ışık, gölge oyunlarına yer veren, yalınlık ve çok renkliliği aynı potada buluşturmayı başaran Fevzi Karakoç’un son çalışmaları Nişantaşı Tem Sanat Galerisi’nde sergileniyor. Karakoç, bu sergide yer alan tablolarında, yıllardır kullandığı at motifini geri plana çekerek, minimal bir yaklaşımla aktarıyor. Tuvalin zemini üzerinde yer alan atlar, uçuşuyormuş izlenimi veriyor. 
     Karakoç’un yeni resimlerinde öykü arkalara gizlenmiş. Aslında resimlerin anladığımız anlamda bir öyküsü yok. Ama resimsel öğelerin oluşturduğu kurguda geçmişten günümüze, birtakım tanıdık ve gizemli imgeler hissediliyor. Sanatçı, resimlerinde mesajını net bir dille vermek için yalın anlatımı tercih ediyor. Karakoç, resimlerini fazlalıklardan arındırdığında mesajının daha net alınacağını düşünüyor. Sanatçı için, resmin altyapısını besleyen öğeler, kendi kültürü ve yaşam biçimi. 
     
Göçebeliğe gönderme      Sanatçı resmin görsel mesajını aktarmak için kurgulanması gerektiğini düşünüyor. Resimlerine iç gözlemlerini de aktaran Karakoç, ana tema olarak seçtiği at motifini kullanırken bir olay veya hik ye anlatmak istemediğini söylüyor "Resim benim için sürekliliği olan bir yaşam biçimi. Bu yaşam biçiminin içinde beni çok etkileyen genel bir konseptim var. Eskiden beri at motifini kullanıyorum. Atlar, göçebe kültürünün bir simgesi. Atı çeşitli kültürlerin taşıyıcısı olarak görüyorum. At sırtında insanlar, uzak bir diyardan diğerine giderken yerleşik kültürün üzerine kendi kültürünü de ekliyor. İşte bu tuvallerdeki atlar göçebeliğe gönderme. İnsan figürleri ise, ata bir mesaj yüklemek için resme giriyor. Binicisi, atı insanla ilişkili bir varlığa dönüştürüyor. At benim resimlerimde görev üstlenmiyor, sadece motif olarak kullanıyorum. Tanıdık bir motifle karşılaşan insanların resme daha çabuk motive olacağını düşünüyorum. Son resimlerimde ise, renk ve figürleri daha yalın bir anlatımla sunuyorum. " 
     Resimlerde giderek artan yalınlaşma, sanatçının daha farklı bir yönde ele alacağı yeni resimlerini gözler önüne seriyor. 
     


 SANAT 











</TEXT>
</DOC>
