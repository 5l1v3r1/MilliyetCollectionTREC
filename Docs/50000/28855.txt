<DOC>
<DOCNO> 28855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/yasam/ayas.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Haliç'te mini bir Türkiye kuruluyor 
</HEADLINE>
<TEXT>

Anadolu'nun en önemli tarihi eserlerinin birer minyatürünün bulunacağı dev parkın temeli cumartesi günü törenle atılacak 
     İSTANBUL Milliyet 

     İstanbul Haliç'teki Sütlüce Kültür Merkezi'nin hemen yanı başında, tam 45 dönüm arazi üzerinde Türkiye'nin bir modeli inşa ediliyor. Adı 'Miniaturk - Mini Türkiye Parkı.' 
     Ülkemizin tarihi ve kültürel değerleri ile doğal güzelliklerini gösteren eserlerden birer örneğin yer alacağı 'Miniaturk - Mini Türkiye Parkı'nın temeli, cumartesi günü İstanbul Büyükşehir Belediye Başkanı Ali Müfit Gürtuna tarafından atılacak. 
     
     2003 yılında açılacak 
     Altyapı ve zemin etüdü çalışmaları tamamlanan ve toplam 120 eserin yer alacağı parkta, tüm eserler 1 25 ölçekli, aslına çok yakın malzemelerle açık hava koşullarına uygun yapılacak. 
     Proje uyarınca, uzmanlar tarafından atölyelerde hazırlanacak minyatür eserlerin bazılarının yapımı 2 - 3 yıl sürecek. Parkın tümünün 2003 yılında bitirilmesi hedefleniyor. 
     
     Gözbebeğimiz olacak 
     Parkta, İstanbul'dan Dolmabahçe Sarayı, Sultanahmet Camii, Ayasofya Müzesi, Kız Kulesi, Dikilitaş, ülkenin diğer köşelerinden de Peribacaları, Anıtkabir, Efes Antik Şehri, Nemrut Tümülüsü ve Tapınağı, Aspendos Tiyatrosu, İshakpaşa Sarayı, Pamukkale ile çeşitli külliyeler, kümbetler ve antik çağdan kalan eserler yer alacak. 
     Gürtuna, Hollanda'daki Madurodam, Avusturya'daki Minumundus, İtalya'daki Mini İtalia örneklerinde olduğu gibi, İstanbul'un da böyle bir minyatür kente sahip olmasını istediklerini ifade ederek şunları söyledi "Bu parka Miniaturk adını verdik. Miniaturk, hem İstanbul'un hem de Türkiye'nin gözbebeği bir turizm merkezi olacak ve ülkemizin tanıtımına çok büyük katkılar sağlayacak." 
     



 YAŞAM 
























</TEXT>
</DOC>
