<DOC>
<DOCNO> 46058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/siyaset/siy01.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer sinyali verdi, hükümet geiİ adım attı 
</HEADLINE>
<TEXT>
Kıyak zam’ma dur 
Başbakan adaletli bir çalışma istedi. TBMM Başkanı da maaş artıran maddenin yeni Anayasa paketinde gündeme alınacağını açıkladı 
     ANKARA Milliyet 

     Milletvekili maaşlarına yapılan zam, halktan gelen sert tepkiler üzerine değiştiriliyor. 
     TBMM Başkanı Ömer İzgi, önce Cumhurbaşkanı Ahmet Necdet Sezer, ardından da Başbakan Bülent Ecevit’le konuyu görüştü. Sezer’in 86. maddede yapılan değişiklik konusundaki hassasiyetini iletmesi, hükümeti ve Meclis’i paketin tehlikeye girmemesi için formül arayışına yöneltti. Sezer’in Meclis Başkanı İzgi’ye "paketin maaş düzenlemesiyle gölgelendiği" yönündeki görüşünü ilettiği kaydedildi. Bunun üzerine hükümet, maaş maddesinin "hassasiyetler" doğrultusunda değiştirilmesi için hazırlığa başladı. 
     Zamdan vazgeçilmesi, kulislerde "Sezer’in söz konusu maddeyi referanduma götürme eğilimi taşıdığını ifade etmesi üzerine, hükümetin değişikliği gündeme getirerek bu yolu kapamaya çalıştığı" şeklinde yorumlandı. DYP lideri Tansu Çiller, uzlaşma komisyonundaki metne dönülmesine ilişkin teklifi Meclis Başkanı İzgi’ye sundu. 
     
     İzgi, Ecevit’e gitti 
     İzgi ile Ecevit dün iki kez bir araya gelerek, maaş maddesinde yapılacak değişikliği görüştü. İzgi, yeni bir teklif geleceğini ve burada halkın isteklerinin de göz önünde tutulacağını bildirdi. 
     Ecevit de "Milletvekilleri maaşları konusunda adaletli bir çalışma yapılmasını istiyoruz" dedi. Ecevit, vekil maaşları konusunda kamuoyundan gelen tepkilerin yerinde olduğunu vurgulayarak, "Tepkilerin doğru olduğunu Sayın Meclis Başkanı’yla paylaşıyoruz. Süratle Anayasa’da bir değişiklik yapılmasının yararlı olacağına inanıyorum" ifadesini kullandı. 
     
     Bahçeli de karşı 
     MHP lideri Devlet Bahçeli de zamların kamu vicdanını yaraladığını belirterek, şöyle konuştu "Ülke ekonomisi kriz sendromundan kurtulup istikrarlı büyüme trendine kavuşmadığı sürece, bu maddeye hayatiyet kazandırmamak hususunda milletvekillerimizin anlayış birliği içinde olacağı inancındayım. MHP olarak önerimiz budur." 
     
Zam olursa iade edecek      Aydın Bağımsız Milletvekili Sema Pişkinsüt, Cumhurbaşkanı Ahmet Necdet Sezer’in milletvekili maaşlarına zam yapan Anayasa değişikliğini onaylaması durumunda, zammı devlete geri göndereceğini söyledi. 
     Pişkinsüt, dün TBMM’de düzenlediği basın toplantısında, Anayasa değişikliğinde milletvekili maaşlarına ilişkin düzenlemeyi "yanlış bulduğunu" belirtti. Pişkinsüt, "Bu maddeye oy vermemiş bir milletvekili olarak, onaylanarak yürürlüğe girdiği takdirde maaş artış tutarını devlete geri göndereceğimi kamuoyuna açıklamak isterim" dedi. 
     



 SİYASET 

















</TEXT>
</DOC>
