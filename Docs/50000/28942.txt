<DOC>
<DOCNO> 28942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/son/sonspo13.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Şeref tribünü krizinde Haluk Ulusoy'a takipsizlik kararı 
</HEADLINE>
<TEXT>

     Futbol Federasyonu Başkanı Haluk Ulusoy hakkında, Spordan Sorumlu Devlet Bakanı Fikret Ünlü'nün suç duyurusunda bulunması üzerine başlatılan soruşturmada, ''takipsizlik'' kararı verildi. 
     Konuya ilişkin soruşturmayı yürüten İstanbul Cumhuriyet Savcısı Selahattin Üstündağ, Haluk Ulusoy hakkında dava açılması için ''yeterli delil olmadığı'' ve ''suç unsurları oluşmadığı'' gerekçeleriyle takipsizlik kararı verdi. 
     Bu karar gereğince, Federasyon Başkanı Ulusoy hakkında dava açılmayacak. İnönü Stadyumu'nda 2 Haziran 2001'de oynanan milli maç öncesinde Azerbaycan Futbol Federasyonu üyeleri ile UEFA görevlileri kapalı tribünde oturmuş ve merasim, futbolcular ile bandonun, Şeref Tribünü'nde oturanlara arkaları dönük olarak yapılmıştı. Maçı şeref tribününden izleyen Spordan Sorumlu Devlet Bakanı Fikret Ünlü de, konuya ilişkin suç duyurusunda bulunmuştu. Bunun üzerine Haluk Ulusoy hakkında ''Türklüğü, Cumhuriyeti, TBMM'yi, hükümetin ve bakanlıkların manevi şahsiyetini alenen tahkir ve tezyif etmek'' suçunu düzenleyen ve 1 ile 6 yıl arasında hapis cezası öngören TCK'nın 159. maddesi kapsamında soruşturma başlatılmıştı. Soruşturma kapsamında Ulusoy, 11 gün önce İstanbul Adalet Sarayı'na gelerek, Savcı Üstündağ'a ifade vermişti. 






</TEXT>
</DOC>
