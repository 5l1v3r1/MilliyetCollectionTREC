<DOC>
<DOCNO> 38998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/son/sontur27.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Recai Kutan "Endişeli değilim çünkü propaganda kasetim yok" 
</HEADLINE>
<TEXT>

     Saadet Partisi SP Genel Başkanı Recai Kutan, erken seçimin bütün şartlarının hazır olduğunu iddia ederek ''Koalisyon ortakları gittiklerinin farkındalar ama Parlomento'ya girmeleri zayıf olduğu için seçim istemiyorlar'' dedi. 
     Bartın'da partisinin il binasını açan Kutan, yaptığı konuşmada, hiçbir yeni oluşumun, 1 ay gibi kısa sürede 70 civarında il teşkilatını tamamlamasının mümkün olmadığını, yıl sonuna kadar ilçe ve belde teşkilatlarını kurmuş olacaklarını söyledi. 
     Kendilerini, gövdesi, dalı, kökü olan ulu çınara benzettiklerini, son zamanlarda bir miktar budama yapılmasına rağmen ağacın yerinde olduğunu ifade eden Kutan, ''Budanmış ağaçlar çok daha genç ve gür olarak büyümeye devam eder'' dedi. 
     Erken seçimin şartlarının oluştuğunu kaydeden Kutan, ''Önümüzdeki yılın Mayıs veya Eylül ayında bir erken seçim olacağı kanısındayım. Erken seçimin bütün şartları hazır. Koalisyon ortakları gittiklerinin farkındalar ama parlamentoya girmeleri zayıf olduğu için seçim istemiyorlar'' diye konuştu. 
     Kutan, Adalet ve Kalkınma Partisi AKP ile ilgili bir soru üzerine ise şunları söyledi 
     ''Biz, bölünmenin olmaması için elimizden gelen gayreti gösterdik. Hep şunu ifade ettik 20-30 yıldan beri omuz omuza mücadele ettik, birbirimizi kardeş bilen camiayız. İsteseniz de, istemeseniz de bir müddet birbirini kardeş ilan edenler, birbirlerinin aleyhine çalışma yapacak. Ben bütün kadrolarımıza, ileride birbirlerinin yüzüne bakamayacak beyanlarda bulunmamaları için talimat veriyorum ama bu işin doğası, bir müddet sonra en azından tabanda karşılıklı ithama başlanacak. Keşke bu bölünme olmasaydı, birlik, bütünlük devam etseydi. Tek başına iktidar ihtimalini çok geçerli görüyorduk, fakat yine de elimizden geleni yapacağız.'' 
     Kutan, AKP Genel Başkanı Recep Tayyip Erdoğan ile ilgili kaset konusundaki bir soruyu da şöyle yanıtladı 
     ''Ne partimiz milletvekilleri, ne de benimle ilgili böyle propoganda kasetleri bulunmuyor. Zaten olsaydı şimdiye kadar çıkarılırdı. Ancak partinin genel başkanı olmamdan itibaren tahmin ediyorum ki, bu konuda özel bir gayret gösterilmiştir. Manşete çıkacak haber bandının bulunmadığı kesin. Dolayısıyla endişe içinde değilim ve arkadaşlarım için de böyle bir endişe taşımıyorum.'' 
     
     
     
     
     







</TEXT>
</DOC>
