<DOC>
<DOCNO> 11898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/18/siyaset/siy06.html </URL>
<DATE> 2001/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de yaprak dökümü 
</HEADLINE>
<TEXT>

     HELİN ÖZMEN Ankara 

     Erdal İnönü'nün gerçekleri anlatamadığını belirterek istifa ettiğini açıkladığı CHP'de yaprak dökümü sürüyor. "CHP misyonunu tamamladı" sözleri yüzünden disipline sevk edilen Fikri Sağlar partiden ihraç edildi. Mehmet Moğultay, Timurlenk Dal ve Fikri Sağlar'ın ihraç istemini görüşen CHP Yüksek Disiplin Kurulu YDK , istifa dilekçesi veren Moğultay ve Dal'ın durumunu askıya aldı. 
     Yüksek Disiplin Kurulu'nda YDK oy çokluğuyla ihraç edilen Sağlar, gerçek bir CHP'li olarak kendisine yöneltilen benzer suçları işlemeye devam edeceğini belirterek, "Asıl parti suçu işleyenler, bireysel çıkarları için ihraç talebinde bulunan kifayetsiz muhterislerdir" dedi. 
     
     Toplu istifa bekleniyor 
     SHP kökenli muhalifler, harekete geçmek için şimdiye kadar tavrını bekledikleri İnönü'nün istifasının ardından atacakları adımları netleştirmeye başladılar. Muhalifler, İstanbul'da on bin kişinin toplu şekilde istifa etmesi için çalışmalar yürütüyor. 
     Eski Genel Başkan Altan Öymen ile Ertuğrul Günay, partide yaşanan sorunlardan rahatsızlık duymakla birlikte, istifa etmeyi düşünmüyor. PM'den istifa eden Karayalçın, partiden ayrılma konusuna temkinli yaklaşırken, kararını vermeden önce gelişmeleri izleme kararı aldı. 
     Yeni oluşum için kollar sıvayan Ercan Karakaş ve arkadaşları, 10 - 15 gün içinde yeni oluşumun üzerine inşa edileceği taslağı kamuoyuna açıklayacaklar. Karakaş'ın çarşamba veya perşembe günü CHP'den istifa edeceği öğrenildi. 
     Ercan Karakaş, Aydın Güven Gürkan, Seyfi Oktay, Fikri Sağlar, Hüsnü Bozkurt ve Şahin Ulusoy'un başını çektiği yeni oluşum, İnönü'ye yeni partinin başına geçmesi için baskı yapmayacak. 
     
     Kongreler başlıyor 
     Partide yaşanan gelişmeler nedeniyle kavgalı geçeceği tahmin edilen ilçe kongreleri de bugün başlıyor. Baykal, ilçe kongrelerinin başlaması üzerine bir mesaj yayınlayarak, CHP'ye en fazla ihtiyaç duyulan bir dönemde ağır sorumluluk bilinciyle kongrelerin gerçekleştirildiğini söyledi. 
     
     


 SİYASET 















</TEXT>
</DOC>
