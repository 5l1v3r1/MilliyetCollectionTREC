<DOC>
<DOCNO> 8209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/21/son/sonspo05.html </URL>
<DATE> 2001/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli "Derbi maçın favorisi olmaz" 
</HEADLINE>
<TEXT>

     Fenerbahçe Teknik Direktörü Mustafa Denizli, Beşiktaş ile yapacakları derbi maçının favorisinin olmadığını söyledi. 
     Denizli, Samandıra Tesisleri'nde antrenman öncesinde düzenlediği basın toplantısında, hafta sonunda Beşiktaş ile yapacakları maçın, bazı basın organlarında çıktığı gibi hesaplaşma karşılaşması olmadığını belirterek, şöyle konuştu 
     'Bu bir lig maçıdır. 90 yıllık iki güzide takım karşı karşıya gelecek. Beşiktaş da şampiyonluk yarışında vardır. Onlar da bu maçı kazanıp, en azından görüntü olarak şampiyonluktan uzaklaşmak istemeyeceklerdir. Bizim şu an için küçük de olsa bir avantajımız var.Bunu devam ettirmek istiyoruz. Bu maçın favorisi yok. Karşılaşmayı kazanan favori olur. Maçı da kaybeden şampiyonluktan uzaklaşmaz.'' 
     Denizli, ligin bitimine daha çok olduğunu vurgulayarak, ''Bazılarının yazdığı gibi erken şampiyon ilan edilmemiz bize zarar verir. Ligde puan olarak yakalanma şansınız olmazsa, şampiyon olduk diyebilirsin. Fenerbahçe şampiyonluk yolunda önemli ve olumlu mesajlar veriyor. Şampiyon olmak için mücadele ediyoruz. Ama daha şampiyon olmadı'' şeklinde konuştu. 
     Teknik Direktör Denizli, bir süredir aralarında sorun olduğu iddia edilen Boşnak futbolcu Elvir Baliç ile herhangi bir sorunun olmadığını kaydererek, Baliç değerli bir oyuncumuzdur. Takımın başarısı için herkes gibi o da mücadele ediyor. Artık bu soruya yanıt vermekten sıkıldım. Olmayan bir problem her gün gündemde. Baliç ile bir sorunumuz yok'' diye konuştu. Mustafa Denizli, Baliç'in dünkü sakatlığına da değinerek, ''Dün bu futbolcunun sakatlığı bizi korkutmuştu. Ancak bu sabahki kontrollerden sonra durumunun daha iyi olduğunu gördük. Umduğumuzdan daha kısa bir süre sonra aramıza dönebilir'' dedi. 
     Sakat oyuncular konusunda da bilgiler veren Denizli, bu futbolcuların durumlarının da ciddi olmadığını kaydetti. Denizli, yaşanan sakatlıkların bazılarının maçlarda alınan darbeler sonucu oluştuğunu, bazılarının ise sezon başından beri yaşanan önemsiz sorunlar olduğunu kaydererek, ''Yaşanan sakatlıklar önemli değil. Yine de bu oyuncuların tedavileri sürüyor. Bütün oyuncular da Beşiktaş maçına kadar iyileşecek ve görev alacak duruma gelir'' diye konuştu. 
     Denizli, hafta sonunda Gana ile Sudan arasında yapılacak maç için milli takıma çağrılan Samuel Johnson için görüşmelerin sürdüğünü, durumunun da yarın netlik kazanacağını söyledi. 
     Mustafa Denizli, sakatlığı nedeniyle bir süredir takımdan ayrı kalan ve ülkesinde tedavi olan Kennet Andersson ile bugün bir kez daha görüşeceğini belirterek, Andersson bizi, biz de onu özledik. Bugünkü idman sonrasında yapacağım görüşmenin ardından hafta sonunda aramızda olabilir dedi. Teknik Direktör Denizli, basın mensuplarının, ''Galatasaray Teknik Direktörü Mircea Lucescu'nun, Fenerbahçe'nin sürekli kollandığı yönündeki görüşlerine ne diyorsunuz '' şeklindeki soruyu ise ''Lucescu'nun sözlerinin ne derece doğru olduğunu bilmiyorum. Böyle konuştuğuna inanmadığım için buna cevap vermeyeceğim'' diye yanıtladı. 
     




</TEXT>
</DOC>
