<DOC>
<DOCNO> 32780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/siyaset/asiy.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Töre MHP’yi zorluyor 
</HEADLINE>
<TEXT>

Enis Öksüz’ün istifa ettirilmesini MHP’liler aile sorunu olarak görüyor. Partiden kopanlar ise Öksüz’ün ayrılışını, "fırtına habercisi" diye yorumluyor 
     MHP NEREYE GİDİYOR BELMA AKÇURA 

     Onlar yarım yüzyıldır yıldır milliyetçi, muhafazakar, ülkücü olarak tanındılar. Alparslan Türkeş’in fotoğrafı, Devlet Bahçeli’nin kadrosuyla iktidara yürüdüler... 
     Kimine göre değiştiler kimine göre de değişen sadece üsluplarıydı. Kimine göre geniş kitlelerin oyunu almak için milliyetçilik söylemleri ile varlık gösterdiler. Kimine göre de sisteme entegre olma peşinde koştular. 
     Bu çelişki, MHP’nin içine de yansıdı. Hatta partide yaşananlar zaman zaman koalisyon hükümetini zora soktu. Ortaklık sürekli gidip gidip geldi. Ve hemen her seferinde Genel Başkan Devlet Bahçeli, "Önce ülkem, sonra partim ve ben" çıkışlarıyla ortalığı sakinleştirmeyi bildi. Yeri geldi töreyi uyguladı, yeri geldi tabanın eleştirilerine rağmen hükümetin devamından yana tavır koydu... 
     İktidar ortağı MHP, ilk şiddete yönelik politik tavrını kendi bakanına yöneltti. Sadi Somuncuoğlu’nun Cumhurbaşkanlığı’na adaylığı, Cemal Enginyurt başta olmak üzere, birçok MHP milletvekili tarafından tekme - tokatla engellenmeye çalışıldı. Çünkü Somuncuoğlu, Genel Başkan’a rağmen aday olmuştu... Töreye karşı gelmek affedilemezdi... 
     
     Koalisyonda kriz 
     MHP ikinci arbedeyi, yine kendi içinde yaşadı. Hükümetin kurulmasından sonra 15 kişilik bir atama listesi için Devlet Bakanı Tunca Toskay’dan "ricacı" olan Cemal Enginyurt, isteğinin yerine getirilmemesi üzerine Toskay’ın makam odasını bastı. İddiaya göre Toskay bu baskından, Bahçeli’nin odasına sığınarak kurtuldu. 
     Rahşan Ecevit’in, koalisyon kurulurken MHP’ye "geçmişini" hatırlatmasıyla yaşanan krizden sonra MHP’li Ali Güngör sahneye çıktı. Kendisi de aftan yararlanıp çıkmış olan Güngör, af tartışmaları sırasında TBMM kürsüsünden yaptığı konuşmada Başbakan Bülent Ecevit’i "vatan haini" olmakla suçladı. Güngör’ün MHP içinde yarattığı şok karşısında birçok milletvekili sessiz kalırken, Bahçeli, Güngör’ü partiden ihraç ederek tartışmaya noktayı koydu. Ama sular yine durulmadı. 
     Bu kez, MHP’nin DSP’ye endekslendiği eleştirileri başladı. Bahçeli bundan rahatsızlık duyan tabanını, "güvercin kurdu yiyemez" sözleriyle yatıştırdıysa da, MHP’ye yanıt yine Rahşan Ecevit’ten geldi 
     "Ama kurdun da güvercini yakalama imkanı yoktur. Onun seviyesine yükselme imkanı da yoktur..." 
     Bugün MHP Enis Öksüz’ün Ulaştırma Bakanlığı’ndan istifa ettirilmesiyle yeni bir tartışmanın odağı oldu. Partililer bunu aile sorunu olarak görüyor. Partiden kopanlar ise Öksüz’ün ayrılışını "fırtına habercisi" diye yorumluyor. MHP’nin iktidardan uzak geçirdiği uzun yıllarda, hareketteki bütün ilişkileri tanzim eden töre, hükümet ortaklığında bir yandan manevra alanını daraltırken, diğer yandan esniyor. Kırılan kol yen içine sığmıyor 
     
     YARIN Ülkücüler ne diyor 
     
     
     Kemal Can Araştırmacı Yazar 
Değişemez, değişmeyecek      MHP üzerine araştırma yapan gazeteci - yazar Kemal Can, Enis Öksüz kararını süpriz olarak değerlendirip, MHP’ye ilişkin şu analizleri yaptı 
     Tabanın memnuniyetsizliği, merkezin uygulamaları ile arttıkça, muhaliflerin daha organize hale gelmesi mümkün. 
     Bahçeli parti içi bütün rakiplerini pasifleştirdi, tasfiye etti. Ancak Öksüz’ün alınması, diğerleri gibi "başarılı" bir operasyon olmadı. 
     Öksüz’ün istifası piyasalara yansımadı. Büyük bir rahatlama da yaratmadı. 
     Uluslararası iktisadi aktörlerle girdiği mücadelede çok sıkıntıya girdi, gireceğini gördü. 
     Ekonomik programla ilgili meselelerde direnç gösteremeyeceğini anladı. Bu nedenle ekonomik program dışındaki alanlarda tabanını memnun etmeye yönelecek. 
     MHP çok parçalı bir yapı. Bunlar her ne kadar kendi aralarında bir bütünlük teşkil edemiyorlarsa da, parti içindeki politik atakların muhalefeti bütünleştirici etkisi olacaktır mutlaka. 
     MHP kısa vadede sorunlarını çözdü. Ancak, orta ve uzun vadede politik ve uluslararası ilişkilerdeki sıkıntıları devam edecek. 
     Hükümeti bozarak daha önce CHP’nin düştüğü pozisyona düşmek istemiyorlar. 
     Kendi geleneksel tabanına, geleneksel rolüne vurgu yaparak, evdeki bulguru korumaya dönük bir tavır geliştirecek. 
     Merkez partisi olarak çıkmasının önündeki engellerden birincisi, tabanın ve ideolojisinin buna uygun olmaması. İkincisi, teşkilat yapısı, kadro bileşimi, ideolojik refleksleri buna müsait değil. Üçüncüsü, seçimi, değişeceğiz ve merkez partisi olacağız söylemi ile kazanmadı. Tam tersi değişmedik diyerek kazandı. 
     
     Şevket Bülent Yahnici MHP Genel Başkan Yardımcısı 
Koalisyon devam eder      Enis Öksüz’ün yerine bir bakan tayin edilir. Gerekli revizyon ve değişiklikler düşünülürse, onlar yapılır. Ve koalisyon devam eder. Ancak belirtmeliyim ki, arkadaşımız tam bir günah keçisi haline getirildi. Şimdi, herkes, milliyetçi hassasiyetler diyerek, bu işlerle dalga geçmeye kalkıyor. Ama, kimsenin hassasiyetler diye artistlik ettiği yok. İnsanlar bir takım problemlerin karşısında tavır sergilemiştir. Enis beyin bazı ifadelerinde, üslubunda bir takım yanlışlıklar olabilir. İnsanlara hoş gelmeyen, insanları rahatsız eden itici gelen tavırları olabilir. Ama Enis beyin vatanperverliğinden kimsenin şüphe etmemesi lazım. 
     
     Şevkat Çetin MHP Genel Başkan Yardımcısı 
MHP’nin gücünü istifalar bozmaz      MHP’nin kitle partisi olmak konusunda hiç iddiası olmadı. MHP hem idelojik, hem de merkez partisidir. Merkez partisi ayrı şey, kitle partisi olmak ayrı şeydir. MHP’nin gücünü, ne mektuplar, ne de istifalar kıramaz. MHP’de kargaşa varmış gibi gösteriliyor. Arkadaşlarımız beğenmediği düşünceleri elbette bizlerle paylaşacak. Burada metod yanlıştır. Arkadaşlarımızın bu davranışlarıyla kimlerin ekmeğine yağ sürdüklerini anlayıp, bu günden itibaren pişmanlık duydukları kanatindeyim. Çünkü olay kendi mecrasından çıktı. MHP’yi taşlama operasyonunda malzeme haline getirildi. MHP’ye yönelik memnuniyeti tespit ettiğimiz için, güçlenerek yolumuza devam ediyoruz. Zaten rahatsızlık da ortada. 
     



 SİYASET 













</TEXT>
</DOC>
