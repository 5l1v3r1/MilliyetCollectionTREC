<DOC>
<DOCNO> 3235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/21/son/sondun05.html </URL>
<DATE> 2001/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere Ermeni soykırımı konusunda tavır mı değiştiriyor 
</HEADLINE>
<TEXT>

     Uzun bir süreden bu yana 27 Ocak Cumartesi günü yapılacak Yahudi Soykırımı'nı anma gününe Ermeniler'in de dahil edilmesi için kamuoyu oluşturmaya çalışan İngiliz basını, bugün yayınladığı haberlerde de İngiltere İçişleri Bakanlığı'nın bu yönde bir hazırlık içinde bulunduğu iddialarına yer verdi. 
     The Observer Gazetesi, Birinci Dünya Savaşı yıllarında Osmanlı İmparatorluğu güçlerince Ermenilerin ''katledildiğine'' dair iddiaları gerçekmiş gibi yansıtırken, ''Türkler tarafından öldürülen 1.5 milyon Ermeni'nin de Tony Blair ve Prens Charles'ın katılacağı anma gününün bir parçası olması ihtimali büyüyor'' dedi. 
     Bu yöndeki hazırlığın Türkiye'nin sert tepkisiyle karşılaştığını da belirten gazete, Cumartesi akşamı parlamentonun Büyük Salonu'nda yapılacak anmaya Emma Thompson, Bob Geldof, Antony Sher ve Ian McKellen gibi bazı ünlülerin de katılacağını bildirdi. 
     Hükümetin daha önce Ermeniler'i de Anma Günü kapsamına almak konusunda gösterdiği direncin yumuşamasının en önemli nedeninin Ermeni lobilerinden gelen baskı olduğunu belirten The Observer, Ermeniler'in,''İngiliz hükümeti bizi, sırf Türkiye ile zaten hassas olan ilişkilerini bozmamak için görmezden geliyor'' şeklinde yakınmalarda bulunduklarını ve bunun da etkisini gösterdiğini iddia etti. 
     Gazete, söz konusu girişimin İngiltere ile Türkiye arasındaki ilişkilerin ciddi şekilde sarsılmasına neden olabileceğine de işaret ederken, geçtiğimiz hafta Fransa'da yaşanan ve Türkiye'nin Paris'teki büyükelçisini merkeze çağırmasına kadar varan olayları da özetledi. 
     Observer ayrıca, İngiltere İçişleri Bakanlığı'nın Ermeniler'in baskısı üzerine planın değiştirildiği yolundaki söylentileri yalanladığını bildirdi. 
     Asıl planın 1939 sonrasında dünyada başta Yahudiler olmak üzere herhangi bir ırk üzerinde yapılan soykırımları anma günü olduğunu, buna nasıl olup da 1915'te yaşandığı öne sürülen bir olayın da son dakikada dahil edilebildiğinin İçişleri Bakanlığı'na sorulduğunu belirten gazete, ''İçişleri bakanlığı sözcüleri, orjinal planın her zaman böyle olduğunu ve Ermeniler'i de içerdiğini savunuyorlar'' dedi. 
     27 Ocak günü BBC'den naklen yayınlanacak Soykırım Kurbanlarını Anma Günü'nde töreni sunacak TV spikeri John Simpson'a kurumu tarafından Ermeniler'den de söz etmesi yolunda talimat verildiğini öne süren Observer, BBC sözcüsünün Kamboçya, Ruanda ve Bosna dahil olmak üzere bütün soykırım kurbanlarından söz edileceğini doğruladığını bildirdi. 
     BBC'de 27 Ocak günü yayınlanacak Soykırım Kurbanlarını Anma programında sunuculuk görevini üstlenen John Simpson, The Daily Telegraph gazetesi'ne bugün konuyla ilgili bir makale yazdı. Simpson, makalesinde tarihin çarptırılması sonucu ortaya konulan bilindik iddialara dikkati çekerken, geçen 20 yıl boyunca bütün dünyada rahatsız edici sayıda Türk diplomatın Ermeni militanlarca öldürüldüğüne de işaret etti. 
     Simpson, yine de Observer'ın iddialarını doğrular nitelikteki satırlarında önümüzdeki Cumartesi günü parlamentonun büyük salonunda yapılacak törene, 1915 yılında yaşandığı öne sürülen soykırımdan hayatta kalmayı başaran ve bugün yaşları 90'lar civarında olan Ermeniler'in çağrılı olduğunu bildirdi. Londra'daki Ermeni kilisesi liderinin de anmaya katılacağını belirten Simpson, yapacağı konuşmada Ermeniler'in ''soykırıma uğradıklarına dair güçlü ifadeler kullanacağını'' şimdiden duyurdu. 




</TEXT>
</DOC>
