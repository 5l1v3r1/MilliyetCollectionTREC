<DOC>
<DOCNO> 40652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/son/sonspo08.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Şükrü Saraçoğlu Stadı'na görücü geldi... 
</HEADLINE>
<TEXT>

     Avrupa Şampiyonlar Ligi maçlarının başlamasına kısa bir süre kala, Avrupa Futbol Federasyonları Birliği UEFA yetkilileri, Fenerbahçe Şükrü Saraçoğlu Stadı'nda denetlemelerde bulundu. 
     Sarı-lacivertlilerin maçlarını yapacağı stadı Yunanlı Georgias Alexis başkanlığındaki 5 kişilik bir UEFA heyeti denetlerken, Fenerbahçe Kulübü Yönetim Kurulu üyeleri Raif Dinçkök, İlhan Ekşioğlu, Rahmi Eyüboğlu ve kulüp dışilişkiler koordinatörü Turgut Acar ile kulüp müdürü Serkan Acar da denetlemelerde hazır bulunarak, heyete bilgiler verdi. 
     UEFA yetkililerinin özellikle sporcu giriş kapısının düzenlenmesi ve seyirci girişinden ayrılması için istekte bulundukları, ayrıca tribünlerdeki merdivenlere kesinlikle taraftar alınmaması için gerekli önlemlerin uygulanmasını talep ettikleri öğrenildi. 
     Basın ve protokol tribünlerinde de bazı değişikliklerin yapılmasını talep eden yetkililerin, 18 Eylül Salı günü İstanbul'da yapılacak FC Barcelona maçına dek stattaki tüm eksiklerin giderilmesini istedikleri de bildirildi. 






</TEXT>
</DOC>
