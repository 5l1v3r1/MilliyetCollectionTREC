<DOC>
<DOCNO> 49692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/ekonomi/eko07a.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Memur çocuğu beslenme özürlü 
</HEADLINE>
<TEXT>

İktidar milletvekilleri 2002 bütçesine sert eleştiriler getirdi. DSP’li Bekir Gündoğan, memurlara 2 katrilyon lira ek kaynak ayrılmasını önerdi 
     ANKARA Milliyet 

     TBMM Plan ve Bütçe Komisyonu’nda 2002 Bütçe Kanunu Tasarısı’nın tümü üzerindeki görüşmelerde en sert eleştiriler iktidar milletvekillerinden geldi. 
     ANAP’lı Aydın Ayaydın, IMF ve Dünya Bankası’na ülke gerçeklerinin iyi anlatılamadığını belirterek, "Siyasi otorite bürokratik otoritenin güdümüne girdi" derken MHP’li Hakkı Duran, bütçe hedeflerinde revizyonun kaçınılmaz olduğunu savundu. Duran, Bakan Kemal Derviş’i kastederek, "Bir bakanın halkın yüzünü güldürecek haber beklemesi içimizi burkuyor" dedi. DSP’li Bekir Gündoğan ise memurlara yüzde 10 zam öngörüldüğünü hatırlatarak, "Memurun çocuğu beslenme özürlü olarak büyüyor" dedi ve memurlara 2 katrilyon lira ek kaynak ayrılmasını önerdi. 
     DYP’li Sadri Yıldırım ise bütçeyi IMF’nin yaptığını savunarak, "Gönül isterdi ki Maliye Bakanı bu bütçeyi Bakanlar Kurulu’na göndermeseydi" dedi. Saadet Partili Cevat Ayhan ise, siyasi iradenin bütçenin arkasında olmadığını iddia etti. 



 EKONOMİ 






















</TEXT>
</DOC>
