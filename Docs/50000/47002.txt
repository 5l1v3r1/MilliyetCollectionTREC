<DOC>
<DOCNO> 47002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/son/soneko30.html </URL>
<DATE> 2001/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankacılar Derviş'le yaptıkları toplantıyı değerlendirdi 
</HEADLINE>
<TEXT>

     Garanti Bankası Genel Müdürü Ergun Özen, Finans ve Üretim Danışma Kurulu toplantısının ardından Devlet Bakanı Kemal Derviş'in de katıldığı toplantıda, İstanbul Yaklaşımı'nı tartıştıklarını belirterek, ''Artık işin çerçevesi belli oldu. Şimdi resmi boyama zamanı. Resmi boyamaya başladık'' dedi. 
     Bankalar Birliği'nin Akmerkez'deki ofisinde yapılan toplantının ardından gazetecilerin sorularını yanıtlayan Özen, yıl sonuna kadar çok önemli bir zaman olduğunu ve bunu çok iyi kullanmak gerektiğini vurguladı. 
     Toplantının sabahki bölümünde Varlık Yönetimi Şirketi ile ilgili bir toplantı yaptıklarını anlatan Özen, ''Kamu görevlileri ciddi bir şekilde çalışıyorlar. Ankara bunun farkında'' dedi. 
     Bir gazetecinin toplantıda piyasalara ilişkin bir değerlendirme yapılıp yapılmadığını sorması üzerine Özen, ''Piyasaya ilişkin bir şey yok. Kur rejimine devam'' karşılığını verdi. 
     Özen, şunları kaydetti 
     ''11 Eylül olaylarını da değerlendirdik. Şansız bir olay tabii. 11 Eylül'e kadar kurlarda bir istikrar vardı. Bunu söyledi sayın Derviş. 
     Onun dışında baktığımız zaman, 11 Eylül'ün etkileri yavaş yavaş geçecek gibi gözüküyor. Toplantıda bütçeye girmedik. Bütçe konusunda Ankara bir çalışma yaptı biliyorsunuz. Şimdi, IMF ile oturup onu tartışacaklar. Londra Yaklaşımı konusunda da mevzuat değişiklikleri gerekiyor. Bunun üzerinde çalışılıyor. Mevzuat değişiklikleri yapılacak. Varlık Yönetimi Şirketi açısından da bakarsak, burda en önemli konu kaynak. Kaynak bulmak için de çabalar başladı. Ancak, bunu spesifik olarak tartışmadık. En azından şunu söyleyeyim, somut çabalar başladı. 2002'yi kurtarmak için yıl sonuna kadar güzel kararlar alınacak.'' Özen, bir gazetecinin kaynak bulmaya ilişkin sorusu üzerine ise şunları söyledi 
     ''Bu işin bir gelir tarafı var. Yaklaşık 57 katrilyon liralık bir vergi geliri var. Bu gerçek dışı değil, hakikaten ulaşılabilir. Ama, mali disiplinlere sağlam sarılmak lazım. Tabii işin büyük kısmı, harcamalar tarafında... Harcamalar da ciddi kesilecek. 97 katrilyonluk bir bütçe yapılabilir gibi duruyor.'' 2002 yılı bütçesinde öngörülen yüzde 6.5'lik faiz dışı fazlaya da 
     değinen Özen, ''Yüzde 6.5'lik faiz dışı fazla çok önemli. 
     Vazgeçilmeyecek birşey varsa, bu yüzde 6.5 faiz dışı fazlaya ulaşabilmek. Buna gerek hükümet, gerek IMF ikna olursa ilave kaynak da gelir. Her şey gelebilir. Önümüzdeki günlerin konusu bu olacak'' diye konuştu. 
     Ergun Özen, Varlık Yönetimi Şirketi'ne ayrılacak kaynağa ilişkin bir soruya da, bu konuların konuşulmadığını, ancak yurtdışından ve bankacılık sisteminden kaynak bulunabileceğini söyledi. 
     ''Bunun metodları var. Malezya'da, Kore'de yapılmış'' diyen Özen, mevduat karşılıklarının ve döviz munzam karşılıklarının buraya aktarılabileceğini söyledi. 
     Garanti Bankası Genel Müdürü Özen, 2002 mali bütçesinde öngörülen yüzde 4'lük büyüme hedefiyle ilgili sorulan bir soruya, özel sektör temsilcileri olarak yüzde 4 büyüme hedefini fazla bulduklarını kaydetti. Özen, şunları söyledi 
     ''Biz, yüzde 4'ü fazla bulsak da, yüzde 2-3 olabilir diye düşünüyoruz. Bu ayın sonuna ve yıl sonuna kadar bütün bu konularda somut kararlar alınacak.'' Özen, reel sektör temsilcileri ile bankacıların görüşmesinde herkesin en azından ortak payda da buluşmaya başladığını dile getirerek, ''Bankacılık sektörü, reel sektör, Ankara...Dolayısıyla, artık işin çerçevesi belli oldu. Şimdi resmi boyama zamanı. Resmi de boyamaya başladık'' dedi. 
     






</TEXT>
</DOC>
