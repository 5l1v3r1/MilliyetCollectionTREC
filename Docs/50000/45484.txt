<DOC>
<DOCNO> 45484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/ekonomi/eko07a.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez'in müdahalesi piyasayı ikiye böldü 
</HEADLINE>
<TEXT>

Bazı bankaların müdahalenin doğru olduğunu ve devam etmesi gerektiğini belirtirken bazıları müdahalenin gereksiz bir hareket olduğunu iddia ediyor 
     TARIK YILMAZ 

     Merkez Bankası'nın cuma günü telefonla yaptığı döviz satışı bankacıları ikiye böldü. Bazı bankacılar müdahaleyi doğru bulurken bazıları sonuç vermeyecek gereksiz bir girişim olarak yorumladı. Piyasalarda merak edilen iki konu Merkez Bankası'nın müdahaleye devam edip etmeyeceği ve IMF'nin ertelediği kredi diliminin gecikmesi durumunda finansman açığının nasıl karşılanacağı. 
     Merkez’in cuma kapanışa doğru yaptığı müdahale dolar almak isteyen bankaların 1 milyon 600 binin üzerindeki alış kotasyonlarını 1 milyon 560 bine kadar çekmesine neden oldu. Müdahaleden sonra Merkez saat 15.30'da kurlarını 1 milyon 575 bin lira alış, 1 milyon 582 bin lira satışta sabitledi. Ancak bankaların bu saatten sonra yaptıkları pazartesi valörlü alımlar doları tekrar 1 milyon 580 bin liraya çıkardı. Kurlara müdahale etmediği için eleştirilen Merkez’in bu hareketi bankacılar arasında farklı yorumlanıyor. 
     
     'Müdahale sürmeli' 
     Müdahalenin doğru olduğunu iddia eden bankacılar, Merkez eğer müdahale etmeseydi dolar çok düşük işlem hacmiyle 1 milyon 700 bin liranın da üzerine çıkacaktı’ dedi. Bankacılar, müdahalenin sürmesi gerektiğini, aksi takdirde zaten aşırı değerlenmiş kurların daha da yukarı çıkacağını belirtiyor. Müdahale için Merkez'in kaynağı olduğunu söyleyen bankacılar, aksi takdirde iki - üç bankanın spekülasyonuyla doların yukarı gideceği uyarısında bulunuyor. 
     Müdahaleyi gereksiz bulan bankacılar da, Merkez Bankası'nın 9.4 milyar dolara ulaşan pozisyon açığının döviz varlıkları ile yükümlülükleri arasındaki fark daha fazla dolar satmasının önünde engel olduğunu belirtiyor. 
     
     Merkez’in blöfünü gördü 
     Merkez'in müdahalesinden sonra doların valörlü işlemlerde yükselmesinin "Bankalar Merkez'in blöfünü gördü" şeklinde yorumlandığını söyleyen bankacılar, "Müdahaleye karşın dolar almaya devam ederse, Merkez'in zorlanacağı kesin" şeklinde görüşlerini dile getiriyor. 
     Farklı düşüncede olan iki kesim bankacının ortak yorumu ise pazartesi doların yönünü Merkez Bankası'nın müdahalesinin belirleyeceği... Merkez müdahale ederse doların 1 milyon 550 bine kadar düşebileceğini iddia eden bankacılar, müdahale etmemesi durumunda ise alıştaki bankaların daha da cesaretleneceğini ifade ediyor. 
     
Erteleme dengeleri bozdu      IMF'nin eylül ayında vermesi beklenen 3.1 milyar dolarlık yaklaşık 5 katrilyon lira kredi diliminin ertelendiği haberi, gözleri tekrar iç borçların finansmanı sorununa yöneltti. 
     Hazine'nin yılsonuna kadar yapılacak ödemelerin 6.5 katrilyon lirasını uluslararası kuruluşlardan sağlanacak finansmanla karşılanacağı açıklanmıştı. IMF ile imzalanan anlaşmada, kredi dilimlerinin iki tanesi 3.1 milyar dolar olarak eylül ve kasımda alınacaktı. Ancak ABD temaslarından, sonra önceki akşam açıklama yapan Bakan Derviş'in kredinin daha geniş bir finansman olanağı sağlamak üzere ertelendiğini belirtmesi, oluşacak finansman boşluğunun nasıl doldurulacağı tartışmasına neden oldu. 
     Bankacılar, IMF kredisinin gelmemesi durumunda "döndürülür" denilen kasım ayı iç borcun çevrilemeyeceği konusunun tekrar gündeme geleceğini belirtti. Bankacılar bu sorunun yanıtını şimdilik kendilerinin de veremeyeceğini dile getirdiler. 
     
     



 EKONOMİ 

















</TEXT>
</DOC>
