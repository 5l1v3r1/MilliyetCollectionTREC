<DOC>
<DOCNO> 40943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/son/sondun13.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Miloşeviç'e 3 avukat tayin edildi 
</HEADLINE>
<TEXT>

     Hollanda'nın Lahey kentinde eski Yugoslavya için kurulan uluslararası savaş suçları mahkemesinde yargılanan Yugoslavya'nın eski Devlet Başkanı Slobodan Miloşeviç'e 3 avukat tayin edildi. 
     Lahey'deki mahkemeyi ''yasal olmamakla'' suçlayan ve bu yüzden avukat istemeyen Miloşeviç'in bir sonraki duruşmasına İngiliz avukat Steven Kay, Yugoslav avukat Branislav Tapuskoviç ve Hollandalı avukat Mischa Wladimiroff'un da katılacağı belirtildi. 
     Mahkemece tayin edilen avukatların Miloşeviç'i temsil etme yetkisibulunmazken, avukatların yalnızca duruşmaya katılmakla yükümlü olduğu kaydedildi. Mahkeme hakimi Richard May, daha önce Miloşeviç'e bir avukat tayin edilmesine karar verildiğini, avukatın, mahkemede Miloşeviç'i temsil etmek değil, ''mahkeme fahri müşaviri'' olarak duruşmanın ilerleyişine yardımcı olmak amacını taşıdığını açıklamıştı. Bu arada Miloşeviç'e tayin edilen avukatlardan Branislav Tapuskoviç, kendisine verilen bu görevi, ''davanın adil olmasına katkıda bulunmak'' amacıyla kabul ettiğini söyledi. Belgrad barosuna üye olan ve 1976-1980 arasında baro başkanlığı görevini yürüten Tapuskoviç, Belgrad Danas gazetesine verdiği demeçte, ''Miloşeviç'in davasının adil olması için maksimum yardımı ortaya koymayı diliyorum'' dedi. 







</TEXT>
</DOC>
