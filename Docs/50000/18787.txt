<DOC>
<DOCNO> 18787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/son/sondun04.html </URL>
<DATE> 2001/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin ve ABD arasındaki sanal savaş kızışıyor 
</HEADLINE>
<TEXT>

     Çinli bilgisayar korsanları, ABD Çalışma ve Sağlık Bakanlıklarının internet sayfalarına saldırarak, bu sayfaların geçici olarak kullanılamaz duruma gelmesine neden oldular. 
     New York Times gazetesinin haberinde, korsanların, Çalışma Bakanlığı'nın internet sayfalarından birine, Güney Çin Denizi üzerinde 1 Nisan'da Amerikan casus uçağıyla çarpıştıktan sonra düşen Çin savaş uçağının ölen pilotunun fotoğrafını yerleştirdiği ve sayfada ''Tüm ülke, en iyi evlatlarından biri olan Wang Wei'yi kaybetmenin üzüntüsünü yaşamaktadır'' şeklinde bir mesajın yer aldığı belirtildi. Gazete, bu olay yüzünden bakanlığın internet sayfasının birkaç saatliğine kullanılamaz duruma geldiğini kaydetti. 
     Çalışma Bakanlığı'ndan bir yetkili, gazeteye yaptığı açıklamada, soruşturmalar sonucunda, Çinli korsanların güvenlik sistemlerine girmeyi başaramadıklarını ve hiçbir bilginin kaybolmadığını belirtti. 
     Gazete ayrıca, korsanların, Sağlık Bakanlığı'nın internet sayfasına da saldırdıklarını ve bu siteye üniformalı bir Çinlinin fotoğrafı ile anlaşılamayan bir mesaj yerleştirdiklerini, sitenin bu yüzden geçici olarak kullanılamaz duruma geldiğini bildirdi. Bir Amerikan casus uçağı ile Çin savaş uçağı, 1 Nisan'da Güney Çin Denizi üzerinde çarpışmış, Çin uçağı denize düşmüş, Amerikan uçağı ise Çin'in Haynan adasındaki askeri havaalanına izinsiz inmişti. 
     Öte yandan, bir grup Çinli bilgisayar korsanının, ABD hükümeti, ABD şirketleri ve ABD bilgi şebekelerine saldırı düzenlenmesi konusunda dün bir ''seferberlik toplantısı'' yaptıkları bildirildi. 
     Toplantıda, ABD bilgisayarlarını e-mail bombardımanına tutarak kilitlemek, bu bilgisayarlara virüs içeren e-mailler atmak veya internet sitelerini çökertmek gibi saldırı olasılıklarının görüşüldüğü belirtildi. 
     Toplantıya katılan ''Mr. Fish'' takma adlı korsan, bu saldırı planını, ''Amerikan vatandaşlarının, dünyada savaş isteyen ABD yönetimini protesto etmelerini sağlamak için'' yaptıklarını açıkladı. İki ülke korsanları arasındaki sanal savaşın, NATO uçaklarının Belgrad'daki Çin büyükelçiliğini bombalamasının yıldönümü olan 8 Mayıs'ta en şiddetli halini alabileceği belirtiliyor. Uçakların büyükelçiliği 8 Mayıs 1999'da bombalamasının ardından Çinli ve Amerikalı korsanlar arasında sanal savaş başlamış, Çinliler çok sayıda Amerikan sitesine saldırmış, Beyaz Saray'ın sitesi 3 gün kullanılamamıştı. 







</TEXT>
</DOC>
