<DOC>
<DOCNO> 34793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/son/sontur12.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Erbakan şu anda zaten siyasetin içinde" 
</HEADLINE>
<TEXT>

     Saadet Partisi SP Genel Başkanı Recai Kutan, AİHM'in RP'nin başvurusuyla ilgili kararını değerlendirirken, ''Kararın isabetli olmadığı, burada çifte standartlı ve siyasi bir anlayışın hakim olduğu görüşündeyim'' dedi. 
     Kutan, kapatılan RP'nin Genel Başkanı Necmettin Erbakan'ın ''siyasetin içinde olduğunu'' söyledi. 
     Recai Kutan, Dikmen Hürriyet Caddesi'ndeki çalışma ofisinde yapılan Başkanlık Divanı Toplantısı'nın ardından AİHM'nin RP ile ilgili kararını değerlendirdi. 
     Yaklaşık 3 yıldır süren RP davasının bugün sonuçlandığını anımsatan Kutan, kararın 3'e karşı 4 oyla alındığını söyledi. 
     Kararın gerek Türkiye, gerekse de Avrupa'da bir anlamda, ''münakaşa'' yaratacağını savunan Kutan, şöyle konuştu 
     ''Bu tip önemli kararlarda 7 üyenin 7'sinin de aynı istikamette oy kullanmış olması halinde gerek Türkiye kamuoyu, gerekse dünya kamuoyunun tatmin olması söz konusu olabilirdi. Bu itibarla bu karar henüz kesinleşmiş değil, bu işin mutlaka temyizi yapılır. Dolayısıyla temyiz durumunda bu kararın isabetli olmadığı hususunda bir yeni karar çıkma ihtimali her zaman vardır. 
     Böyle bir kararın çıkmış olması, gerek Türk kamuoyunda, gerekse Avrupa kamuoyunda ciddi anlamda tereddütler ortaya koyacaktır. Dolayısıyla AİHM'in ve Avrupa'daki bazı kesimlerin çifte standartlı olabileceği ve bu gibi ciddi meselelerde hukuka dayalı değil de tamamen siyasi mülahazalarla karar verebileceği intibaı ortaya çıkmaktadır. SP olarak diyoruz ki, bazı evrensel kavramlar vardır. Bu kavramların Avrupa ülkeleri için tatbikatı ayrı, Avrupa dışındaki ülkeler için ayrı... Böyle bir kabulü düşünmememiz bile mümkün değil. Nedir bu kavramlar Demokrasidir, insan haklarıdır, özgürlüklerdir, hukukun üstünlüğü ve laikliktir.'' 
     Kutan, bu kavramların şu veya bu ülkeye göre değişik şekilde uygulanamayacağını ifade ederek, ''Dolayısıyla bu kararın isabetli olmadığı, burada çifte standartlı ve siyasi bir anlayışın hakim olduğu görüşündeyim. Dolayısıyla, gerek Avrupa'daki bazı kurumların, bu arada da AİHM'in artık münakaşa edileceği hususunda kanaate sahibim.'' diye konuştu. 
     Kutan, yanlış diye nitelendirdiği kararın, temyiz edileceğine olan inancını dile getirdi. Kutan, bir soru üzerine, kararın açıklanmasından sonra, kapatılan RP'nin Genel Başkanı Necmettin Erbakan ile herhangi bir görüşmesi olmadığını söyledi. 
     Recai Kutan, ''Bu kararla Erbakan'ın siyasi yasağı devam edecek. Bu SP'yi nasıl etkiler '' sorusuna da, ''Herhangi bir şekilde etkileyeceğini zannetmiyorum. Zaten şu anda Sayın Erbakan, siyasetin içindedir, dışında değil. Bu ülkenin derdiyle dertlenen her insan zaten siyasetin içindedir. Bu anlayışla Sayın Erbakan zaten siyasetin içinde'' yanıtını verdi. 
     
     
     







</TEXT>
</DOC>
