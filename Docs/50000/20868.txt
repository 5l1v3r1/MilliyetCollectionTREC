<DOC>
<DOCNO> 20868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/12/son/sondun13.html </URL>
<DATE> 2001/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağca Papa suikastının sorumluluğunu bu kez de Tanrıya yükledi 
</HEADLINE>
<TEXT>

     Papa 2. Jean Paul'e 13 Mayıs 1981 tarihinde suikast girişiminde bulunan ve halen cezaevinde yatan terörist Mehmet Ali Ağca, ''Suikast, Tanrı'nın bana ve Papa'ya çizdiği bir alın yazısı'' diyerek, suikastten Tanrı'yı sorumlu tuttu. 
     La Repubblica gazetesinde bugün yer alan haberde, bir İtalyan gazetecinin Kartal Cezaevi'nde Mehmet Ali Ağca ile röportaj yaptığı iddia edildi. 
     Terörist Ağca demecinde, ''Suikast, Tanrı'nın bana ve Papa'ya çizdiği bir alın yazısıdır. Diğer türlü benim Papa ile ne ilgim var. Dünyadaki her insanın Tanrı tarafından kendilerine verilmiş bir misyonu var, buna ben ve Papa da dahil'' diye konuştu. 
     'Vatikan'da Papa'ya yaptığım suikast ve sırlarım hakkında belki bir gün konuşacağım. Ama ilk olarak, geçmişte de söylediğim gibi özgür olmak zorundayım. Ben sadece bir kurbanım'' diyen Ağca, 22 yıldır ceza evlerinde olduğunu ve çok fazla sorunu bulunduğunu kaydetti. Papa suikastiyle Bulgarlar'ın hiçbir ilgisinin olmadığını savunan terörist Ağca, ''Bu olay olmak zorundaydı. Suikast, benim arzumla olmadı, ama birlik halinde olan bir hareket. Dünya tarihinde tekrarlanamaz ve terörist bir hareketten söz edilemez'' dedi. 
     İtalya'daki gibi Kartal Cezaevi'nde de disiplin altında tutulduğunu ve politik bir mahkum olmasa da kurallara saygı gösterdiğini belirten Ağca, cezaevindeki günlerini şöyle anlattı 
     'Yeterince büyük bir hücrem var. 8'e 10. Her gün 1 saat jimnastik yapıyorum. Büyük bir televizyonum, gazetelerim var. Ama yalnız yaşıyorum. Zamanımın büyük çoğunluğunu tek geçiriyorum. Haftada sadece 35 milyon Türk lirası harcayabilirim. Sadece 2 çift çorap ve 2 gömlek bulundurabilirim. Eğer denk gelir de gardiyanlar bir fazlasını bulursa hemen çöpe atıyorlar.'' 
     Terörist Ağca, Papa 2. Jean Paul'e bir mesaj göndererek, ''Biliyorum ki iyi değil. Ve çok üzgünüm. En büyük arzum onu yeniden görmek. Buradan çıkıp tüm dünya önünde onu kucaklamayı bekliyorum.Kimbilir gelecekteki Papa kim olacak Kardinal Ratzinger ve Latin Amerika'dan gelen bir Papa bence iyi olur'' dedi. 
     Terörist Mehmet Ali Ağca'nın İtalyan avukatı Marina Magistrelli, Ağca ile Türkiye'ye gittikten sonra hiç görüşmediğini söyledi. İtalyan haber ajansı ANSA'ya demeç veren Magistrelli, ''Benim görevim Ağca'yı Türkiye'ye iade ettirmekti. Bununla ilgilendim ve gönderildikten sonra da bir daha hiç görüşmedim'' diye konuştu. Cumhurbaşkanı Carlo Azeglio Caimpi'nin affıyla Türkiye'ye iade edilen Ağca'nın İtalyan avukatı, hiçbir zaman Papa suikasti konusuna girmediğini söyledi. Magisterlli, 13 Mayıs Pazar günü yapılacak seçimlerde solun ''Zeytin dalı'' ittifakından adaylığını koydu. Bu arada Papa suikasti savcılarından Antonio Marini, ''Suikastte Bulgarların parmağının olduğu, Ağca'nın sözleri, Emanuela Orlandi'nin babasının umudu bunların hepsi dönüp dolaşıp söylenen iddialar'' dedi. 







</TEXT>
</DOC>
