<DOC>
<DOCNO> 46309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/son/sondun02.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kara harekatı başlıyor mu 
</HEADLINE>
<TEXT>

     ABD'ye terörist saldırıların birinci ayında, Afganistan'a yönelik kara harekatının bugün başlayacağı iddia edildi. 
     Frontier Post gazetesinde yer alan bir habere göre, Amerikan öncü birlikleri Afganistan'a Belucistan'daki Zahob'dan girecekler. Bu öncü birliklerin, toplam 20 bin kişilik Amerikan ve İngiliz birlikleri olacağı öne sürüldü. 
     Haberde, dün gece yapılan harekatın her zamankinden daha ağır olduğuna dikkat çeken kaynaklar, füze saldırısı ve bombardımanın sonuçlanmasının ardından kara birliklerinin devreye gireceğini belirtti. 
     Frontier Post'un iddiasına göre, kara harekatının başlangıcında paraşütçü birlikleri helikopterlerle Afganistan'ın başkenti Kabil ile Kandahar, Celalabad ve Mezar-ı Şerif kentlerine inecek. 
     Bu öncü birliklerin, ilk hedef olarak Taliban kuvvetlerini uzaklaştırarak, Kabil'i ele geçirmeye çalışacakları belirtildi. 
     Habere göre, kara birlikleri girdiği sırada Kuzey İttifakı da Taliban'a karşı mücadelesini güçlendirerek sürdürecek ve Taliban, iki cephede birden savaşmak zorunda kalacak. 
     






</TEXT>
</DOC>
