<DOC>
<DOCNO> 49980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/son/sondun16.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ve Rusya Afganistan'ı bölmek için anlaştı mı 
</HEADLINE>
<TEXT>

     ABD ve Rusya'nın Afganistan'ı etnik kimliklerle uyumlu bir şekilde bölme konusunda anlaşmaya vardıkları iddia edildi. 
     Pakistan'da yayınlanan, Afganistan'a sınır Peşaver'in nabzını tutan Frontier Post Gazetesi'nde, Fakur Er Rahman imzasını taşıyan haberde, Washington ve Moskova'nın Afganistan'ın bölünmesiyle sonuçlanacak üç aşamalı bir plan üzerinde anlaştığı belirtildi. 
     ABD'nin harekatın şimdiye kadarki bölümünde önemli bir kazanım elde edememesi üzerine bu planın üzerinde çalışıldığı öne sürülen haberde, planın aşamaları şöyle sıralandı 
     149   İlk olarak, ABD ve Rusya, Kuzey İttifakı birlikleriyle ortak kara harekatına başlayarak, Taliban güçlerini tamamıyla yok edecekler. 
     Rus güçleri kara harekatına kuzeyden, ABD birlikleri de güneyden katılacaklar. Söz konusu plana göre, kara harekatının 2002 Mart ayında başlaması öngörülüyor. 
     149   İkinci aşamada, Taliban güçlerinin yok edilmesinin ardından, Rusya Afganistan'ın kuzeyini, ABD ise güneyini kontrolü altına alacak. 
     Bu çerçevede, Pentagon'un Herat'ta, Rus Savunma Bakanlığı'nın da kuzeyde üsler kurması öngörülüyor. 
     149   Üçüncü ve son aşamada da, Afganistan'ın, etnik kimlikleri çerçevesinde, Tacik ve Özbek unsurların ağırlıklı olduğu geniş tabanlı bir hükümet kurularak siyasi açıdan bölünmesi amaçlanıyor.'' Afganistan'da kötü bir tecrübesi olan Rusya ile Moskova'nın akıbetine uğrayacağı ileri sürülen ABD'nin üzerinde çalıştığı bu planın, başta Pakistan olmak üzere bölge ülkelerinin tepkisini çekeceği belirtildi. 
     Afganistan üzerindeki etkisini kaybetmek istemeyen Pakistan ve bir diğer önemli komşu ülke İran, şimdiye kadar yaptıkları tüm açıklamalarda Afganistan'ın toprak bütünlüğünün korunmasını istemişlerdi. 
     






</TEXT>
</DOC>
