<DOC>
<DOCNO> 34584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/son/sonspo06.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Copa America'da zafer Kolombiya'nın... 
</HEADLINE>
<TEXT>

     ''Copa America'' olarak adlandırılan ve bu yıl 40.sı düzenlenen Amerika Kupası'nda, finalde Meksika'yı 1-0 yenen ev sahibi Kolombiya, ilk kez şampiyonluğu kazandı. 
     Kolombiya'da, 12 takımın katılmasıyla düzenlenen ve 18 gün süren şampiyonanın son gününde, final ve 3.lük maçları, başkent Bogota'daki El Campin Stadı'nda, 46 bin 320 biletli seyirci önünde yapıldı. 
     Paraguaylı hakem Ubaldo Aquino'nun yönettiği final maçında Kolombiya, Meksika karşısında Ivan Cordoba'nın 65. dakikada attığı tek golle 1-0 galip gelerek ilk şampiyonluğuna ulaşırken, Meksika takımından 79. dakikada Rodriguez ve 90. dakikada Torrado, kırmızı kart görerek oyun dışında kaldılar. 
     Kolombiya, daha önce bu kupada 1 kez 1975'te final oynamış ve Peru'ya finalde yenilerek 2.likle yetinmişti. 
     Kupanın 3.lük maçında ise Honduras ile Uruguay, normal süreyi 2-2'lik eşitlikle kapadılar. Uzatma uygulanmayan maçta, penaltı atışları sonucu rakibine 5-4 üstünlük sağlayan kupanın flaş ekibi Honduras, 3.lüğü elde etti. 
     Karşılaşmada golleri, Honduras adına 14. dakikada Saul Martinez ile 41. dakikada Izaguirre, Uruguay adına ise 21. dakikada Bizera ve 45. dakikada Andres Martinez kaydettiler. 






</TEXT>
</DOC>
