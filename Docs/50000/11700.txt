<DOC>
<DOCNO> 11700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/16/son/soneko27.html </URL>
<DATE> 2001/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İhlas Holding Genel Kurulu Enver Ören'siz yapıldı 
</HEADLINE>
<TEXT>

     İhlas Holding A.Ş.'in Genel Kurulu, şirketin büyük hissedarı Enver Ören'siz yapıldı. 
     Bir hissedarın sorusu üzerine, Enver Ören'in rahatsız olduğu ve evinde kontrol altında tutulduğu, oğlu Mücahid Ören'in de ABD'de bulunduğu bildirildi. 
     İhlas Holding Yönetim Kurulu Başkanı Enver Ören, şirketin faaliyet raporunda ortaklara hitaben yer alan ve Yönetim Kurulu Üyesi Mahmut Kemal Aydın tarafından Genel Kurul'da okunan açıklamasında, bundan sonra yepyeni bir İhlas Holding görüleceğini duyurdu. 
     Raporda, holding olarak 2000 yılı içinde dikkatli hareket ederek, zorunlu olanların ve devam etmekte olan yatırımların dışında yeni yatırım yapmadıklarını, faaliyet alanları arasında sinerji oluşturarak finansal gücü ve piyasalardaki etkinliklerini artırmaya çalıştıklarını anlatan Ören, yeni projelerini de, medya sektöründe yeniden yapılanma, bilgi teknolojileri sektöründeki ağırlığın artırılması, pazarlama ve dağıtım konusunda ''business to business'' altyapısının geliştirilmesi, enerji dağıtım konusundaki faaliyetlerin genişletilmesi ile Kumburgaz Güzelce'de başlanan Güzelşehir Projesi'nin tamamlanması olarak açıkladı. 
     Enver Ören, İhlas Holding'in güçlü kurum kültürünün temelinde adil ticaret, insan sevgisi, ekip çalışması, doğruluk, açıklık ve kalitenin yattığını belirterek,şunları kaydetti 
     ''İhlas Holding'in yaşanan her ekonomik krizden güçlenerek çıkmayı başaran esnek ve güçlü bir yapısı olduğu bilinmektedir. Yılın son aylarında yaşanan likidite krizi üzerine gerekli ekonomik tedbirleri süratle aldık ve karşılaştığımız geçici sıkıntılardan sonra yolumuza emin adımlarla devam ettik. Bundan sonra, çağın gereklerini yerine getiren, bilgi teknolojilerine yatırım yapan, ancak temel ideallerinden hiçbir zaman taviz vermeyen yepyeni bir İhlas Holding göreceksiniz.'' Genel Kurul'da daha sonra, denetçi Kamil Yener'in hazırladığı rapor okundu. 
     Genel Kurul'a sunulan ayrıntılı bilanço rakamlarında holdingin aktif toplamının 215 trilyon 54 milyar lira olduğu bildirildi. Rapora göre, net dönem karı 1 trilyon 993 milyar lira olan şirketin, öz sermayesi de 14 trilyon 508 milyar lira. Genel Kurul'da daha sonra, faaliyet, denetçi, bağımsız denetim raporu, bilanço ve gelir tablosu oylanarak kabul edildi. Yönetim Kurulu'na da, 3 yıl süreyle görev yapmak üzere Enver Ören,Mücahid Ören, Mahmut Kemal Aydın, Alattin Şener, Rıdvan Büyükçelik, Mehmet Okyay ve Osman Özer seçildi. Denetçi de yeniden Kamil Yener oldu. 
     Gaziantep'ten gelen şirketin hissedarlarından Ali Fuat Güneş, İhlas Holding'in her zaman büyüyeceğini belirterek, bunun da dayanışma, sevgi ve hoşgörüyle mümkün olacağını belirtti. Hissedarlardan İsmail Hakkı Yalçın da, internetten öğrendiği kadarıyla Enver Ören'in 20 bin civarındaki işçi sayısını 100 bine çıkarmak istediği yönündeki bilgilerin ne kadar doğru olduğunu öğrenmek istediğini söyledi. 
     İhlas Holding'in çok açıldığını, dağıldığını iddia eden Yalçın, ''Küçülme safhasına girmelidir. Bazı sahalardan çekilmesini uygun görüyorum'' dedi. Yalçın ayrıca, toplantıya Enver Ören ve Mücahid Ören'in neden katılmadığını da öğrenmek istediğini belirtti. Bunun üzerine, Holding yöneticilerinden Ayhan Apak, Mücahid Ören'in ABD'de bulunduğunu, Enver Ören'in ise rahatsız olduğunu ve evinde doktor kontrolü altında tutulduğunu bildirdi. Yönetim Kurulu Üyesi Ömer Adnan Uncuoğlu da, bir hissedarın sorusu üzerine, tasfiye sürecine giren ve halen bilançoları çıkarılan İhlas Finans Kurumu'nun yakında Genel Kurul toplantısının yapılacağını duyurdu. 




</TEXT>
</DOC>
