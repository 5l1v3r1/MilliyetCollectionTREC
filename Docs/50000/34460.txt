<DOC>
<DOCNO> 34460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/ekonomi/eko02.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Aria’ya yeni ortak geldi 
</HEADLINE>
<TEXT>

İş Bankası’nın Aria’daki ortağı Telecom İtalia’nın çoğunluk hissesini Pirelli ile Benetton satın aldı. Yeni hisse dağılımında hakimiyet Pirelli’de. 
     EKONOMİ SERVİSİ 

     İtalyan lastik ve kablo üreticisi Pirelli ile giyim şirketi Benetton, Telecom Italia’nın TIM çoğunluk hisselerini ele geçirdi. Pirelli Başkanı Marco Tronchetti Provera dün düzenlediği basın toplantısında, Lüksemburg merkezli Bell Holding’in, Telecom Italia’nın bağlı bulunduğu Olivetti şirketinde sahip olduğu yüzde 23’lük hisseyi Pirelli ve Benetton’a devretmeyi kabul ettiğini bildirdi. 
     Pirelli ve Benetton’ın, Olivetti’nin yüzde 23’lük hisseleri için Bell Holding’e yaklaşık 7 milyar euro 6.1 milyar ABD Doları ödeyeceği belirtiliyor. 
     
     Nasıl aldılar 
     İtalya’yı ayağa kaldıran operasyon şöyle gerçekleşti. Pirelli ile Benetton ailesine bağlı olan finans şirketi Edizioni Holding, merkezi Lüksemburg’ta olan Bell adlı finans kurumunun yüzde 100’ünü almak konusunda anlaştı. 
     Pirelli Holding Başkanı Marco Tronchetti Provera, Bell’in tekliflerini kabul ettiğini ve bu şirketi satın almak için 7 milyar Euro ödeyeceklerini açıkladı. Bell şirketinin Olivetti’nin çoğunluğu olan yüzde 22.8 hissesine sahip olması ve Olivetti’nin de telekomünikasyon grubu Telecom Italia’da yüzde 54.8 çoğunluğunun bulunmasının yüzünden Pirelli ve Benetton holdingleri Bell’i alarak Telecom İtalia’daki kontrolü de ele geçirmiş oldular. 
     
     Çoğunluk Pirelli’de 
     Pirelli ile Benetton arasındaki ortaklıkta çoğunluk payının yüzde 60 ile Pirelli’nin elinde bulunduğu belirtildi. Pirelli Başkanı Provera, "Olivetti’nin yaklaşık yüzde 27’sine sahibiz. İnanıyorum ki bu, grubu yönetmek için yeterli bir hisse" derken kısa zamanda grup içinde bir zirve yapılacağının duyurulacağını söyledi. 
     1997 yılında özelleştirilen Telecom Italia’nın sadece yüzde 3.4 hissesi hazine de kalırken, İtalyan hükümetinin Pirelli ve Benetton’un Bell’i satın almasına müdahale etmeyeceği kaydedildi. 
     Ekonomi Bakanı Giulio Tremonti, "Nötr taraf olarak kalacağız. Grupta güçlü bir şirketin bulunmasına olumlu bakıyoruz" dedi. 
     
     Yönetim değişecek 
     Bu arada, Telecom Italia grubunun içinde Türkiye’de İş Bankası ortaklığı ile Aria adıyla mobil cep telefonu hattı kuran TIM şirketi de bulunuyor. 
     Pirelli ve Benetton holdingleri, Telecom’un hisselerinde büyük çoğunluğu elde ederek Telecom ile birlikte doğal olarak TIM’in de kontrolünü ele geçirirken, bu durumda TIM’in yönetim kurulunda da değişiklik olması bekleniyor. Pirelli Başkanı Provera da yaptığı açıklamalarda, düzenleyecekleri zirve ile yönetim kurulunda bazı değişikler yapılmasının ön görüldüğünü öne sürmüştü. 
     
     



 EKONOMİ 




























</TEXT>
</DOC>
