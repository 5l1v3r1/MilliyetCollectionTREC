<DOC>
<DOCNO> 23221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/son/sontur15.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz'ın kardeşi Nazlı Ilıcak'tan tazminat kazandı 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz'ın kardeşi Turgut Yılmaz, ''Moskova'da çekilen fotoğrafta Gazprom Şirketi yetkililerinin de bulunduğunu iddia ederek kişilik haklarına hakaret ettiği'' gerekçesiyle manevi tazminat davası açtığı FP İstanbul Milletvekili Nazlı Ilıcak ile Yeni Şafak Gazetesi'nden 750 milyon lira tazminat kazandı. 
     Ankara 31. Asliye Hukuk Mahkemesi'nde görülen davanın bugünkü karar duruşmasına, davacı Yılmaz'ın avukatı Erden Arısoy ile davalılardan Ilıcak'ın avukatı Rasim Kuzeyli katıldı. 
     Yargıç Serdar Arıkan, davalı gazete avukatının mazeret dilekçesi gönderdiğini ve taraf avukatlarının müvekkillerinin mali ve sosyal durumları ile ilgili belgeleri mahkemeye sunduklarını bildirdi. 
     Yılmaz'ın avukatı Arısoy, davalılar tarafından dosyaya sunulan fotoğrafın, işadamı Şarık Tara'nın Moskova'da yaptırdığı bir inşaatın açılış töreni nedeniyle yapılan özel bir davet sırasında çekildiğini söyledi. 
     Davete, bu resimde gözüken Turgut Yılmaz, Mesut Yılmaz, Cumhur Ersümer ve yanındaki kişiye ilaveten, karşı masada oturan Moskova Belediye Başkanı ve ilgili bürokratların katıldığını ifade eden Arısoy, ''Bu toplantıda Gazprom Şirketi'nden hiçbir yetkili bulunmamıştır. Zaten bu yemekten sonra da bir bale gösterisine gidilmiştir. Fotoğraf resmi bir toplantıya ait değildir. Takdiri mahkemeye bırakıyorum'' diye konuştu. 
     Ilıcak'ın avukatı Kuzeyli ise davacı avukatının beyanlarına katılmadıklarını ifade ederek, fotoğraftaki Türk heyetinin karşısında oturan kişilerden birisinin Gazprom yetkilisi olduğunu ve bu yönde basında haberler çıktığını kaydetti. 







</TEXT>
</DOC>
