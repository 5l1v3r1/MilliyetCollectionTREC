<DOC>
<DOCNO> 47795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/guncel/gun04.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Simitçi son nefesini Meclis’te verdi 
</HEADLINE>
<TEXT>

Vekiller’ Meclis’te maaş kavgası verirken millet’i Meclis Parkı’nda intihar etti.. 
     EZELHAN ÜSTÜNKAYA Ankara 

     Bir ülke düşünün, Meclis'te milletvekili maaşı krizi yaşanırken, Meclis Parkı'nda 19 yaşındaki simitçi intihar ediyor. Tuncay Samalı'nın hayatına son vermek için seçtiği ağaç tam da siyasilerin her gün makam araçlarıyla birkaç kere geçtiği protokol yolunun kenarında. Tuncay'ın sırtı protokol yoluna dönük. Sabah koşusuna çıkmış vatandaşlar bulup polise haber veriyor. 
     Askere gideceği öğrenilen Samalı'nın intiharı Meclis'e de bomba gibi düştü. Polis, giriş-çıkışlarda güvenlik önlemlerini artırdı. Dramatik intihar, geçen hafta intihara teşebbüs olayına sahne olan Meclis'te güvenlik tartışması başlattı. 
     Ağabeyleri Seyit ve Erdal ile birlikte yaşayan Tuncay Samalı'nın gece eve gitmediği, fırından 50 simit aldıktan sonra Meclis Parkı'na gelerek kendini astığı kaydedildi. Kardeşinin ölüm haberini çalıştığı fırına gelen arkadaşlarından öğrenen Seyit Samalı, olay yerinde sinir krizi geçirdi. 
     
     Cenaze Çorum’a götürüldü 
     6 ay önce Çorum'dan Ankara'ya gelen Samalı kardeşler, 80 milyon lira kirası olan iki odalı gecekonduda oturuyorlardı. Kardeşlerinin ölüm haberini duyunca şok geçiren aile, evlerinin pencerelerini bile kapamadan cenazeyi alarak memleketleri Çorum'a gittiler. 
     Evsahibi Sultan Kubat, ailenin kendi halinde olduğunu belirterek, "Yeni taşınmışlardı. Gürültüleri yoktu. Çocuk da sabah işe gider, akşam gelirdi" dedi. 
     Meclis Parkı'nın simitçileri, Tuncay Samalı'nın efendi olduğunu ancak geçim sıkıntısı çektiğini söylediler. Simitçi Mehmet Kekeç ve Tuncay Samalı'nın köylüsü Şahin Karagöz, siyasilere de seslendiler 
     "75 bin liradan simit alıp, 150 bin liraya satıyoruz. Ayda 120 - 210 milyon lira arasında para kazanıyoruz. Zabıta korkusu canımıza tak etti. İnşaatta çalışıyorduk, iş yok. Evde çoluk - çocuk ekmek bekliyor. Gece yarısı fırından simit alıp işe çıkıyoruz. Milletvekilleri buradan çok gidip geliyor, görsünler halimizi. Yakında biz de intihar edeceğiz, ne yapalım, nereye gidelim Tuncay'ın da geçim sıkıntısından başka derdi yoktu, ne olacak Bunalımdaydı." 
     



 GÜNCEL 























</TEXT>
</DOC>
