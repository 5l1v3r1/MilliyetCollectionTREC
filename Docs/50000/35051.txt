<DOC>
<DOCNO> 35051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/yazar/akyol.html </URL>
<DATE> 2001/08/02/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
İslam nereye 
</HEADLINE>
<TEXT>

     AİHM'NİN Refah'ı 'mahkum' eden kararına "karşı oy" yazan üç yargıç ne diyor Uzun gerekçelerinin bir bölümü şöyle 
     "Adil Düzen, Çok Hukuklu Sistem gibi konuşmalar dine dayalı bir devleti işaret etse bile, Refah, iktidarda bu rejimi kurma yolunda hiçbir işarette bulunmamıştır. Laik sistemi yıkıp yerine din devleti kurmak için şiddete ya da anti demokratik yöntemlere başvuracağına dair bir unsur görmüyoruz..." 
     Gerçekten RP'nin nazi ve faşist partiler gibi paramiliter örgütleri yoktu. 
     Hitler'in ve Mussolini'nin partileri bir kararla kapatılsaydı, kıyamet kopardı "Refah tabanı silahlanıyor" ve "İran türü halk ayaklanmaları yapacaklar" şeklindeki resmi açıklamalar, 28 Şubat'ın "andıçlar"ından öteye hiçbir gerçeklik ifade etmiyordu. 
     Öyleyse öteki dört hakim, neden FP'yi demokratik laik düzen için tehdit görerek kapatılmasını haklı buldu. 
     Bunun bir sebebi, hakimler arasındaki hukuki görüş farkıdır hukuk teorisinde "hak eksenli" ve "militan demokrasi" denilen görüşler... 
     Öteki sebebi, "Siyasal İslam"ın ürkütücü imajıdır. 
     
     GERÇEKTEN İran ve hele de Afganistan çok kötü, çok dehşet verici bir izlenim yaratmıştır dünyada. Aslında Suudi rejimi de tam despotizmdir ama 'iç savaş' ve 'devrim' olmadığı için gürültüsü çıkmıyor 
     Sayın Oktay Ekşi dünkü yazısında, Türkiye'de bir Siyasal İslam tehlikesinin olduğunu Batılıların geç fark ettiğini belirterek diyordu ki 
     "İran'daki mollalar despotizmi ile Afganistan'daki Taliban ilkelliğini görmeseler belki daha uzun yıllar kulaklarını tıkamaya devam edeceklerdi..." 
     Gerçi, Türkiye hiçbir zaman İran ve Afganistan olmamıştır ve hiçbir şart altında olmaz bunun da sebebi Türkiye'nin tarihi birikiminin ve toplumsal yapısının farklı olmasıdır. 
     Türkiye'nin hiçbir şekilde bir İran ve Afganistan olmayacağına ilişkin sosyolojik gerçekleri, çok farklı, hatta zıt yönlerdeki toplumsal dinamikleri araştırmak kimin neyine Kaba benzetmelerle Türkiye'nin de bir İran olma tehlikesiyle karşı karşıya olduğuna hükmetmek ve hukuktaki "tehlike" kavramını ona göre yorumlamak hem kolaydır, hem anlaşılabilir bir tutumdur. 
     Bizde bile "İran olma korkusu" hayli etkili olmuştur. 
     
     ÇAĞIMIZDA İslamın ciddi bir imaj sorunu vardır ve kötü imajın bazı reel sebepleri vardır. Bunu değiştirmek, her şeyden önce İslama samimiyetle bir din olarak inananların görevidir. 
     İlk adım da İslamla teokrasiyi birbirinden ayırmaktır. Yani İslamı bir devlet dini, devlet düzeni olarak değil, ruhani, kültürel, ahlaki ve felsefi bir zenginlik olarak algılamaktır. 
     Peygamber Efendimiz'den 20 - 30 sene sonra bile, Hz. Ebubekir ve Ömer gibi din ve devlet büyükleri dahi "şartlar değişmiştir" diyerek Kuran'ın bazı hükümlerini uygulamamış ya da farklı uygulamışlardır. Bkz. Hayrettin Karaman, "İçtihat", Mehmet Erdoğan, "İslam Hukukunda Ahkamın Değişmesi". 
     Ali Bulaç'ın dediği gibi, "Siyasal İslam sona ermiştir", çünkü Laik Baasçılık kadar "Üçüncü Dünyalı" bir ideoloji idi. 
     Zaten imkansızdı. 
     AİHM kararı, bu 'imkansız'ın göstergelerinden biridir. 
     Liberal demokratik düzeni benimseyen bir İslam ise manevi ve kültürel alanda kesinlikle bir zenginliğimizdir. 
     
     







İslam nereye 


Hacının harcı... 


Refah kararı 


ANAP çaresiz’ değişecek 


Çeşmenin suyu bitince 


Sınır anlaşması 


İşte benim müthiş servetim 


Avrupa dağlarına, ağustos karı... 


Siyasal İslama Batı freni 


Hangi banka, kiminle, ne zaman 


Sigortadan para alamayacaksınız 


Ekmek şimdi "aslanın ağzında" 


Arı Hareketi ve Tantan 


</TEXT>
</DOC>
