<DOC>
<DOCNO> 48808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/son/sonspo10.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Üstel "Lazio'nun şeref turu atması büyüklüğümüzü gösterdi" 
</HEADLINE>
<TEXT>

     Galatasaray, Avrupa Şampiyonlar Ligi D Grubu 5. maçında İtalya'nın SS Lazio takımına 1-0 yenilirken, kulüp basın sözcüsü Aziz Üstel, SS Lazio'nun aldığı galibiyetten sonra sahada şeref turu attığını, bunun da Galatasaray'ın ne kadar büyük takım olduğunu bir kez daha gösterdiğini kaydetti. 
     İtalyan takımı taraftarlarının galibiyetten sonra adeta kendilerinden geçtiğini belirten Üstel, ''Marşlar söyleyerek galibiyeti kutladılar. Takımları ise şeref turu attı. Bu da Galatasaray'ın geldiği yeri ve büyüklüğünün göstergesi oldu'' ifadelerini kullandı. 
     Üstel son olarak, hafta sonunda Trabzonspor ile yapacakları lig maçının Futbol Federasyonu tarafından ertelenmesi halinde itiraz etmeyeceklerini ifade etti. 
     
     Şansızlıklar... 
     Aziz Üstel, alınan sonucu maçta yaşanan şanssızlıklara bağladı. 
     Üstel maç içinde yaşanan sakatlıklardan etkilendiklerini ifade ederek, ''Büyük şanssızlıklar yaşadık. Vedat'ın erken sakatlanması oyun düzenimizi bozdu. Mondragon da son bölümü sakat sakat oynadı. Lazio maçında alınacak 1 puan çok iyi olacaktı'' diye konuştu. 
     Artık bu maçı unutarak, PSV Eindhoven maçını düşüneceklerini anlatan Aziz Üstel, bu karşılaşmanın final havasında geçeceğini ve mutlaka kazanmak zorunda olduklarını söyledi. 
     






</TEXT>
</DOC>
