<DOC>
<DOCNO> 33417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/23/spor/spo03.html </URL>
<DATE> 2001/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce rekabet 
</HEADLINE>
<TEXT>

Galatasaray Teknik Direktörü Lucescu, 28 kişilik kadroyu 23’e indirecek, her mevkiiye iki isim yerleştirerek, forma savaşını daha da kızıştıracak 
     ERHAN TELLİ 

     İlk prova Vllaznia 
     SARI - Kırmızılı ekibin hocası Lucescu, hazırladığı raporla 28 kişiden oluşan takım kadrosunu 23 kişiye indirecek. Rumen hoca, haftalardır uğraşıp oturtmaya çalıştığı yeni sistemini, 23 futbolcu arasından seçeceği iskelet kadroyla oluşturacak. Şampiyonlar Ligi ön eleme turunda çarşamba günkü Vllaznia maçında ilk kez kafasındaki on biri sahaya sürecek teknik adam, henüz yeterli olmayan Sergen’i de İsviçre’deki hazırlık maçlarıyla takıma monte edecek. 
     
     Yıldızlara rahat yok 
     LUCESCU, elindeki kadroyu alternatif isimlerle canlı tutacak, rekabete önem verip, her mevkiide iki futbolcu arasında savaş başlatacak. "Formayı çalışan giyer" prensibiyle, takım içindeki mücadeleyi daha da kızıştıracak olan Rumen hoca, as oyunculara rahat vermeyecek. Teknik adam, İsviçre’de oynanacak olan maçlarda iskelet kadrosunu oluşturan futbolcuları yan yana oynatarak uyum sorununu da tamamen çözecek. 
     
Jardel’in son foyasıGalatasaray’dan bir türlü ayrılmak bilmeyen Brezilyalı futbolcunun, Marsilya’ya gitmek için açıktan 1 milyon dolar istediği ortaya çıktı 
     HALİL ÖZER 

     SARI - Kırmızılı takımdan ayrılması adeta yılan hikayesine dönen Jardel’in son foyası da su yüzüne çıktı. Marsilya’ya transferini sürekli yokuşa süren ve bir türlü imza atmak istemeyen Jardel’in 1, menajerinin ise 500 bin dolar açıktan para istedikleri öğrenildi. Yöneticiler olayı doğrularken, "O’nun gidişine çok muhtaçmışız gibi hava yarattık. Jardel de bu durumu iyi kullanıyor" dediler. 
     VALENCİA’NIN da istediği Jardel’in transfer olayı, yaşanan bu gelişmeler üzerine yine düğümlenirken, taraflar beklemeye geçti. Galatasaray yönetiminin, gerekirse Brezilyalı golcüye istediği parayı vererek, bu transferi sonuçlandıracağı da belirtildi. Ayrıca Jardel’in Porto’ya gitmek için ısrarını sürdürdüğü, bu durumun da yönetimi kızdırdığı bildirildi. 
     
Dostluk çıkarması      GALATASARAY yönetimi, taraftarlar arasında gerginleşen ilişkileri masaya yatırmak için bugün Fenerbahçe’ye denizden bir çıkarma yapacak. Mehmet Cansun ve yöneticiler, Sarı - Lacivertli yönetimin toplantısı sırasında Florya’dan yatla Kadıköy’e geçecekler. İki taraf yönetimi, maçlar sırasında yaşanan olayların önüne geçmek için çare arayacaklar, yeniden dostluk misyonu yaratmak için çaba sarfedecekler. 
     
Yeniden iş başı      SARI - Kırmızılı futbolcular bir günlük tatilin ardından bugün yeniden topbaşı yapacaklar. Florya Metin Oktay Tesisleri’nde öğle satlerinde buluşacak oyuncular, akşam yapacakları ilk antrenmanla, çarşamba gecesi oynayacakları Vllaznia maçı hazırlıklarına start verecekler. Sarı - Kırmızılılar salı gecesi yine Florya Metin Oktay Tesisleri’nde kampa girecekler. Perşembe sabahı da İsviçre’de yapılacak olan üçüncü etap kampı için bu ülkeye gidecekler. 
     
Sakatlar iyileşiyor      CİM - Bom’da, Almanya kampında sakatlanan futbolcuların tedavilerine devam ediliyor. Başta gurbetçi yıldız Berkant olmak üzere, Kolombiyalı file bekçisi Mondragon ve Perez’in hafif sakatlıkları bulunmasına rağmen çarşamba günü takımdaki yerlerini alabilecekleri belirtildi. Bu arada geçen yıl kasığından uzun süre sakat olan Vedat’ın bu rahatsızlığı nüksetti. Genç oyuncunun bugün MR’ının çekileceği öğrenildi. 
     



 SPOR 




















</TEXT>
</DOC>
