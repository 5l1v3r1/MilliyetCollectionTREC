<DOC>
<DOCNO> 37876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/19/spor/ykologlu.html </URL>
<DATE> 2001/08/19/ </DATE>
<TIME>  </TIME>
<AUTHOR> DOĞAN KOLOĞLU  </AUTHOR>
<HEADLINE>
Sofya’ya ümitliyiz 
</HEADLINE>
<TEXT>

     Galatasaray’da eski ezbere oynanan seyri hoş futbol birçok kalite özelliğini yitirmiş gözüktü. İlk yarıdaki bu değerlendirme ikinci yarı Galatasaray’ın tempo üstünlüğünü ile değişti. Denizli ilk yarı Galatasaray’dan daha etkili pres yaptı ve daha çok top kaptı. Oysaki Galatasaray, Türkiye’ye bu tür presi öğreten takımdı. Ancak ikinci yarı bu hatalar düzeldi. Sonra Denizli defansı bütün hava toplarını ilk yarı topladı. İkinci yarı ise Galatasaray top bölgesinde çoğalıp paslarla rakibin havadaki üstünlüğünü mantıksız koşulara döndüren bir taktiği uyguladı. Oyuna hükmeden taraf oldu. 
     Sergen’in ağırlığı, Bülent Akın’ın şarj yapmayışı, Suat ve Ümit Davala’nın yokluğu orta saha avantajını daha başlangıçta Denizli’ye taşıyan nedenlerdi. Arif akıllı, ama fiziği yetersiz. İki kez Berkant ile verkaç yapmak istedi, ikisi de gole giden pozisyondu, ama sonunu getiremedi. İlk yarı sadece bir tek Berkant’ın kaçırdığı pozisyonu gördük. Berkant her topu harmanladı, rakibin çabukluğuna teslim oldu, topları sırtı kaleye dönük aldığı için neticeye gidemedi. Dün Hagi’yi aradık, ama Popescu’ya "güle güle" dedik. Bülent ilk kez geri geri kaçmadı. Eğer defansta herkes ilk topa girer ve kademe kolektif hareketlilik ve dayanışma ile fizikman örtüşürse Galatasaray, Sofya’da da iyi kapanır. Bülent Akın orta alanda top tutma alışkanlığını yakalamadıkça bu takımda kolay forma giyemez. Maçın 58. dakikasında Denizli’nin en iyi oyuncusu Muzaffer kırmızı kartla oyun dışı kalırken, Ergün 30 metreden sahanın en akıllı oyuncularından biri olan kaleci Abdouleye’yi kandırarak şahane golünü attı. 
     Denizli, Galatasaray’ın hırsına yenildi. Hakem ofsaytlarda hata yaptı. Galatasaray’ın en az bir penaltısını vermedi. Ama ikinci yarıda Galatasaray’ın inadı Avrupa kupalarında tur ümidinin müjdecisi gibi gözüktü. Mondragon yan toplarda ve degajlarda çok hata yaptı, ancak son dakika yaptığı kurtarışla galibiyeti kurtardı. 
     



 SPOR 























</TEXT>
</DOC>
