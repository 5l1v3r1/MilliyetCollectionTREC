<DOC>
<DOCNO> 28129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/dunya/adun.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak kendini vurdu’ 
</HEADLINE>
<TEXT>

ABD Savunma Bakanı Rumsfeld, Irak’ın kuzeyinde 23 kişinin ölümüne yol açan olayın, Irak’a ait bir füzenin müttefik uçaklarına karşı ateşlendikten sonra, hedef şaşması sonucu meydana geldiğini açıkladı 
     YASEMİN ÇONGAR Washington 

     Irak üzerinde "Kuzeyden Keşif" uçuşu yapan Amerikan ve İngiliz uçaklarının geçen salı günü bölgeye saldırı düzenleyerek, bir futbol sahasında maç yapan ve izleyen 23 sivilin ölümüne, 11’inin de yaralanmasına neden olduğu iddiasını reddeden Washington, Irak’ın "yanlışlıkla" kendisini vurduğu kanısında. 
     ABD Savunma Bakanı Donald Rumsfeld, İncirlik Üssü’nden kalkan müttefik uçaklarının önceki gün Irak üzerinde cephane kullanmadıklarını, ancak kendilerine yönelik bir füze saldırısını tespit ettiklerini belirtti. "Irak’ın yerden havaya füzeleri, müttefik uçaklarının yakınına ulaşamadılar. Ancak eğer bölgede ölenler olmuş ise, bu kesinlikle Irak’ın kendi füzelerinden birinin hedef şaşırarak yanlış yere düşmesinin sonucudur" dedi. 
     
Füze Türkmenleri vurmuş      Pentagon yetkilileri de, Irak’a ait en az bir adet yerden - havaya füzenin sözkonusu futbol sahasına isabet etmiş olduğunu belirtiyorlar. 
     Irak’ın iddiası ise, Musul yakınında bulunan ve halkının çoğunluğunu Türkmenler’in oluşturduğu Tall Afar kasabasına yönelik saldırının müttefik uçaklarının eylemi olduğu yönündeydi. 
     Irak Haber Ajansı, saldırının salı günü meydana geldiğini duyururken, Irak televizyonu da yayınlarında, saldırıya uğradığı belirtilen futbol sahası ile olayda yaralanan çocukların görüntülerine yer verdi. 
     
Amerikalı pilotlar kaygılı      Irak’ın uçuşa yasak bölgelerini denetleyen ABD’li pilotlara göre, müttefik uçakları artan tehdit altında. Irak’ın, Amerikan ve İngiliz uçaklarına yönelik düzenli ateş açtığı ve şu ana dek isabet sağlayamamakla birlikte, giderek daha tehditkar olduğu belirtiliyor. "Saddam’ın tek amacı, bir uçağımızı düşürüp bir pilotumuzu esir almak ve böylece Bush yönetimini pazarlığa zorlamak" diyen kaynaklar, Bağdat’ın bu kapsamdaki iletişimlerinden haberdar olduklarını aktarıyorlar. 
     



 DÜNYA 










</TEXT>
</DOC>
