<DOC>
<DOCNO> 22990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/son/sonspo01.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım "Şampiyonluğumuz şimdiden kutlu olsun" 
</HEADLINE>
<TEXT>

     Fenerbahçeli Sporcular Yardımlaşma Derneği, sarı-lacivertli kulübe tesisleşme konusunda katkıda bulunan başkanlar, yöneticiler ve kongre üyelerine plaket verdi. 
     Fenerbahçe Burnu'ndaki Fenerbahçe Kulübü Sosyal Tesisleri'nde gerçekleştirilen törende, kulüp başkanı Aziz Yıldırım, eski başkanlar Faruk Ilgaz, Ali Şen ve Metin Aşık, plaketlerini dernek başkanı Eşref Aydın'ın elinden aldı. 
     Kulüp başkanı Aziz Yıldırım, plaket aldıktan sonra yaptığı konuşmada, ''Şimdiden Fenerbahçe'nin şampiyonluğu kutlu olsun'' dedi. Yıldırım, Fenerbahçe'nin 94 yıllık tarihinde büyük başarılar kazandığını ifade ederek, ''Son 30 yılda ise büyük bir tesisleşme atağı başladı. Faruk Ilgaz bu atağı başlattı. Ali Şen ilk kez çim sahayı yaptı. Metin Aşık ilk kez kamp tesisi inşa etti. Ayrıca rahmetli Hasan Özaydın'ın emeklerini unutmamalıyız. Benim dönemimde de daha önce başlatılan Samandıra Tesisleri tamamlandı, Dereağzı Tesisleri altyapıya verildi'' diye konuştu. 
     Fenerbahçe Şükrü Saracoğlu Stadı'nın kapasitesini 42 bine çıkardıklarını kaydeden Yıldırım, 28 Mayıs Pazartesi gününden itibaren maraton tribününü yıkıp kapasiteyi 60-65 bine çıkarmayı planladıklarını da ifade etti. 
     Fenerbahçe'nin eski kulüp başkanı Ali Şen ise Aziz Yıldırım sayesinde şampiyonluk kutlamalarının bu akşamdan itibaren başladığını kaydetti. 
     Şen, bu akşam Fenerbahçe'nin ne kadar büyük bir camia olduğunu tesisleşmeye verilen önemle de kanıtladıklarını vurgulayarak, ''Dününü unutmayan, yarınlardan emin olur'' dedi. 
     
     
     
     
     
     
     







</TEXT>
</DOC>
