<DOC>
<DOCNO> 35121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/son/sonspo10.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Vllaznia galibiyetinin ardından moraller yüksek 
</HEADLINE>
<TEXT>

     Futbolda Avrupa Şampiyonlar Ligi 2. ön eleme turu rövanş maçında, deplasmanda Arnavutluk'un KS Vllaznia İşkodra takımını 4-1 yenerek, 3. ön eleme turuna yükselen Galatasaray'da yüzler gülüyor. 
     Sarı-kırmızılı kulübün basın sözcüsü Aziz Üstel, Arnavut takımı karşısında alınan galibiyetin normal karşılanması gerektiğini belirterek, ''İstanbul'da da farklı skorla kazanmamız gerekiyordu'' dedi. 
     Bu sezon büyük ölçüde değişime uğrayan takımın yeni yeni oturmaya başladığını ve futbolcuların birbirlerine alışmaya başladıklarını kaydeden Üstel, Jardel'e karşılık alınacak Portolu 3 futbolcunun yanı sıra, transferi gündemde olan Boban'ın da takıma katılması durumunda, güçlerine güç katacaklarını kaydetti. 
     Avrupa Şampiyonlar Ligi'nde 3. ön elemede eşleştikleri Bulgaristan'ın PFC Levski Sofya takımının da kendilerine zorluk çıkaracağını sanmadığını kaydeden Üstel, ''Galatasaray'ın gücü ve hedefi belli. Bu turu da geçerek, Avrupa Şampiyonlar Ligi'ne katılacağımıza inancımız tam'' dedi. Bu arada sarı-kırmızılı takımın Jardel'e karşılık FC Porto'dan alacağı Alenitchev, Ricardo Costa ve Bino'nun yarın İstanbul'a gelmeleri bekleniyor. 







</TEXT>
</DOC>
