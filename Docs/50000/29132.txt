<DOC>
<DOCNO> 29132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/son/sonspo08.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fiorentina Rui Costa'yı 45 milyon dolara satışa koydu... 
</HEADLINE>
<TEXT>

     İtalya'nın Fiorentina takımı büyük bir ekonomik kriz yaşarken, takımın bel kemiği sayılan Rui Costa, Toldo, Chiesa ve Nuno Gomes'in satılığa çıkarıldığı açıklandı. 
     Fiorentina'da dün akşam yapılan yönetim kurulu toplantısına kulübün başkanı ve sahibi Vittorio Cecchi Gori katılmadı. Toplantı sonrasında yapılan açıklamada, kulübün 133 milyar İtalyan Lireti borçta olduğu ve bu yüzden Rui Costa'nın 90, Nuno Gomes'in 40, Chiesa'nın 60, Toldo'nun ise 50 milyar İtalyan liretine satılacağı öne sürüldü. 
     Film prodüktörü olan başkan Cecchi Gori, Fiorentina'yı bu ekonomik sıkıntıya sürükleyen en büyük etken olurken, 13 Mayıs'ta yapılan genel seçimlerde, Sicilya adasındaki Acireale kentinden milletvekili seçilmek için şehrin kulübünü 100 milyar İtalyan liretine yakın nakit bir parayla satın almış ancak bu bile seçilmesine yetmemişti. 
     Mormenekşeler diye tanınan Fiorentina taraftarı, salı günü yapılan toplantı boyunca dışarıda gösteriler yapıp, başkan Gori'nin kulübü satmasını istedi. 
     Basında yer alan iddialarda Cecchi Gori'nin artık Fiorentina'yı satacak duruma geldiği, Benetton ve gözlük firması Del Vecchio'nun yanı sıra, Morgan Stanley bankasının da Fiorentina'ya talip olduğu belirtiliyor. 
     Öte yandan, Fiorentina'daki ekonomik kriz en fazla Milan'ı sevindirirken, Portekizli Manuel Rui Costa'nın kırmızı-siyahlılara gelmesinde artık kulübü açısından bir engel bulunmuyor. 90 milyar İtalyan lireti 45 milyon dolar bonservis bedeline satılacak olan Rui Costa'nın, teknik direktör Fatih Terim'in isteğiyle yakın bir zamanda Milan'a imza atması bekleniyor. 
     Milan Kulübü 2. Başkanı Adriano Galliani, ''Bir taraftar olarak ben de Milan'da İnzaghi ve Rui Costa'yı birlikte görmek isterim. Bizim Rui Cota'yı istediğimize ve O'nun da Floransa'yı bırakması halinde Milan'a geleceğine şüphe yok'' diye konuştu. 
     Milan'ın uzun süredir transfer etmeye çalıştığı Filippo İnzaghi'nin dün sağlık kontrölünden geçmesi ''artık kesin Milanlı'' olarak yorumlanırken Galliani, teknik direktör Terim'in gelişini inkar ettiği zamanlar gibi, ''Ama bu İnzaghi Milan'da anlamına gelmez. İnzaghi yarısı gerçekleşmiş bir rüya'' şeklinde konuştu. 
     Galliani, ''Resmi açıklama ne zaman olacak '' sorusuna ise ''Çok acelemiz yok'' diye cevap verdi. 






</TEXT>
</DOC>
