<DOC>
<DOCNO> 47273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/17/siyaset/siy01.html </URL>
<DATE> 2001/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
AB’yi de düşündüm 
</HEADLINE>
<TEXT>

Sezer’in, paketin tamamını Meclis’e geri göndermeyişinin altında yatan nedenlerin başında, Türkiye’nin AB’ye üyelik sürecinde zaman kaybı yaşamaması görüşü var 
     SERPİL ÇEVİKCAN Ankara 

     Cumhurbaşkanı Ahmet Necdet Sezer’in, Anayasa değişikliği paketinin tümünü Meclis’e geri göndermek yerine, itiraz ettiği maddeyi referanduma sunma kararında, Türkiye’nin AB sürecinde kritik bir aşamaya gelmesinin önemli rolü olduğu öğrenildi. Sezer’in, "Popülizm yapıyor" eleştirilerine de, "Öyle bir kaygım yok. Hukukun gereğini yapıyorum" yanıtını verdiği kaydedildi. 
     Tek maddeyi referanduma götürerek "yetkisini aştığı" yolundaki eleştiri-lere karşı Sezer’in şu yaklaşımı taşıdığı öğrenildi "Anayasa’nın 175’inci maddesinin 7’nci fıkrasının, Cumhurbaşkanı’nın, birden fazla yasa maddesini referanduma götürme kararı alması halinde işlerlik kazanacağı açık. Söz konusu Anayasa değişikliğine ilişkin yasanın son maddesinde "Bu kanun, yayımı tarihinde yürürlüğe girer ve halkoylamasına sunulması halinde tümüyle oylanır" hükmünün birden fazla maddenin halkoylamasına götürülmesi halinde geçerliliği söz konusu. Anayasa’nın 175. maddesinin 5’inci fıkrasında ise, Cumhurbaşkanı’na, yasayı tümüyle olabileceği gibi, bazı maddelerini de halkoylamasına sunması konusunda yetki verilmiştir. Bu hükümler birlikte değerlendirildiğinde, Cumhurbaşkanı’nın tek maddeyi halkoylamasına götürme yetkisinin bulunduğu anlaşılır." 
     
     Türkiye ilerleme raporu 
     Sezer’in, paketin tamamını Meclis’e geri göndermeyişinin altında yatan nedenlerin başında, Türkiye’nin AB’ye üyelik sürecinde zaman kaybı yaşamaması görüşünün yattığı öğrenildi. AB Genel Sekreterliği’nin, Anayasa değişikliğinin resmiyet kazanmasını sabırsızlıkla beklediğini dile getiren Sezer’in, hazırlanacak "Türkiye İlerleme Raporu" için bu konunun yaşamsal önem taşıdığını vurguladığı belirtiliyor. Sezer’in ayrıca, "Bir madde için tamamı riske edilseydi çok zaman kaybı olacaktı. 35 madde en başından tekrar ele alınmak zorunda kalacaktı" dediği ifade ediliyor. 
     
175. madde ne diyor      Anayasa’nın 175. maddesinin 5 ve 7. fıkraları şöyle 
     5. FIKRA "Doğrudan veya cumhurbaşkanının idaresi üzerine, Meclis üye tamsayısının üçte iki çoğunluğu ile kabul edilen Anayasa değişikliğine ilişkin kanun veya gerekli görülen maddeleri Cumhurbaşkanı tarafından halkoyuna sunulabilir. Halkoylamasına sunulmayan Anayasa değişikliğine ilişkin kanun veya ilgili maddeler Resmi Gazete’de yayımlanır." 
     7. FIKRA "Türkiye Büyük Millet Meclisi, Anayasa değişikliklerine ilişkin kanunların kabulü sırasında bu kanunun halkoylamasına sunulması halinde, Anayasanın değiştirilen hükümlerinden hangilerinin birlikte, hangilerinin ayrı ayrı oylanacağını da karara bağlar." 
     



 SİYASET 













</TEXT>
</DOC>
