<DOC>
<DOCNO> 45631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/son/sontur15.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Önceliğimiz ekonomi" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, ''Türk ekonomisinde kapsamlı ve çok acil hayata geçirilmesi gereken konular gündemdeyken, erken seçim veya hükümet değişikliği gibi mevcut ekonomik durumu daha da ağırlaştıracak önerilerle uğraşmak yerine ekonominin iyileştirilmesi için gerekli kararların bir an önce alınıp, hayata geçirilmesinin zorunlu olduğunu değerlendirdiklerini'' bildirdi. 
     ANAP TBMM Grubu'nun Abant'ta yaptığı 3 günlük çalışma toplantısı sona erdi. Toplantıda, hükümet ortaklarına iletilmek üzere ekonomiyle ilgili önlemler paketi hazırlayacak bir çalışma grubu oluşturuldu. 
     Abant Palas'ta gerçekleştirilen çalışma toplantısının sona ermesinin ardından basın toplantısı düzenleyen Yılmaz, toplantılarda, geniş bir değerlendirme yaptıklarını, Türkiye'nin bugün geldiği ortamda halkın şikayetlerini, beklentilerini, taleplerini tespit ettiklerini söyledi. 
     Toplantıda, parti içi sorunlar, hükümet uygulamaları ve koalisyon ilişkisinin de değerlendirildiğini ifade eden Yılmaz, anayasa değişikliğinin ardından, gerekli uyum yasalarının bir an önce Meclis'ten çıkarılması için ANAP olarak gerekli her türlü gayreti göstermeyi kararlaştırdıklarını söyledi. 
     Uyum yasaları çıkmadan, anayasa değişikliklerinin hayata geçirilemeyeceğine işaret eden Yılmaz, ''Henüz uyum yasaları çıkmamış olmasına rağmen, anayasa değişikliklerinin sanki, hemen yürürlüğe girmiş gibi medyada değerlendirilmesinin haklı bir yaklaşım olmadığını düşünüyoruz. Bu konuda uyum yasaları çıkarken, ANAP olarak hem Türkiye'nin yükümlülüklerini, hem de kamuoyunun duyarlılığını dikkate alacağız'' dedi. 
     Yılmaz, koalisyon protokolünde yer almasına rağmen, iki yıldan beri Meclis'ten çıkmayan Yerel Yönetimler Reformu'na ilişkin düzenlemenin, bir an önce çıkarılması için ANAP'ın öncülük yapmasını kararlaştırdıklarını bildirdi. 
     Vatandaşın, reel kesimin, birtakım haklı şikayetleri olduğunu tespit ettiklerini kaydeden Yılmaz, sözlerini şöyle sürdürdü 
     ''Bu, uygulanan ekonomik programdan herhangi bir sapma anlamına gelmemektedir. Ama gelişmeler bize göstermiştir ki, Türk ekonomisini yeniden düzlüğe çıkaracak bir programın, mali piyasaların düzenlenmesiyle, reel kesimlerin sorunlarına çözüm getirilmesini, birlikte eşzamanlı olarak gözetmesi zorunluluğu vardır. Bu ekonomik programın altındaki temel yaklaşım, mali piyasaların düzene kavuşturulması, disipline alınması, ondan sonra reel sektörün sorunlarına eğilmesiydi. Ama bugün geldiğimiz noktada, artık reel sektörün sorunları daha fazla ertelenemeyecek, ihmal edilemeyecek bir duruma gelmiştir. Dolayısıyla şimdi mali piyasalarla reel kesimi eşzamanlı olarak ele alma zorunluluğu ortaya çıkmıştır. 
     Türk ekonomisinde kapsamlı ve çok acil hayata geçirilmesi gereken konular gündemdeyken, erken seçim gibi veya hükümet değişikliği gibi mevcut ekonomik durumu daha da ağırlaştıracak önerilerin geçerli olamayacağını, bunlarla uğraşmak yerine ekonominin iyileştirilmesi için gerekli kararların bir an önce alınıp, hayata geçirilmesinin zorunlu olduğunu değerlendirdik. Bunun için de zaman faktörünün çok iyi kullanılması gerektiğini düşünüyoruz.'' Bundan sonra birinci önceliklerinin ekonomi olacağını ifade eden Yılmaz, bu konuda, uzman kişilerden oluşan bir çalışma grubu kurduklarını bildirdi. 
     Bu çalışma grubunun, bir hafta içerisinde, reel kesim temsilcileri, bu konudaki ilgili diğer kuruluşlar ve resmi kuruluşlarla temas ederek, alınması gereken tedbirler konusunda bir öneri paketi hazırlayacağını kaydeden Yılmaz, ilk yapılacak MKYK toplantısında, öneri paketinin tartışılarak, bunu hükümet ortaklarına iletileceğini ve onların da mutabakatıyla bu önerilerin hayata geçirilmesini sağlayacaklarını, takipçisi olacaklarını söyledi. 
     Grubun, milletvekilleri Nesrin Nas ve Ekrem Pakdemirli'nin koordinasyonunda çalışmalarını yürüteceği belirtildi. 
     






</TEXT>
</DOC>
