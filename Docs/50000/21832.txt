<DOC>
<DOCNO> 21832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/ekonomi/aeko.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzlaşma mektuptan döndü 
</HEADLINE>
<TEXT>

Bayram Meral, kamu sözleşmeleri için Keçeciler’le tutanak imzaladıklarını ancak IMF’ye gönderilen mektuptan sonra uzlaşmanın bozulduğunu söyledi 
     ANKARA Milliyet 

     Türk - İş Genel Başkanı Bayram Meral, kamuda toplu sözleşme görüşmelerini yürüten Devlet Bakanı Mehmet Keçeciler ile 9 Mayıs’ta üç bakanın hazır bulunduğu bir ortamda anlaşma tutanağı imzaladıklarını ancak hükümetin daha sonra "çark ettiğini" söyledi. 
     Ankara’da dün düzenlediği basın toplantısında anlaşma tutanağını basın mensuplarına dağıtan Meral, "Eğer buna yaklaşım sağlasalardı olay bitmişti, kim çark etti, bakarak görün" dedi. Altında Keçeciler ve Meral’in imzaları bulunan ve Meral’in el yazısıyla yazılmış olan "anlaşma" başlıklı dört maddeden oluşan metnin birinci maddesinde "Birinci altı ay için ücretlere yüzde 20 zam ilave edilecek, zam tutarı altı aylık 2002 yılı Şubat ayında ödenecektir farklar " deniliyor. 
     Türk-İş Başkanı Meral, 450 bin işçi adına pazartesi günü hükümetle yapacakları görüşmede olumlu sonuç alınamaması durumunda, demokratik tepkilerini göstereceklerini bildirdi. Devlet Bakanı Mehmet Keçeciler’le dün bir saat görüşen Meral, hükümetin IMF’ye verilen niyet mektubunda işçi ve memur arasındaki farkın 2.6’dan 2 kata indirilmesini öngördüğünü hatırlatarak, "Hükümet, bu taahhüt doğrultusunda teklif getirdi" dedi. 
     Devlet Bakanı Mehmet Keçeciler ise yüzde 18 veya yüzde 20’lik zam oranının kök ücretlere yansıtılmadan ödenmesi altı aylık farkın da seyyanen 100’er milyonluk taksitle verilmesini önerdiklerini söyledi. 
     
     Son dakika teklifi 
     Bütün gün Türk - İş’le telefon görüşmelerine devam eden Bakan Keçeciler, akşam saatlerinde son bir teklifte daha bulunduklarını ve kabul edilmesi halinde sözleşmenin bugün imzalanabileceğini belirtti. 
     Keçeciler’in son teklifi kök ücretlere yansıtılmamak kaydıyla, ilk altı ay dışında ikinci altı ayda yüzde 15, üçüncü ve dördüncü altı aylarda yüzde 10’ar ücret zammı şeklinde. Ayrıca, altı ayların sonunda yaşanan enflasyondaki fark da ücretlere eklenecek. 
     
     "Derviş halkı yanıltıyor" 
     Türk - İş Başkanı Meral, "Devlet Bakanı Derviş kamuoyunu yanıltıyor, halkı yanıltıyor. Bir ülkede yatırım yoksa üretim durmuşsa bu ülkenin sorunlarını borç alarak çözeceğini söyleyen siyasetçi halkı yanıltıyordur, halkı aldatıyordur. Bugün alınan para doğrudan borca gidecektir. Batan bankaların borçları ödenecektir. Gelen para ne emekliye ne memura ne çiftçiye ne köylüye gidecektir" dedi. 
     



 EKONOMİ 





















</TEXT>
</DOC>
