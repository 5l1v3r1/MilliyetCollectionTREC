<DOC>
<DOCNO> 20164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/son/soneko07.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa'da turizm ve bankacılık hisseleri kazandırdı 
</HEADLINE>
<TEXT>

     Dış kaynağın bulunması ve ekonomik programın açıklanması ile birlikte yükselişe geçen İstanbul Menkul Kıymetler Borsası'nda İMKB , son iki haftanın gözde hisseleri turizm ve bankacılık oldu. 
     20 Nisan ve 4 Mayıs tarihleri arasındaki iki haftalık dönemde Ulusal 100 Endeks'teki artış yüzde 29.7 oldu. İMKB 30 Endeks'teki artış yüzde 31.5'e kadar çıkarken, Tüm Endeks'teki artış yüzde 28.1'de kaldı. Gösterge olarak alınabilecek Ulusal 100 Endeks'teki yüzde 29.7'lik artışa karşın, Mali Endeks'teki yükseliş yüzde 33.8'i buldu. 
     Buna karşılık Sınai Endeks yüzde 23.1, Hizmetler Endeksi yüzde 20.8, Teknoloji Endeksi ise yüzde 20.5 oranında arttı. 
     Öte yandan, alt sektörler bazında bakıldığında söz konusu dönemde gözde hisselerin turizm ve bankacılık sektörü hisseleri olduğu göze çarpıyor. 
     Turizm sektöründeki hisselerin 15 günlük ortalama kazancı yüzde 45.8 olarak hesaplanırken, bankacılık sektörü hisseleri de yüzde 39.8 oranında artış kaydetti. Bu dönemde, metal eşya ve makine endeksi yüzde 36.8, metal ana sanayi endeksi yüzde 35.9, gıda-içecek endeksi yüzde 32 oranında değer kazandı. 
     Öte yandan, finansal kiralama şirketleri endeksindeki artış sadece yüzde 5.4'te kaldı. 
     Gayrimenkul yatırım ortaklıkları yüzde 11.3, bölgesel ve yeni şirketler pazarı endeksi 11.6, sigorta şirketleri endeksi 13.1, kimya, petrol ve plastik sektör endeksleri de yüzde 13.8 oranında getiri sağlayabildiler. 







</TEXT>
</DOC>
