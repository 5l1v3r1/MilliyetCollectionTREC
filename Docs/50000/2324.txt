<DOC>
<DOCNO> 2324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/15/son/sontur07.html </URL>
<DATE> 2001/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurlara 1 Aralık soruşturması 
</HEADLINE>
<TEXT>

     Emek Platformu'nun geçtiğimiz yıl 1 Aralık tarihinde Türkiye genelinde maaşlara yapılan zamları protesto etmek amacıyla Antalya'da gerçekleştirdikleri 1 günlük işi bırakma eylemi nedeniyle, KESK yöneticileri hakkında adli, öğretmenler hakkında da idari soruşturma başlatıldı. 
     KESK Dönem Sözcüsü ve Büro Emekçileri Sendikası BES Antalya Şube Başkanı Mustafa Ayar, A.A muhabirine yaptığı açıklamada, Emek Platformu'nun geçtiğimiz 1 Aralık tarihinde 1 günlük işi bırakma eylemi öncesinde, PTT önünde yasal olarak bildiri dağıttıklarını söyledi. Ayar, bu nedenle KESK'e bağlı BES, Eğitim-Sen, Haber-Sen, SES ve Tarım Gıda-Sen Şube Başkanları ile bazı yöneticileri hakkında savcılık tarafından soruşturma açıldığını bildirdi. 
     Ayar, soruşturma nedeniyle şube başkanları ile bazı yöneticilere ''Çevreyi rahatsız ettikleri'' gerekçesiyle 24 milyon 336'şar bin lira para cezası verildiğini belirterek, bu para cezasını ödemeyeceklerini ve haklarında dava açılmasını istediklerini kaydetti. BES Antalya Şube Başkanı Ayar, ''1 Aralık İşi bırakma Eylemi'' öncesi KESK'in belirlemiş olduğu eylem takvimine göre yapılan etkinlikler nedeniyle hakkında 10 kez adli soruşturma açıldığını kaydetti. 
     KESK'e bağlı Eğitim-Sen Antalya Şubesi Yönetim Kurulu üyesi Kadir Zeybek, 1 Aralık işi bırakma eylemine katıldıkları gerekçesiyle Antalya Milli Eğitim Müdürlüğü tarafından yaklaşık 6 bin 500 öğretmen hakkında idari soruşturma başlatıldığını bildirdi. 
     Öğretmenlere, 1702 Sayılı Öğretmenlik Yasası'na göre kınama, uyarı, 30'da bir ücretten para kesimi gibi cezalar verildiğini kaydeden Zeybek, şöyle konuştu. 
     'Öğretmenler ve memurlar. demokratik haklarını kullanmışlardır. İdari mahkemenin daha önceki yıllarda memurların 1 günlük işi bırakma eylemi nedeniyle verilen idari para cezalarında, öğretmenler lehine karar vermişti. İdare, yargının bu kararını dikkate almalıydı.'' 




</TEXT>
</DOC>
