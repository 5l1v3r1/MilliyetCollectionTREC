<DOC>
<DOCNO> 2854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/19/ekonomi/eko04.html </URL>
<DATE> 2001/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Batıklar satılıyor, var mı artıran 
</HEADLINE>
<TEXT>

Fon Bankaları Ortak Yönetim Kurulu Başkanı Altınok, banka satışlarında Alman modelinin uygunolduğunu ve açık artırma yönteminin kullanılabileceğini söyledi 
     KADİFE ŞAHİN 

     Fon Bankaları Ortak Yönetimi, Fon'daki sekiz bankayı Almanya'da uygulanan yöntemle satacak. 
     Ortak Yönetim Kurulu Başkanı Tevfik Altınok, Almanya'da uygulandığı gibi bankalara alıcılardan gelen fiyatları göz önünde tutarak karar vereceklerini söyledi. Buna göre, bir bankaya birden fazla alıcı çıkması durumunda, alıcılara son teklifleri sorulacak ve fiyat artırmaları istenecek. 
     Altınok, "Nasıl açık artırmada satıcı en değerli malı ille de satmak amacıyla kimin ne fiyat verdiğini sorarsa biz de öyle yapacağız" dedi. 
     Satış yöntemleri konusunda net olarak saptanmış bir modelin olmadığını belirten Altınok, diğer bütün ülkelerdeki modelleri incelediklerini ve Türkiye için en uygun görülen modelin Alman bankacılığında uygulandığının görüldüğünü söyledi. 
     
     Dışarıdaki modellere bakılıyor 
     Bu sistemle ilgili inceleme yaptıklarını belirten Altınok, şöyle konuştu "Biz alıcılara, satılacak bankayla ilgili verecekleri rakamı soracağız. 'Bu malı satıyorum' diyeceğim. Bir rakam söylenecek, 'Var mı bunu artıran diye tekrar soracağım". 
     Tasarruf Mevduatı Sigorta Fonu’na devredilmiş bulunan İnterbank, Esbank, Türkbank, Sümerbank, Egebank, Yaşarbank ve Bank Ekspres ve Yurtbank için Bankacılık Düzenleme ve Denetleme Kurulu'na BDDK beşi yabancı 18 yatırımcı başvurmuştu. Bunlardan ikisi yabancı 11’inin banka sahibi olmak için aradıkları şartları taşıdıkları belirlenmişti. BDDK’nın bu konudaki açıklamasından sonra, postadan kabul gören iki teklif daha gelmişti. 
     
     Satış nisan sonunda bitecek 
     Başvuruları uygun bulunan bu taliplere, Fon Bankaları Ortak Yönetim Kurulu bilgi dosyalarını ileterek gizlilik anlaşmaları imzalanmıştı. Tekliflerini Tasarruf Mevduatı Sigorta Fonu'na ileten alıcılara Fon bankalarda detaylı inceleme yapma yetkisi verecek. 
     Bu yetkiyi alan alıcılar talip oldukları bankalarda incelemeler yapacaklar. Satış sürecinin Nisan 2001 sonuna kadar tamamlanması hedefleniyor. Bankaların satışlarının gerçekleşmemesi halinde, alternatif çözümler üzerinde de çalışılıyor. Elde kalan bankaların birleştirilmeleri de düşünülüyor. 
     
Uzmanından uyarı Alıcıları iyi kollayın      Bankaların satışında uygulanacak açık artırma yönteminin uzmanı Portakal Sanat ve Kültür Evi'nin sahibi Rafi Portakal, bankaların satışı için birşey söyleyemeyeceğini, ancak, bir eseri satmanın, öncelikle onu iyi tanımaktan geçtiğini belirtiyor. 
     Teknik olarak ise müzayedeyi yöneten kişinin geçmiş tecrübesi, güvenilir olması, yetenekli olması gerektiğini belirten Portakal, bu kişinin satış sırasında, salondaki hiç bir detayı kaçırmamasının çok önemli olduğunu söylüyor. 
     


 EKONOMİ 














</TEXT>
</DOC>
