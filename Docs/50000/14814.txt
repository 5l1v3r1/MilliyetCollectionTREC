<DOC>
<DOCNO> 14814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/son/sontur15.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yazar kasa eylemleri İstanbul Okmeydanı'na sıçradı 
</HEADLINE>
<TEXT>

     Okmeydanı'nda bir grup esnaf, ''hükümetin ekonomik uygulamalarını protesto'' gerekçesiyle kepenk kapatarak, yürüyüş yaptı. 
     Piyalepaşa Mahallesi'ndeki Dikilitaş Parkı önünde, saat 12.15 civarında toplanan bir grup esnaf, ''Açlığa, sefalete hayır'', ''Bugün de siftah yok'', ''İntihar mı edelim '' yazılı pankartlar açarak yürüyüşe geçti. 
     Yürüyüşlerini alkış ve ıslıklar eşliğinde sürdürerek ''Açlık ve sefalet istemiyoruz'', ''Yaşam hakkımı istiyorum'' şeklinde sloganlar atan gruptakilerin sayısı, Erdem Sokak'ta, çevreden katılımlarla yaklaşık 800 kişiyi buldu. Fatih Sultan Caddesi'ne çıkan protestocular, bu caddeyi trafiğe kapatarak, Anadolu Ticaret Meslek Lisesi önünden Şark Kahvesi karşısına kadar yürüdü. 
     Grubun önü, burada polis tarafından kesildi. Yaptıkları gösterinin izinsiz olduğu gerekçesiyle dağılmaları istenen grup, slogan atarak oturma eylemi yaptı. Grup, oturma eyleminin ardından bir süre daha yürüyerek, ara sokaklarda olaysız dağıldı. Bu arada, yürüyüş sırasında çevredeki esnafın kepenklerini kapatarak, caddeden geçen araç sürücülerinin de korna çalarak protestoculara destek verdikleri görüldü. 
     ''Yazar kasa'' olarak tanımlanan ''eski bir hesap makinesinin'' tahrip edildiği gösteride, bir esnaf da elindeki Türk Lirası ve dolarları havaya kaldırdıktan sonra dolarları yaktı. 
     
     




</TEXT>
</DOC>
