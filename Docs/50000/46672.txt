<DOC>
<DOCNO> 46672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/13/son/sondun07.html </URL>
<DATE> 2001/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Prens Charles Bin Ladin'in kardeşiyle yemek yemiş... 
</HEADLINE>
<TEXT>

     İngiltere Veliahtı Prens Charles'ın ABD'de 11 Eylül'de düzenlenen terörist saldırılardan iki hafta sonra, Usame Bin Ladin'in kardeşiyle akşam yemeği yediği ortaya çıktı. 
     Daily Telegraph gazetesinin haberi üzerine, Prens Charles'ın resmi ikametgahı St James Sarayı'ndan yapılan açıklamada, Prens'in Bin Ladin'in kardeşiyle bir akşam yemeğinde biraraya geldiği doğrulandı. 
     Açıklamada, yemeğin, başkanlığını Prens Charles'ın yaptığı Oxford'daki İslami Araştırmalar Merkezi'ne destek sağlamak üzere aylar öncesinden planlandığı belirtildi. 
     St James Sarayı sözcüsü, Prens Charles'ın merkezin yapımıyla ilgili kurulun başında olduğunu, Bin Ladin ailesinin de söz konusu kurulla ilişkili olduğunu kaydederek, ''Prens Charles Suudi Arabistan'lı işadamı Bakr Bin Ladin ile buluşmuş ve İslami inanışın ilkelerini de kapsayan bir sohbet yapmıştır. Bu sohbette Bakr Bin Ladin, ailesinin Usame Bin Ladin'i yıllar önce reddettiğini bildirmiştir'' dedi. 
     Bakr Bin Ladin'in son derece büyük bir aile olan Bin Ladin ailesinin bir üyesi olduğunu belirten sözcü, Bakr Bin Ladin ile Usame Bin Ladin'in aralarındaki ilişkiyi tam olarak bilmediğini belirtirken, ''Bin Ladin ailesi bilindiği gibi son derece büyük bir aile. Kardeş oldukları söyleniyor, ancak kardeş bile olmayabilirler'' dedi. 
     The Daily Telegraph gazetesi, Prens Charles ile Bakr Bin Ladin'in ilk kez geçen Haziran ayında Londra'daki bir sergide, bir Suudi prens tarafından tanıştırıldıklarını öne sürdü. Gazete, Prens Charles'ın, ilk tanıştırıldıklarında Bakr Bin Ladin'e, esprili bir şekilde, ''Usame Bin Ladin'in son günlerde neler yaptığını'' sorduğunu yazdı. 
     






</TEXT>
</DOC>
