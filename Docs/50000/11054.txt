<DOC>
<DOCNO> 11054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/son/sontur13.html </URL>
<DATE> 2001/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Manisalı gençler İçişleri Bakanlığı'na 759 milyar lira tazminat davası açtı 
</HEADLINE>
<TEXT>

     Terör örgütü üyesi oldukları iddiasıyla İzmir DGM'de yargılanıp beraat eden ve kamuoyunda ''Manisalı Gençler'' olarak bilinen 15 gençten 13'ü, İçişleri Bakanlığı aleyhine toplam 759 milyar lira maddi ve manevi tazminat davası açtı. 
     12 Mart 1996 yılında başlayan ve 1997 yılında ''10 genç hakkında 2 ile 12,5 yıl hapis cezası ve 5 genç hakkında beraat'' verilen kararın, Yargıtay 9. Ceza Dairesi'nce bozulması üzerine, davaya 1998 yılında yeniden başlanmıştı. Geçen yıl Kasım ayında beraat eden gençlerden 13'ü, İçişleri Bakanlığı aleyhine tazminat davası açtı. 
     Avukatları aracılığıyla bulundukları illerde dava açan gençler, haksız yere tutuklu kaldıklarını ve yargılandıklarını öne sürerek, 2-100 milyar lira arasında değişen maddi ve manevi tazminat talebinde bulundular. 
     Emrah Sait Erda, Aşkın Yeğin, Levent Kılınç, Ali Göktaş, Faruk Deniz 10'ar milyar lira maddi, 100'er milyar lira manevi, Ayşe Mine Balkanlı 3 milyar lira maddi, 50 milyar lira manevi, Sema Taşar, Özgür Zeybek, Münire Apaydın, 3'er milyar lira maddi, 30'ar milyar lira manevi, Hüseyin Korkut, Jale Kurt 2'şer milyar lira maddi, 20'şer milyar lira manevi, Fulya Apaydın ve Erdoğan Kılınç ise 500'er milyon lira maddi ve 5'er milyar lira manevi tazminat talebinde bulundular. 
     
     



</TEXT>
</DOC>
