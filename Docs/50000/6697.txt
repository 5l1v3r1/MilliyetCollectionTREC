<DOC>
<DOCNO> 6697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/12/son/sondun05.html </URL>
<DATE> 2001/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton'un başı dertte 
</HEADLINE>
<TEXT>

     ABD'de, başkanlıktan ayrılırken yayınladığı son dakika kararnamesiyle, ağır derecede yolsuzlukla suçlanan dolar milyarderi Marc Rich'i affeden Bill Clinton'ın, geçmişe yönelik olarak ''görevden alınması'' gündeme geldi. 
     Cumhuriyetçi Parti'nin ağır toplarından senatör Arlen Specter, Fox televizyonuna yaptığı açıklamada, Demokrat Parti'li Clinton'ın Rich'i affederek ''suç işlediğini'' ve bunun karşılığında görevden alınması için yeterli koşulların oluştuğunu söyledi. 
     Specter, gelecek günlerde Cumhuriyetçiler'in Kongre'de Clinton'ın geçmişe yönelik olarak görevden alınması için çalışma başlatılabileceklerini söyledi. Cumhuriyetçi senatör, ''Anayasaya göre teknik olarak eski bir başkanın hak etmesi durumunda görevinden alınması mümkün'' dedi. 
     Gözlemcilere göre Clinton, başkanlığı zaten sona erdiği için böyle bir girişim başarıya ulaşsa bile durumdan fiziksel olarak etkilenmeyecek. Ancak, görevi sona erdikten sonra görevden alınan ilk ABD başkanı olarak ''küçültülmüş'' şekilde tarihe geçecek. 
     Cumhuriyetçi Parti'nin bir diğer önde gelen ismi senatör Don Nickles ise, Clinton'ın geçmişe yönelik olarak görevden alınmasının pratik bir değeri olmadığını savunarak, ceza olarak eski başkanın maaşı ve ödeneklerinde kesintiye gidilmesini önerdi. 
     Clinton'ın sözcüsü Julia Payne ise, Cumhuriyetçi senatörlerin sözlerini ''insaf etsinler'' diye yanıtladı. Sözcü, ''Clinton döneminde ABD refaha koştu. Başkanın bu hizmetini görmezden gelen bazı Cumhuriyetçi çevrelerdeki kinin sürdüğünü görmek üzüntü verici'' dedi. 
     Bill Clinton, görevden ayrıldığı 20 Ocak günü yayınladığı kararnameyle, çok sayıda suçluyla birlikte Marc Rich'i de affetmişti. 48 milyon doları 33 trilyon TL aşkın vergi borcunu ödememek, yolsuzluk ve yasadığı şekilde İran ile petrol ticareti yapmakla suçlanan Rich, 1983 yılından bu yana kaçak şekilde İsviçre'de yaşıyor. Clinton'a gösterilen sert tepki, Rich'in, Demokrat Parti'ye 1 milyon dolar, ayrıldığı, ancak iş ilişkisini sürdürdüğü eşi Denise Rich'in de Clinton kütüphanesine 450 bin dolar bağışladığının ortaya çıkmasıyla son günlerde alevlendi. Cumhuriyetçiler, Clinton'ı maddi çıkar karşılığı Rich'i affetmekle suçladılar. 




</TEXT>
</DOC>
