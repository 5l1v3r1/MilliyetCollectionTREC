<DOC>
<DOCNO> 13826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/30/son/sonspo08.html </URL>
<DATE> 2001/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı Emre’ye ödül 
</HEADLINE>
<TEXT>

     Galatasaraylı futbolcu Emre Belözoğlu, yılın sporcusu seçildiği Özel Tercüman Koleji’nde plaketini aldı ve öğrencilerin soruların yanıtladı. 
     Özel Tercüman Koleji’nde büyük ilgi gören Emre, öğrencilere imza dağıttı ve sorularını da yanıtladı. Kendisinin genç yaşta böyle bir ödüle layık görülmesinden gurur duyduğunu ifade eden Emre Belözoğlu, daha uzun süre futbol oynamak istediğini kaydederek, "Çizgimi devam ettirmek istiyorum. Bugünkü şartlarda 10-15 yıl daha üst düzeyde futbol oynamak istiyorum" dedi. 
     Galatasaray Teknik Direktörü Mircea Lucescu’nun, "Atlar, köpekler istediği zaman ölmezler" şeklindeki sözünün hatırlatılması üzerine, "O bir Rumen atasözü ve yoruma açıktır" diyen Emre, gündemde olan İnter’e transferi ile ilgili olarak ise, "Transfer konusunda konuşmak istemiyorum. Çünkü Galatasaray’ın büyük hedefleri var. Hakkımda hayırlısı neyse, o olsun. Bu konu çok fazla speküle edildi" diye konuştu. 
     Bir öğrencinin, maçlardaki sinirli ve agresif hareketlerinin nedenin sorması üzerine ise Emre, bu tip hareketleri yorgunluğa bağlayarak, "Haftada 3 maç yapıyoruz. Bu bizi çok yoruyor ve bu sinirli hareketleri yorgunluğa bağlıyoruz. Ancak emin olun, maçtan sonra biz de üzülüyoruz" şeklinde konuştu. 
     Ayrıca, başka bir ülkeye tranfser olması halinde ailesinden ayrılıp ayrılmayacağı şeklindeki bir soruya da Emre Belözoğlu, "Başka bir ülkeye gideceğim diye kesin birşey yok. Ancak böyle bir transfer olur Türkiye’den ayrılırsam, ailemi de yanımda götürürüm" diyerek sözlerini tamamladı. Emre, Özel Tercüman Koleji’nde öğrencilerle fotoğraf da çektirdi. 
     




</TEXT>
</DOC>
