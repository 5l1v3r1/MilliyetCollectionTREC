<DOC>
<DOCNO> 40338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/ekonomi/eko05.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
POAŞ’ta şartlar yerine getirildi’ 
</HEADLINE>
<TEXT>

Özelleştirme İdaresi Başkanı Bayar, POAŞ’ı alan Doğan Holding - İş Bankası Grubu’nun yükümlülüğün tamamını peşin ödediğini söyledi 
     ANKARA Milliyet 

     Özelleştirme İdaresi Başkanı Uğur Bayar, Petrol Ofisi AŞ’nin POAŞ özelleştirilmesiyle ilgili çıkan haberler üzerine, "Bize karşı olan şartlar yerine getirildi" dedi. 
     Bayar, Devlet Bakanı Yılmaz Karakoyunlu, TÜPRAŞ Genel Müdürü Hüsamettin Danış ve PETKİM Genel Müdürü Turgut Bozkurt’un PETKİM Yarımca Tesisleri’nin TÜPRAŞ’a devrine ilişkin toplantıda yaptığı açıklamada, POAŞ ile ilgili ortaya atılan iddiaların gerçek dışı olduğunu belirtti ve şöyle konuştu 
     "POAŞ’ı satın alan Doğan Holding - İş Bankası Ortak Girişim Grubu’nun idaremize karşı yükümlülüğü, POAŞ’ın birinci taksiti olan yüzde 40’ı bize ödemesi geri kalanı için bize teminat mektubu vermesi ve üç yıl içinde bunu ödemesi şeklindeydi. Ancak POAŞ’ı alan yatırımcı grup, buna gitmeyip tamamını yani 1 milyon 260 milyon doları sözleşme günü bize getirmiştir." 
     
     TÜPRAŞ’a 5 fabrika 
     Devlet Bakanı Yılmaz Karakoyunlu da, Yarımca Tesisleri’nin devrine ilişkin çalışmaların sonuçlandığını söyledi. Karakoyunlu, taraflar arasında imzalanan protokole göre, lojman ve sosyal tesisler hariç beş fabrikanın TÜPRAŞ’a devredileceğini, bunun karşılığında TÜPRAŞ’ın PETKİM’e 20 milyon doları peşin, 60 milyon dolar ödeyeceğini bildirdi. 
     Karakoyunlu, Yarımca Tesisleri’nde çalışan bin kişinin devir sonrası TÜPRAŞ’ta görev yapacağını, devredilecek personelin kıdem tazminatlarını PETKİM’in ödeyeceğini, işlem bittikten sonra diğer özlük haklarının tamamının TÜPRAŞ’ça yerine getirileceğini bildirdi. Karakoyunlu 500 kadar personelin de Petkim Aliağa Tesisleri’nde görevlendirileceğini söyledi. 
     Karakoyunlu, protokolü, Özelleştirme Yüksek Kurulu’nun onayına sunacağını kaydetti. 
     



 EKONOMİ 


















</TEXT>
</DOC>
