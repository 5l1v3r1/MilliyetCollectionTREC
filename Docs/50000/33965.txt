<DOC>
<DOCNO> 33965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/son/sondun17.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk yönetmen Özpetek'e 'Roma'nın Kurdu' ödülü... 
</HEADLINE>
<TEXT>

     Türk yönetmen Ferzan Özpetek, son filmi ''Cahil Periler'' ile Roma üzerine çevrilen yılın en iyi filmine verilen ''Roma'nın Kurdu'' ödülü aldı. 
     Roma kentinin kuruluş sembolü olan Romolo ve Remo'ya süt veren kurt heykelciği olan ödül, Roma Belediyesi kültürel etkinlikler bölümü tarafından Özpetek'e layık görüldü. 
     Belediyenin, Roma üzerine çevrilmiş yılın en iyi filmi ödülünü uzun zamandır vermediği öğrenilirken, ''Cahil Periler'' filminin Roma'nın şimdiye kadar ön plana çıkartılmayan yanlarını sunduğu için ödülü almaya hak kazandığı bildirildi. 
     Bu arada, İtalya'da 23. haftasına giren ''Cahil Periler'', gösterimdeki filmler arasında hala ilk 5 sırada yer alıyor. Sezon içinde en fazla hasılat elde eden ikinci İtalyan filmi olan ''Cahil Periler'', 9 milyon dolarlık hasılat elde etti. 
     Eylül ayında Türkiye'de de gösterime girecek filmin yönetmeni Özpetek, ''Cahil Periler''in, İtalya'da yakaladığı başarıyı Türkiye'de de yakalamasını umut ettiğini söyledi. 
     Çok iyi bir sezon geçirdiğini ve İtalya'nın birçok bölgesindeki film festivallerinden ödüller aldığını kaydeden Özpetek, ''Son olarak Umbria bölgesinde bir festivalde, 'sinemanın tayı' ödülünü verdiler. Ödül olarak canlı bir yarış tayı aldım. Şimdilik nereye koyacağımı bilmiyorum. Ama herhalde Umbria'da bulunduğu çiftlikte bırakır, arada gider bakarım'' dedi. 
     İtalyan reklam dünyasına da giren Özpetek, ''Yaz başında reklam filmleri çekmeye başladım'' diye konuştu. 






</TEXT>
</DOC>
