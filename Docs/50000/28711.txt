<DOC>
<DOCNO> 28711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/son/sondun22.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem - Papandreu buluşması Yunan basınında "Atmosfer olumluydu" 
</HEADLINE>
<TEXT>

     Yunan basını, Dışişleri Bakanı İsmail Cem ve Yunanistan Dışişleri Bakanı Yorgo Papandreu'nun Sisam adası ve Kuşadası buluşmalarının olumlu bir atmosferde gerçekleştiğini yazdı. 
     Cem ve Papandreu'nun Türk-Yunan sorunları ve Kıbrıs konusuna değinmemelerinin atmosferin olumlu olmasına yardımcı olduğu yorumunu yapan gazeteler, ''daha az önemli konularda'' işbirliğini ileri götürmeye yönelik adımlar atıldığını vurguladılar. Yunan basının hemen tamamı, buluşmayla ilgili haberlerini ''Cem ve Papandreu arasında kırmızı hat'' başlığıyla okuyucularına duyurdu. 
     Bakanlar arasında kurulacak direkt telefon hattının ikili ilişkilerde yeni gerginliklerden kaçınmak için kullanılacağı yorumunu yapan gazeteler, Cem ve Papandreu'nun gelecekte Türkiye ve Yunanistan'ın Ege'de birlikte sismik araştırma yapmaları ümidini dile getirdiklerine de dikkati çektiler. Bu arada, Atina'da yayımlanan Ta Nea gazetesi, diplomatik kaynakların, iki ülke arasındaki işbirliğinin sürdürülmesinin gelecekte ikili sorunların çözümü açısından şart olduğu görüşünü taşıdıklarını yazdı. Cem'in ''Güvenlik, ekmek ve insan'' başlıklarıyla ikili işbirliğini tanımladığını belirten Elefterotipiya ise, ''Türk Bakan, güvenlikle, iki ülke arasındaki savaş havasının dağılması, ekmek ile turizm ve ticari işbirliğini, insan ile de iki halk arasındaki yakınlaşmayı tanımladı'' dedi. 
     İki bakanın kurulacak ''kırmızı hat'' ile direkt olarak temas kurmaya karar verdiklerini belirten Ethnos gazetesi, bakanların amacının yeni gerginliklerden kaçınmak olduğunu yazdı. Kuşadası-Sisam buluşmasını, ''Ekonomik işbirliği çerçevesinde yakınlaşma'' olarak tanımlayan Elefteros Tipos gazetesi, sahilde yapılan toplantılar, zeybek dansları, zeytin ağaçları ve güvercinler eşliğinde Doğu Ege'de ortak bir ekonomik alan oluşumuna gidildiğini kaydetti. Gazete, işbirliği havasına rağmen, Türkiye'nin Rodos ve İstanköy Kos adalarında ''azınlık sorunu'' yaratmaya çalıştığını da iddia etti. ''Zeytin ve zeybek danslarına direkt hat'' başlığını kullanan Apoyevmatini gazetesi ise, Cem-Papandreu buluşmasını ''turistik gezi'' olarak tanımladı. 
     Papandreu'nun zeybek oynamasına da alaylı bir dille değinen Apoyevmatini, ''Cem de bilinen gülümsemesiyle Papandreu'yu izledi ve yalnızca alkışladı'' dedi. 







</TEXT>
</DOC>
