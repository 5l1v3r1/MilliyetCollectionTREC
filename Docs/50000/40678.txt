<DOC>
<DOCNO> 40678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/son/sontur15.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah lideri kaçmaya çalışırken öldürülmüş 
</HEADLINE>
<TEXT>

     Adana'nın Pozantı İlçesi'nde düzenlenen operasyonda, terör örgütü Hizbullah'ın üst düzey yöneticisi Sülhaddin Ürük'ün kuşatma altındaki evden kaçmaya çalışırken, ihtara uymaması üzerine açılan ateş sonucu ölü olarak ele geçirildiği öğrenildi. 
     Alınan bilgiye göre, emekli öğretmen Osman Koç'a ait Pekmez Tepesi mevkii Yeşilyayla Mahallesi, 34 Sokak, 22 no'lu evi, kendisini Şanlıurfalı ve ''Hacı'' olarak tanıtan, minibüsle halı ticareti yaptığını söyleyen bir kişi, Haziran ayında 650 milyon liraya sezonluk olarak kiraladı. 
     Evdeki erkeğin her gün minibüsle ayrıldığını belirten komşuları şunları söylediler 
     ''Evde bir kadın, 15 yaşlarında bir kız, 7 çocuk bulunuyordu. Hatta 20 gün kadar önce de kadın bir erkek çocuk doğurdu. Ancak, fazla bir diyaloğumuz yoktu. Kapalı bir aile görünümü veriyorlardı. Çocukları fazla konuşmazdı. Zaman zaman bazı ziyaretçileri olurdu. Ama, dikkat çekmezlerdi. Bu sabahki operasyona kadar da olayı bilmiyorduk. Güvenlik güçlerinin anonsları üzerine uyandık. Bir kişi kaçmaya çalışırken, dur ihtarına uymayınca açılan ateş sonucu vuruldu. Zaten, operasyon öncesinde de evdekiler içerdeki çocukları dışarı göndermişlerdi.'' 
     Bu arada, iki katlı evin kapısının mühürlendiği, bazı bölümlerde arşiv bilgilerinin ele geçirilmesini önlemek amacıyla çıkartılan yangın nedeniyle duman isleri bulunduğu ve pencerelerinin kırık olduğu gözlendi. 
     Operasyonda, Hizbullah'ın üst düzey yöneticilerinden Sülhaddin Ürük ölü ele geçirilmişti. 
     Bu arada, Adana ve Niğde'de eş zamanlı olarak gerçekleştirilen operasyonlarda yakalanan, terör örgütü şurasında yer alan üst düzey yöneticilerden Hacı Bayancık, kurye olarak faaliyet gösteren Halil Aslan, Mehmet Veysi Özel ile Naci Mungan sahte kimlikli bir terörist ile adları açıklanmayan 2 kadının Adana Emniyet Müdürlüğü'nde sorgulanmasına devam edildiği bildirildi. 
     Niğde'deki operasyon 
     Niğde'nin Ulukışla ilçesine bağlı Çiftehan beldesinde düzenlenen operasyonda da, terör örgütü Hizbullah'ın üst düzey yöneticisi ile ailesinin kaldığı evin, 2 ay önce 200 milyon liraya kiralandığı belirlendi. 
     "Terör örgütü şurası''nda yer alan üst düzey yöneticilerden Harun-Hafız kod adlı Hacı Bayancık'ın oturduğu tespit edilen Çiftehan beldesindeki ev, bu sabaha karşı yapılan operasyon sonrası Çiftehan Jandarma Karakol Komutanlığı tarafından mühürlendi. 
     Operasyonun görgü tanığı ev sahibi Durmuş Ali Akalın'ın 16 yaşındaki kızı İ.A, sabah erken saatlerde başlayan operasyonda, çok sayıda silah sesi duyduğunu, evin kırılan pencerelerinden iki adet göz yaşartıcı bomba atıldığını söyledi. Yakalanarak gözaltına alınan Hacı Bayancık'ın 2 ay önce kaplıcalara girmek amacıyla 200 milyon lira ücret ödeyerek evlerini kiraladığını anlatan İ.A, ''kira süresi bu cumartesi günü doluyordu. 
     Evde bu kişinin dışında bir kadın ile 5 çocuk bulunuyordu. Bizlerle fazla görüşmezlerdi. Kadın, kara çarşaflı olarak dolaşırdı. Dikkatimizi çeken bir başka husus ise eve sık sık bir minibüsün gelmesiydi'' dedi. 
     Olay sonrası, ev sahibi Durmuş Ali Akalın'ın da Jandarma tarafından ifadesi alınmak üzere Adana'ya götürüldüğü öğrenildi. 
     
     






</TEXT>
</DOC>
