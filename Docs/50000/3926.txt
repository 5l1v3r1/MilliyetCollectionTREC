<DOC>
<DOCNO> 3926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/son/sontur08.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolu'da izci grubunun kamp yaptığı barakalarda 195 adet dinamit lokumu ele geçirildi 
</HEADLINE>
<TEXT>

     Bolu İl Jandarma Komutanlığı ekipleri, Aladağ'da Orman İşletmesi'ne ait işçi barakalarında 195 adet tüm, 2 adet de yarım dinamit lokumu ele geçirdi. 
     Jandarma Komutanı Albay Osman Ödemiş, yaptığı açıklamada, jandarma ekiplerinin, yaptıkları kontrollerde, Alabarda Orman İşletme Şefliği'ne ait eski işçi barakaları olarak bilinen binaların alt katında, 195 adet tüm, 2 adet de yarım olmak üzere toplam 197 dinamit lokumu bulunduğunu bildirdi. 
     Ödemiş açıklamasında, 2000 yılı yaz döneminde, Bolu'nun Seben ilçesi Başalan yaylası mevkiinde, İstanbul'da faaliyet gösteren bir izci grubunun konaklamak maksadıyla Alabarda Orman İşletme Şefliği'ne ait eski işçi barakaları olarak bilinen binalarda kaldıklarının belirlendiğini kaydetti. Jandarma Komutanı Ödemiş, konu ile ilgili soruşturma başlatıldığını bildirdi. Yetkililer, barakalarda ele geçirilen patlayıcı maddelerin üretimi, ithali, taşınması, saklanması, depolanması, satışı, kullanılması ve yok edilmesinin ancak izin alınarak gerçekleştirilebileceğine dikkati çektiler. 




</TEXT>
</DOC>
