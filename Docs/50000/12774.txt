<DOC>
<DOCNO> 12774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/son/sontur25.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit Bakan Gökalp'in sözleriyle ilgili yorum yapmadı 
</HEADLINE>
<TEXT>

     Başbakan Bülent Ecevit, Tarım ve Köyişleri Bakanı Hüsnü Yusuf Gökalp'e atfedilen ve bugün bazı basın organlarında yer alan sözlerle ilgili olarak, ''Ben birşey söylemek istemiyorum'' dedi. 
     Ecevit, Sabiha Gökçen'in cenaze töreninin ardından TBMM Başkanı Ömer İzgi ile birlikte bir süre kaldığı Diyanet İşleri Başkanlığı binasından ayrılırken gazetecilerin sorularını yanıtladı. 
     Bir gazetecinin, ''Tarım ve Köyişleri Bakanı Hüsnü Yusuf Gökalp'in sizinle ilgili eleştirileri var. Nasıl değerlendiriyorsunuz'' şeklindeki sorusu üzerine şu karşılığı verdi 
     ''Onu ANAP içinde kendileri değerlendirirler arkadaşlarımız. Ben birşey söylemek istemiyorum. Kaldı ki, bu gübre konusu da aydınlığa çıktı. Bugün Resmi Gazete'de var. Daha başka bilgiler de var. Biz, o konuda epeydir çalışma yapıyorduk. Onun sonucu alınmış durumda.'' Ecevit, ''Başbakan Yardımcısı Devlet Bahçeli ile görüşme imkanınız oldu mu '' sorusunu ise, ''Hayır. Dediğim gibi ben, üzerinde durmaya gerek görmüyorum'' diye yanıtladı. Gökalp'in ''ANAP, hırsızları koruyor'' şeklinde bir ifadesinin bulunduğunun belirtilmesi üzerine de Ecevit, ''O konulara beni karıştırmayın'' dedi. Başbakan Ecevit, Devlet Bakanı Kemal Derviş'ten ''hayırlı haberler'' alıp alamadıklarını soran bir gazeteciye de, ''Ben ihtiyatlı konuşurum. İyi sonuçlar alacaktır. Ama, ne ölçüde, ne şekilde... Biraz daha sabredin, birkaç gün sonra öğreneceğiz'' karşılığını verdi. 




</TEXT>
</DOC>
