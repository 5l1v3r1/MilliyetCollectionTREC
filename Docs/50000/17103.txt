<DOC>
<DOCNO> 17103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/son/sontur06.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş eleştirileri yanıtladı "Zaman kaybettirmeyin" 
</HEADLINE>
<TEXT>

     Başbakan Bülent Ecevit, DYP Amasya Milletvekili Ahmet İyimaya'nın, ''Seçilmemiş bakan'' eleştirilerini içeren sorularını Devlet Bakanı Kemal Derviş'e yanıtlattırdı. Bakan Derviş, kısır çekişmelerin ülkeye zaman kaybından başka birşey kazandırmayacağını bildirdi. 
     Bakan Derviş, DYP'li İyimaya'nın ekonomik kriz ve parlamento dışından bir kişinin bakan olarak atanmasına ilişkin yazılı soru önergesini Başbakan Bülent Ecevit adına yanıtladı. 
     Yaşanan tüm istenmeyen gelişmelere karşın bugün gelinen noktada karamsarlığa yer olmadığı ifade edilen yanıtta, seçkin bir uzman kadronun üzerinde çalıştığı ve büyük ölçüde şekillenen yeni ekonomik program ile enflasyonla mücadeleye taviz verilmeksizin devam edileceği bildirildi. Hükümetin işçisiyle, memuruyla, çiftçisiyle, sanayicisiyle halkın tüm kesimlerine hiçbir fark gözetmeksizin hizmet sunma gayreti içinde olduğu kaydedilerek, ''Bu hedeften ayrılabilmemiz mümkün değildir'' denildi. 
     Program ne kadar tutarlı, alınacak önlemler ne kadar yerinde olursa olsun arkasında yeterli kamuoyu desteği olmadğı sürece hiçbir ekonomik programın başarı şansının bulunmadığı belirtilerek, şu görüşlere yer verildi 
     'Hükümetimiz kurulduğu andan itibaren yıllardır çözüm bekleyen sorunlara neşter vurma cesaretini göstermiş, söylendiği şekilde suni gündemlerle uğraşmamış, halkımızın öncelik ve hassasiyetlerini dikkate alarak sorunlarına çözüm bulmaya çalışmıştır. Ancak bugün geldiğimiz noktada ülkemizin siyasi istikrara her zamankinden daha fazla ihtiyacı vardır. 
     Bugün geldiğimiz noktada kısır çekişmeler ülkemize zaman kaybından başka birşey kazandırmayacaktır. Aksine, iktidarıyla, muhalefetiyle ve tüm sosyal kesimleriyle tartışmamız gereken ekonomik programımıza vereceğimiz desteğin biçimi ve boyutu olmalıdır. Tüm geçmiş tecrübeler enflasyonla mücadelede ve ekonomik istikrarın sağlanmasında en önemli ön şartın geniş tabanlı bir toplumsal uzlaşma olduğunu göstermektedir.'' 
     Yanıtta, Hükümetin çözüm arayışında olduğu sorunların kısa vadede enflasyonda bir miktar yükselmeye neden olacağının ve çalışan kesim üzerinde olumsuz etkide bulunacağının bilindiği ifade edildi. Bu nedenle, hükümetin çalışanların uğrayacakları kayıpları en kısa sürede giderecek ek önlemleri almak için gerekli çalışmaları başlattığı ve bunların zamanı geldikçe açıklanacağı bildirildi. 
     Ekonomik sıkıntılara karşı toplumsal uzlaşma çerçevesinde sağlanacak olan toplu hareket biçiminin, ulus olarak içinde bulunulan bu zor dönemin en az sıkıntıyla atlatılmasını sağlayacağı belirtildi. Bu süreçte halka örnek olması gereken Meclis'e önemli görevler düştüğü kaydedilerek, ''Soru önergesinde asılsız bir şekilde çöktüğü iddia edilen siyasal sistem de dahil Türkiye'deki tüm sistemlerin yekvücut olarak içinde bulunduğumuz sıkıntıları aşmada üzerine düşen vazifeyi yerine getirmesi gerekmektedir'' denildi. 




</TEXT>
</DOC>
