<DOC>
<DOCNO> 36585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/son/sondun25.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Başrollerinde 4 Türk'ün oynadığı "Derviş" filmi Locarno'da yarışıyor 
</HEADLINE>
<TEXT>

     İsviçre'de bu yıl 54'ünsü düzenlenen Uluslararası Locarno Film Festivali'nde, başrollerinde 4 Türk oyuncunun rol aldığı, Fransız-İtalyan-Alman ortak yapımı ''Derviş'' filmi de yarışıyor. 
     19 filmin katıldığı Uluslararası Film Yarışması kategorisinde gösterime giren ve bir Mevlevi dervişinin yaşamını anlatan filmin Dünya prömiyeri bugün yapılıyor. 
     Yönetmenliğini Claudio Collepicolo'nun yaptığı, senaryosunu Alberto Rondalli ve Mesa Selinviç'in yazdığı filmin başrollerini ise Antonio Buil Puejo, Yüksel Arıcı, Soner Ağın, Cezmi Baskın ve Haldun Boysan paylaşıyor. 
     Film, 1900'lü yıllara doğru bir Osmanlı kasabasında, tamamıyla kendi manevi dünyasında yaşayan Mevlevi şeyhi Ahmet Nureddin'in, dönemin baskıcı yönetimiyle yaşadığı sorunları anlatıyor. Mevlevi tekkesinin işleviyle, gücü elinde bulunduran devlet yönetiminin rollerinin de sorgulandığı Derviş filmi, 133 dakika ve Türkçe. 
     İsviçre'nin Locarno şehrinde 2-12 Ağustos tarihleri arasında düzenlenen Uluslararası Locarno Film Festivali'nde ödül alan filmler ise yarın belli olacak. 
     Bu yıl toplam 100 filmin gösterildiği festivalin ödül töreni, yarın saat 21.00'de başlayacak. 







</TEXT>
</DOC>
