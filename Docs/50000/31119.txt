<DOC>
<DOCNO> 31119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/09/son/sondun05.html </URL>
<DATE> 2001/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Beatles'ın eski üyesi George Harrison yine kanserle savaşıyor 
</HEADLINE>
<TEXT>

     İngiliz efsanevi müzik grubu Beatles'ın eski üyesi George Harrison'ın, İsviçre'de kanser tedavisi gördüğü bildirildi. 
     İsviçre gazetesi Sonntagszeitung'da çıkan habere göre, Harrison, İsviçre'nin güneyindeki Bellinzona'daki bir kanser hastanesinde beynindeki tümör nedeniyle tedavi oldu. Haberde, Harrison'ın Mayıs'tan Haziran'a kadar hastanede kalarak radyoterapi gördüğü belirtildi. Kanser uzmanı Franco Cavalli, Harrison'ı San Giovanni hastanesinde tedavi ettiğini doğruladı, ancak ayrıntı vermedi. George Harrison ve eşi Olivia, 1.5 yıl önce, Londra'nın batısındaki evlerine giren bir kişinin bıçaklı saldırısına uğramıştı. Saldırıda Harrison göğsünden yaralanmıştı. Bu yılın başlarında akciğerindeki kanserli tümörü aldıran 58 yaşındaki Harrison'a, 1998'de de gırtlak kanseri teşhisi konulmuş, eski Beatles üyesi ışın tedavisiyle hastalığı yenmişti. 







</TEXT>
</DOC>
