<DOC>
<DOCNO> 39247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/son/sonspo09.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Hakan Lazio maçına yetişiyor, diğer sakatlar ise... 
</HEADLINE>
<TEXT>

     Galatasaray'da sakatlıkları devam eden futbolculardan Hakan Ünsal'ın, 11 Eylül Salı günü Şampiyonlar Ligi'nde SS Lazio ile yapılacak maça kadar iyileşebileceği, ancak Ümit Karan'ın durumunun şüpheli olduğu bildirildi. 
     Kulüp doktorlarından Serhan Kurtulmuş, iki futbolcunun da Çarşamba günü fizik çalışmalarına katılabileceğini ifade ederek, ''Hakan Ünsal, SS Lazio maçına kadar büyük bir ihtimalle hazır olacak. Ancak, Ümit Karan'ın durumu henüz kesin değil'' dedi. 
     Ümit Karan'ın antrenmanlarda kendini nasıl hissettiğinin önemli olduğunu kaydeden Kurtulmuş, bu oyuncu hakkında, çalışmalara başlamasının ardından daha net bilgi sahibi olabileceklerini söyledi. 
     
     Sergen'de ödem 
     Sarı-kırmızılı ekibin Çaykur Rizespor ile yaptığı karşılaşmada sol ayak bileğine darbe alan Sergen''de ödem meydana geldiği açıklandı. 
     Kurtulmuş, Sergen'in sakatlığının fazla önemli olmadığını belirtirken, Arif'in de sağ ayak bileğine darbe aldığını, ancak bu futbolcuda da önemli bir sakatlığın oluşmadığını sözlerine ekledi. 
     
     İzin başladı 
     Galatasaray'da teknik direktör Mircea Lucescu'nun, milli maçlar nedeniyle oyuncularına verdiği iki günlük izin bugün başladı. 
     Sarı-kırmızılı futbolcular, ligde 4. haftada Antalyaspor ile yapacakları maçın hazırlıklarına, Çarşamba akşamı Florya Metin Oktay Tesisleri'nde yapacakları idman ile başlayacak. 






</TEXT>
</DOC>
