<DOC>
<DOCNO> 22567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/son/sondun11.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
"Biri bizi gözetliyor" salgını İngiliz televizyonlarına da sıçradı 
</HEADLINE>
<TEXT>

     Birçok ülkede ilgiyle izlenen ''Big Brother''ın bir versiyonu da İngiltere'de hazırlanıyor. 
     Channel 4 televizyonu, düzenlediği yarışmada, her adımı milyonlarca kişi tarafından izlenecek olan hizmetçi ve uşakların en iyilerini belirleyecek. 
     İngiliz TV kanallarında 1970'li yıllarda yayınlanan ''Upstairs, Downstairs'' Yukardakiler, Aşağıdakiler adlı dizi filmden esinlenerek hazırlanan yarışmada, 12 uşak ve hizmetçinin geleneksel İngiliz ailelerinin yanına yerleştirilecekleri ve bu kişilerin hem profesyonel becerilerinin, hem de yanında çalıştıkları aileyle ilişkilerinin gözetleneceği açıklandı. Söz konusu ailelerin yanında en uzun süreyle çalışmayı başaran ve en yüksek profesyonel performansı sergileyen kişinin 1 milyon sterlinlik ödülü kazanacağı belirtiliyor.Channel 4 yönetimi, İngiltere'de ''Yukardakiler''i temsil eden klasik bir İngiliz ailesi bulmanın güç olmayacağını, ancak hemen herkesin yanında çalışan kişilerden şikayetçi olduğunu göz önüne alınca, ''Aşağıdakiler''i iyi temsil edecek çalışanı bulma konusunda kuşkuları olduğunu bildirdi. Halen İngiltere ve İskoçya'da programa uygun evlerin aranmasına devam edildiğini belirten televizyon yönetimi, programın önümüzdeki yayın döneminde yayına gireceğini açıkladı. 







</TEXT>
</DOC>
