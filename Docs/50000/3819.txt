<DOC>
<DOCNO> 3819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/spor/spo02.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener’de ışık isyanı 
</HEADLINE>
<TEXT>

Şükrü Saraçoğlu Stadı aydınlatma sisteminin, oyuncuları rahatsız ettiği ortaya çıktı 
     YUSUF KOBAL 

     Rüştü’nün sıkıntısı 
     FENERBAHÇELİ futbolcuların, Şükrü Saraçoğlu Stadı’nda oynadıkları maçlarda, aydınlatma sistemi nedeniyle büyük rahatsızlık duydukları ortaya çıktı. İstanbul’daki stadda ilk yarı boyunca tüm lig maçlarını kazanmasına rağmen, kalesinde bol bol gol gören Sarı - Lacivertli ekibin file bekçisi Rüştü’nün bu konuda isyan bayrağı açtığı bildirildi. 
     
     Herkes dert yandı 
     RÜŞTÜ’NÜN, Kocaeli ile oynanan ilk yarının son maçının devre arasında Mustafa Denizli’ye sıkıntısını anlattığı ifade edildi. Milli file bekçisinin "Hocam hiçbir şey göremiyorum. Ne tarafa baksam ışıklar gözümü alıyor. Topu takip edemiyorum ve sıkıntı yaşıyorum" diye dert yandığı ifade edildi. Diğer futbolcuların da Rüştü’ye destek verdiği öğrenildi. 
     
     Ayarlama yapılmadı 
     FENERBAHÇELİ diğer oyuncuların, özellikle havadan gelen topları görmekte zorluk çektiklerini bildirdikleri öğrenildi. Futbolcuların, bu konuda önlem alınmasını istedikleri öğrenildi. Ancak yönetimin, ışık isyanına karşılık şu ana kadar Şükrü Saraçoğlu Stadı’nın ışıklandırma sisteminde herhangi bir ayarlama ya da değişikliğe gitmediği ifade edildi. 
     
İstanbul’a dönüş      FENERBAHÇE’NİN, 12 günlük Antalya Belek kampı bu sabah yapılacak son antrenmanla sona erecek. Sarı - Lacivertli futbolcular, Mustafa Denizli’nin dün sabahki çalışmayı iptal etmesi üzerine, ormanda toplu yürüyüş yaptılar. Denizli yarım saatlik bu yürüyüşü, bir sohbet havasına dönüştürdü. Fenerbahçe dün akşam ise normal çalışmasını yaptı. 
     


 SPOR 


































</TEXT>
</DOC>
