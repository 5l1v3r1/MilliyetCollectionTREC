<DOC>
<DOCNO> 49596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/son/sondun27.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair harekata desteği artırma çabasında "11 Eylül'ü unutmayın" 
</HEADLINE>
<TEXT>

     İngiliz kamuoyunun Afganistan'a yönelik harekata verdiği desteğin düşüş eğilimine girdiği bir sırada, halkı harekatın gerekliliğine ikna etme çabasına giren Başbakan Tony Blair, ''11 Eylül'de yaşanan dehşeti unutmayın'' dedi. 
     Galler Bölge Parlamentosu'nda konuşan Blair'in, Galler Milliyetçi Partisi'nin harekata resmen karşı çıkan tek siyasi oluşum olması nedeniyle burayı özellikle seçtiği belirtiliyor. 
     Bu partinin yanı sıra diğer bazı partilerin taraftarlarının savaş karşıtı protesto gösterileri arasında Parlamento'ya giren Blair'in çevresinde güçlü bir koruma ağı oluşturuldu ve Cardiff kentinde yoğun güvenlik önlemleri alındı. 
     Blair, Afganistan'a yönelik harekatın insanlığın önündeki önemli bir sınav olduğuna dair uyarılarda bulunduğunu anımsatırken, ''Tabii ki, dünya kamuoyunun sivillerin zarar görmesi, göçmen krizi ve insani yardımların yerine ulaşması gibi konularda büyük kaygıları var. Bizim görevimiz de bu kaygılara sağlıklı biçimde gidermek'' dedi. 
     -NEDEN SAVAŞIYORUZ - ABD ve İngiltere'nin neden bu harekatın içinde yer aldıklarının ''iyi hatırlanması'' gerektiğini belirten Blair, istihbarat örgütlerinin ellerindeki bütün delillerin 11 Eylül günü yaşanan büyük facianın tek sorumlusunun Usame Bin ladin olduğunu gösterdiğini söyledi. 
     Harekatın nedeninin Taliban rejiminin Bin Ladin ve onun terör örgütü El Kaide'yi koruması olduğunu ifade eden Blair, ''Eğer bu harekatı yapmazsak, Bin Ladin bu katliamları sürdürecek, Taliban da onu korumaya devam edecekti'' dedi. Blair, Taliban ve El Kaide'yi ''uygarlığın her türüne ve her unsuruna düşman'' olarak tanımlarken, bunları durdurmanın başka yolunun olmadığını kaydetti. 
     Blair, El Kaide ve Bin Ladin'i adaletin önüne çıkarmak ya da tümüyle etkisiz hale getirmek, Afganistan'daki Taliban rejimini geniş tabanlı bütün etnik grupların temsil edildiği bir yönetimle değiştirmek gibi bir hedefleri olduğunu belirtti. 
     -MÜSLÜMANLARIN DESTEĞİNE TEŞEKKÜR- İngiltere Başbakanı Tony Blair, uluslararası koalisyonun gücünü sürdürdüğünü belirtirken, özellikle bu koalisyona destek veren Müslüman ülkelere teşekkür etti. 
     Bin Ladin'in bu ülkeler arasında bulunan Suudi Arabistan'ın vatandaşı olduğunu anımsatan Blair, ''Ancak bu kişi bu ülkenin adını kirletiyor'' dedi. Blair, İngiliz kamuoyuna hitaben, şöyle dedi 
     ''Bu harekatı niye yaptığımızı hiç unutmamamız son derece önemli. 
     Yine o uçakların ikiz kulelere çarptığı anda neler hissettiğimizi de asla unutmamamız gerekiyor. 
     Bin Ladin'in propoganda videolarından yansıyan yüzündeki o şeytani ifadeyi asla unutmayın. Evlatlarını yitiren o upuzun ülkeler listesini de unutmayın. Unutmayın ki o liste sadece bir dini inancı değil, aralarında Müslümanların da bulunduğu bütün inançlardan insanları içeriyordu. 
     Şu iyi bilinmeli ki biz İslam ile savaşıyor değiliz. Asıl din, ırk, dil ve renk ayrımı gözetmeden kendi fanatik görüşlerini paylaşmayan bütün dünya ve insanlıkla savaş halinde olan Taliban ve onun koruması altındaki El Kaide örgütüdür.'' 
     






</TEXT>
</DOC>
