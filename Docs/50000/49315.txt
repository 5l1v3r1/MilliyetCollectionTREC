<DOC>
<DOCNO> 49315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/son/sontur24.html </URL>
<DATE> 2001/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Meriç Operasyonu...Hüseyin Saral tutuklandı 
</HEADLINE>
<TEXT>

     Türkiye ve Romanya polisinin ortaklaşa düzenlediği ''Meriç Operasyonu'' kapsamında yakalandıktan sonra Türkiye'ye iade edilen organize suç örgütü elebaşı Hüseyin Saral, hakkındaki gıyabi tutuklama kararının vicahiye çevrilmesi üzerine, Kartal Özel Tip Cezaevi'ne konuldu. 
     İstanbul 1 Nolu DGM'de, 19 sanığın yargılandığı dava çerçevesinde hakkında gıyabi tutuklama kararı verilerek, dosyası ayrılan Saral, DGM Cumhuriyet Savcısı Nazmi Okumuş tarafından sorgulandı. 
     Sorgusunda ''1999 yılından bu yana yasa dışı yollardan Türkiye'ye mazot ve benzin türevi maddeler göndererek, ülke içinde dağıtımını sağladığı ve haksız çıkar elde etmek için organize suç örgütü oluşturduğu'' yolundaki iddiaları reddeden Saral, daha sonra İstanbul 1 Nolu DMG Yedek Hakimliği'ne sevk edildi. 
     Saral, burada yeniden yapılan sorgusunun ardından ''çıkar amaçlı suç örgütü oluşturmak'' ve ''toplu akaryakıt kaçakçılığı yapmak'' suçlarından dolayı hakkında verilen gıyabi tutuklama kararının vicahiye çevrilmesi üzerine, Kartal Özel Tip Kapalı Cezaevi'ne gönderildi. 
     Hüseyin Saral hakkında bir gasp olayı ile ilgili davanın görüldüğü Bakırköy 4. Ağır Ceza Mahkemesi'nce verilen gıyabi tutuklama kararının ise 7 Aralık 2001'de yapılacak duruşmada ele alınacağı öğrenildi. 
     Bu arada, Hüseyin Saral'ın, DGM'ye gelen imam nikahlı eşi Nur Büyüksarıoğlu ve diğer akrabalarıyla elleri kelepçeli halde selamlaşmaya çalıştığı gözlendi. 
     






</TEXT>
</DOC>
