<DOC>
<DOCNO> 5674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/06/dunya/adun.html </URL>
<DATE> 2001/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Görevimiz tehlike ... 
</HEADLINE>
<TEXT>

Suudi Arabistan, Riyad’ta iki otomobili uzaktan kumandalı bombayla havaya uçurup bir İngiliz’in ölümüne neden olduğunu iddia ettiği üç Avrupalıyı televizyona çıkardı. Ancak bombacılardan’ ikisinin doktor, birinin de ekonomist olması kafaları karıştırdı. Üç kişi ajan mı, yoksa adi suçlu mu 
     DIŞ HABERLER SERVİSİ 

     Suudi Arabistan, geçen kasım ayında Riyad’ta iki otomobili uzaktan kumandalı bombalarla havaya uçurarak bir kişiyi öldürüp üçünü de yaralayan üç Avrupalıyı yakaladığını açıkladı. 
     Suudi Televizyonu önceki akşam sürpriz bir kararla üç Avrupalının suçlarını itiraf ettikleri görüntüleri yayınladı. Adının Alexander Mitchell olduğunu açıklayan ve oldukça bitkin olduğu gözlenen bir İngiliz vatandaşı, "17 Kasım’da Riyad’ta Christopher Rodway’in otomobiline bomba koymak için emir aldığımı ve bunu yerine getirdiğimi itiraf ediyorum" dedi. 
     Riyad’ta bir askeri hastanede Anestezi Bölümü Şefi olan Mitchell’den sonra sırayla ekrana çıkarılan Kanadalı Acil Servis Uzmanı William Sampson ile Suudi Kalkınma Fonu’nda danışmanlık yapan Belçikalı ekonomist Raaf Schifte de aynı şekilde suçlarını itiraf ettiler, ancak kimden veya kimlerden emir aldıklarını belirtmediler. 
     
     Bu görüntülerin hemen ardından ekrana gelen Suudi İçişleri Bakanı Prens Nayif ise, üç Avrupalının 17 - 24 Kasım tarihlerinde iki ayrı otomobile bomba yerleştirerek uzaktan kumanda ve bubi tuzaklarıyla havaya uçurduklarını açıkladı. Bu saldırılarda tümü de İngiliz vatandaşları olmak üzere, bir doktor ölmüş, üç İngiliz işçi de yaralanmıştı. 
     İtirafçıların saldırı emrini kim veya kimlerden aldıklarını bildiklerini söyleyen Prens Nayif şimdilik bunları gizli tuttuklarını açıkladı. 
     Ancak ne Suudi İçişleri Bakanı, ne de Kasım ayından beri sorgulandıkları öğrenilen üç Avrupalı, bu saldırıları hangi niyetle gerçekleştirdiklerine dair en küçük bir ipucu verdi. Bu da olayı tam bir bilmeceye dönüştürdü. 
     Riyad’taki saldırıların, Yemen’de USS Cole adlı Amerikan savaş gemisine karşı 12 Ekim’de girişilen ve Suudi milyarder Bin Laden’le bağlantılı olduğu iddia edilen bombalı saldırının ardından gerçekleşmesi akıllara "Acaba bunlar da o saldırının devamı mı ", "Olayların ardında Batılı istihbarat servisleri mi var ", "Yakalananlar ajan provokatör mü " sorularını getirdi. 
     Buna karşılık, Suudi Arabistan’da özellikle Batılıların başını çektiği alkol kaçakçısı şebekelerin varlığından da söz ediliyor. Bu da "Bombalı saldırılar şebeke içi bir iç hesaplaşma olabilir mi " sorusunu beraberinde getiriyor. 
     Bütün bunlar karşısında, başta İngiltere olmak üzere Kanada ve Belçika hükümetleri de suskun kalmayı yeğliyor. Ve bu da olayın daha koyu bir esrar perdesinin arkasına girmesine yol açıyor. 
     
Belçika sahip çıktıGÜVEN ÖZALP Brüksel 
     Bombalama olaylarıyla ilgili olarak yakalananlardan birinin Belçikalı olması Belçika Dışişleri Bakanlığı’nı harekete geçirdi. Aralarında Türkiye’nin de bulunduğu üçüncü ülkelerin, teröristlerin iadelerine ilişkin taleplerini genellikle kulak arkası eden Belçika söz konusu olan "kendi teröristi" olunca kolları sıvadı. 
     Belçika Dışişleri Bakanlığı, saldırı eylemine katıldığı gerekçesiyle tutuklu bulunan Belçikalı’nın savunma hakkının garanti altına alınması için girişimlerde bulunuyor. 
     Belçika Dışişleri Bakanlığı, Raaf Schifte isimli Belçikalının Suudi Arabistan’da, aralık ayında tutuklandığını bildiğini, hatta Riyad’taki büyükelçisinin sanıkla görüştüğünü bildirdi. Ancak bakanlık, olayın "istihbarat boyutu" bulunduğu gerekçesiyle ayrıntılı bilgi bulunmadığını açıkladı. 
     Bakanlık adına açıklama yapan sözcü Koen Vervaecke, sanığın cezaevi koşullarına ilişkin herhangi bir sorun yaşamadığını, savunma hakkının garanti altına alınması için de girişimlerin sürdüğünü kaydetti. 
     Brüksel, tutuklu Belçikalı’nın, gerçekleştirilen iki bombalı saldırıdan birine katıldığını, ancak o saldırıda ölen olmadığını savunuyor. 
     


 DÜNYA 












</TEXT>
</DOC>
