<DOC>
<DOCNO> 37102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/son/sonspo14.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe 14 kişiyle çalıştı... 
</HEADLINE>
<TEXT>

     İstanbulspor ile yapacağı lig maçının hazırlıklarını sürdüren Fenerbahçe, bugün 14 kişiyle çalıştı. 
     Teknik Direktör Mustafa Denizli yönetiminde, Samandıra Tesisleri'nde gerçekleştirilen antrenmana, milli takımlara giden Ogün, Rüştü, Abdullah, Ümit, Serhat, Lazetiç, Rapaiç ve Zoran Mirkoviç ile sakat olan Recep katılmadı. Eksikler nedeniyle çift kale maçta antrenörler Nurettin Yıldız ve Oğuz Çetin da yer aldı. Nurettin Yıldız kaleye geçerken, Oğuz Çetin ise oynadığı futbolla eski günlerini hatırlattı. 
     Sarı-lacivertliler, yaklaşık 2 saat süren antrenmanda istasyon ve şut çalışmasının ardından, kanat organizasyonları ve çift kale maç yaptı. Fenerbahçe'nin sezon öncesi hazırlık çalışmasına katılamayan Oktay'ın yavaş yavaş formuna kavuştuğu gözlendi. Golcü futbolcu, çift kale maçta performansı ve attığı gollerle göz doldurdu. Zaman zaman sağanak yağış altında geçen idmana, ülkesinden dün dönen Revivo da katıldı. İsrailli futbolcunun antrenmanda sürekli Türkçe konuşması dikkati çekti. 
     Fenerbahçeli futbolcular, antrenmanda yapılan şut çalışmasında pek başarılı olamadı. Sarı-lacivertlilerin çalışma sırasında kaleye attıkları 86 şutun ancak 17'si gol oldu. Bu arada, antrenmanlara çıkan Andersson'un hastalığı nedeniyle Özel Acıbadem Hastanesi'nde kontrolden geçeceği bildirildi. Fenerbahçe, İstanbulspor maçı hazırlıklarına yarın yapacağı antrenmanla devam edecek. 







</TEXT>
</DOC>
