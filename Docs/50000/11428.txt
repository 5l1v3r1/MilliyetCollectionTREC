<DOC>
<DOCNO> 11428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/guncel/gun14.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Protestolu bayram 
</HEADLINE>
<TEXT>

Sağlık çalışanları, 14 Mart Tıp Bayramı’nda "Beyaz Yürüyüş" yaptı 
     ANKARA Milliyet 

     14 Mart Tıp Bayramı, sağlık çalışanlarının protesto eylemleriyle kutlandı. Ankara Sağlık Platformu ve bir grup öğrenci, gerçekleştirdikleri "Beyaz Yürüyüşöle sağlık politikalarını eleştirdi. 
     Hacettepe Üniversitesi Merkez Yerleşkesi’nde toplanan Sağlık Emekçileri Sendikası SES üyesi bir grup sloganlar atarak Sağlık Bakanlığı’na yürüdü. 
     Sağlık Bakanlığı’na yaklaştırılmayan grup, Abdi İpekçi Parkı’nda basın açıklaması yaptı. Ankara Sağlık Platformu adına açıklama yapan Ankara Tabip Odası Genel Sekreteri Tufan Kağan, Tıp Bayramı’nın sağlık düzeyinin yetersizliği ve çalışanların ücretlerindeki aşırı kayıplar nedeniyle bayram havasında kutlanamadığını söyledi. 
     Cumhurbaşkanı Ahmet Necdet Sezer, 14 Mart Tıp Bayramı nedeniyle yayımladığı mesajda, "Sağlık hizmetlerinde ulaştığımız düzey sevindirici olarak değerlendirilebilir, ancak hiçbir zaman yeterli görülmemelidir" dedi. 
     
Muhabirimize ödülİSTANBUL Milliyet 
     İstanbul Tabip Odası’nın geleneksel olarak çeşitli dallarda verdiği 14 Mart Ödülleri, sahiplerini buldu. Ödüllerden "Yazılı Basın Haber Ödülü"ne Milliyet Gazetesi Sağlık Muhabiri Ayşegül Aydoğan layık görüldü. Bu yıl özel olarak işsiz gazeteciler için verilen "Basın Dayanışma Özel Ödülü"nü Türkiye Gazeteciler Cemiyeti Yönetim Kurulu adına Nail Güreli aldı. 
     


 GÜNCEL 























</TEXT>
</DOC>
