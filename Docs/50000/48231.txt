<DOC>
<DOCNO> 48231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/son/sonspo13.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray yöneticisi Albayrak "İnancımızı yitirmedik..." 
</HEADLINE>
<TEXT>

     Galatasaray'da Beşiktaş maçında alınan 1 puan, sarı-kırmızılıları hem üzdü, hem de sevindirdi. 
     Futbol Şubesi Üyesi Abdurrahim Albayrak, dün akşam BJK İnönü Stadı'nda muhteşem bir atmosfer yaşadıklarını ifade ederek, ''Böyle bir atmosferden puan almak zordu, ancak inancımızı yitirmeyerek beraberliğe ulaştık ve zoru başardık'' dedi. 
     Bir haftadır Beşiktaş'ın iyi bir takım olduğunu ve maçın zor geçeceğini söylediğini kaydeden Albayrak, ezeli rakiplerinin dinamik kadrosuyla her takımı yenebilecek güçte olduklarını ileri sürdü. 
     Abdurrahim Albayrak, maçın ilk dakikalarında bir gollerinin verilmediğini belirterek, ''Herhalde hakem Muhittin Boşat göremedi, canı sağolsun'' diye konuştu. 
     
     'Lucescu'nun taktiği tuttu' 
     İkinci yarıda teknik direktör Lucescu'nun Sergen'i oyuna alarak orta sahaya hakim olmak istediğini belirten Lucescu, ''Hocamızın bu taktiği tuttu'' dedi. 
     Maçın devre arasında takımı motive edici konuşmaların yapıldığını bildiren Albayrak, ''Maçın takım ve özellikle Emre için önemini oyunculara anlattık. Onlar da gereğini yaptılar. 3-2 kazanabilirdik, 3-3 de olabilirdi. Dostça bir maç oldu. '' şeklinde konuştu. 
     
     'Avrupa takımları Galatasaray'dan korkuyor' 
     Hafta içinde deplasmanda İtalya'nın SS Lazio takımıyla yapacakları maça da değinen Abdurrahim Albayrak, bu karşılaşmadan puan alacaklarına inandığını ifade etti. 
     Albayrak, Avrupa kupalarında artık rakiplerin Galatasaray'dan korktuğunu vurgulayarak, ''Sakatlarımız var. Ancak, biz de Galatasarayız. Eskiden İtalyan takımlarından biz çekinirdik, şimdi onlar bizden korkuyor. Zorlu deplasmandan puanla ayrılacağımıza inanıyorum'' diye konuştu. 
     
     'Milan maçında kendimi parçaladım' 
     Galatasaray'ın eski teknik direktörü Fatih Terim'in başında olduğu AC Milan'ın, İnter ile yaptığı maçın ikinci yarısını televizyondan izlediğini söyleyen Albayrak, bu karşılaşmada büyük heyecan yaşadığını anlattı. 
     Maçta AC Milan'ın attığı gollerde müthiş bir sevinç yaşadığını belirten Albayrak, ''Nasıl Ali Sami Yen Stadı'nda kendimi parçalıyorsam, dünkü AC Milan-İnter maçının ikinci yarısında da aynısı oldu. Kendimi yerden yere vurdum. Fatih hoca için çok sevindim'' diyerek sözlerini tamamladı. 
     






</TEXT>
</DOC>
