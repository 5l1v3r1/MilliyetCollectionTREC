<DOC>
<DOCNO> 9717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/02/son/soneko07.html </URL>
<DATE> 2001/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Esnaf ve sanatkardan hükümete teşekkür ilanı 
</HEADLINE>
<TEXT>

     Türkiye Esnaf ve Sanatkarlar Kredi ve Kefalet Kooperatifleri Birlikleri Merkez Birliği, Halk Bankası'nın esnaf ve sanatkara verilmesine, hükümet cephesinde olumlu bakıldığını belirterek, gazetelere verdikleri ilanlarla hükümete teşekkür etti. 
     Türkiye Esnaf ve Sanatkarlar Kredi ve Kefalet Kooperatifleri Birlikleri Merkez Birliği Genel Yönetim Kurulu adına Genel Başkan Suat Yalkın tarafından verilen ilanlarda, 4 milyon esnaf ve sanatkarın, ülke ekonomisine katma değer yaratan, istihdam yaratan, ürettikleriyle, aksatmadan vergisini ödemesiyle, kullandığı krediyi son kuruşuna kadar geri ödemesiyle tanınan, bilinen, Türkiye'nin en büyük sivil toplum örgütü olduğu kaydedildi. 
     Halk Bankası'nın, Atatürk'ün direktifleriyle esnaf ve sanatkara destek sağlamak, ucuz ve sürekli kredi vermek üzere kurulmuş bir banka olduğunun ifade edildiği ilanda, Esnaf Kefalet Kooperatifleri'nin de 1951 yılından bu yana, esnaf ve sanatkarlara kefalet vererek, Halk Bankası'ndan kredi almalarına aracılık ettiği kaydedildi. 
     Halk Bankası'nın gerçek sahibinin, Türk Esnaf ve Sanatkarı olduğunun ifade edildiği ilanda, şöyle devam edildi 
     'Ulu Önderimizin 2000'li yılları görerek bizim için kurduğu bankanın bize verilmesi için yıllardır her platformu denedik. Hatta ve hatta, siyasi iradenin iznini isteyip kendi bankamızı kurmayı istedik. 
     Başbakanımız Sayın Bülent Ecevit ve Başbakan Yardımcımız Sayın Devlet Bahçeli, tarihin kendilerine verdiği sorumluluğu 28.2.2001 tarihinde yerine getirdiler. Koalisyon ortakları ile birlikte mutabakata vardıklarını ve Türkiye Halk Bankası'nın gerçek sahibine, esnaf ve sanatkarlara verileceği müjdesini verdiler. 
     Bu görüşmenin bir diğer neticesi ise son dönemde gerek kredilerimize ve gerekse temerrüt faizine olağandışı uygulanmak istenen faize de dur denilerek, hükümetimizin esnaf ve sanatkara sahip çıktığını gösterdiler.'' 
     Başbakan Bülent Ecevit'in, konunun aciliyetini gözönünde bulundurarak, Başbakan Yardımcısı Hüsamettin Özkan'a ve Merkez Birliği'nin de içinde bulunacağı bir komisyonun hemen çalışmaya başlaması talimatı verdiği ifade edilen ilanda, şu görüşlere yer verildi 
     'Demokrasimizin ve rejimimizin teminatı kabul ettiğimiz bu açıklama ile yıllardır özlemini duyduğumuzun ve gerçekte de bizlerin olan Türkiye Halk Bankası sahibine veriliyor. Bunu Mübarek Kurban Bayramı arifesinde tüm esnaf ve sanatkarlarımız ile ulusumuza bayram müjdesi olarak veriyor ve paylaşıyoruz. 
     Gururluyuz, kıvançlıyız. Bu ulvi duyarlılık ve davranışı avuçlarımız patlayana dek, 4 milyon esnaf olarak alkışlıyoruz. Anayasamızın 173. maddesinin esnaf ve sanatkarlara tanıdığı hakkın nihayet gerçekleştiğini görüyoruz. 
     Başbakanımız Sayın Bülent Ecevit, Başbakan Yardımcısı Sayın Devlet Bahçeli, Başbakan Yardımcısı Sayın Hüsamettin Özkan ile Bankamazı İstiyoruz kampanyamıza siyasi olarak ilk desteği veren, öncülük eden, bu aşamaya gelmemizde emeğini esirgemeyen Sanayi ve Ticaret Bakanımız Esnaf Bakanı Sayın Ahmet Kenan Tanrıkulu ve değerli milletvekillerimize kamuoyu önünde teşekkür etmeyi tarihin bize verdiği yükümlülükle bir borç olarak biliyoruz.'' 




</TEXT>
</DOC>
