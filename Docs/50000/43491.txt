<DOC>
<DOCNO> 43491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/son/sontur25.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhuriyet Savcılığı çöken pansiyonla ilgili soruşturma başlattı 
</HEADLINE>
<TEXT>

     Fatih Cumhuriyet Savcılığı, Aksaray'da Çınar Pansiyon'un çökmesi olayıyla ilgili sorumlular hakkında soruşturma başlattı. 
     Metro inşaatı yakınındaki bina sahipleri de, İstanbul Büyükşehir Belediyesi ve metro inşaatını yürüten firmalar hakkında suç duyurusunda bulundu. 
     Küçüklanga caddesi üzerinde bitişiğindeki 2 katlı bina ile çöken Çınar Pansiyon olayıyla ilgili, Fatih Cumhuriyet Savcılığı soruşturma açtı. Soruşturma kapsamında teknik inceleme için ''Bilirkişi'' heyeti oluşturulduğu öğrenildi. Oluşturulan bilirkişi heyetinin, ''çökmenin binadan mı, yoksa metro inşaatının kusurundan mı kaynaklandığına'' ilişkin tespitlerde bulunarak, savcılığa hafta başında rapor sunacağı bildirildi. 
     Cumhuriyet Savcısı Vasfi Aydın'ın da bu rapor kapsamında, pansiyonsahipleri ile metro inşaatını yürüten 3'lü konsorsiyumun yetkililerinin ifadelerine başvurabileceği belirtildi. 
     Savcılığın talimatıyla Ali Çınar'ın yanı sıra gözlem altına alınan pansiyonun ruhsat sahibi Yakup Ateş'in de, olaya ilişkin verilecek bilirkişi raporlarının beklenmesi için serbest bırakıldıkları öğrenildi. 
     Öte yandan, Küçüklanga caddesi üzerinde bulunan bina ve işyeri sahipleri, bu sabah Fatih Adliyesi'ne giderek suç duyurusunda bulundu. 
     8 kişi oldukları öğrenilen bina ve işyeri sahipleri, Müracaat Savcısı Ali Yılmaz'a verdikleri suç duyurusu dilekçesinde, binaların metro inşaatı nedeniyle yıkıldığını ya da çökme tehlikesiyle karşı karşıya olduğunu savundular. 
     Dilekçede, zarara uğradıklarını belirten şikayetçiler, İstanbul Büyükşehir Belediyesi ile metro inşaatını yürüten 3'lü konsorsiyum hakkında soruşturma açılarak, zararın tazminini talep ettiler. 






</TEXT>
</DOC>
