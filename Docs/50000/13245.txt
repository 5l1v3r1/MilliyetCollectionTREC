<DOC>
<DOCNO> 13245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/27/spor/spo06.html </URL>
<DATE> 2001/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Play "OUT" kavga "IN" 
</HEADLINE>
<TEXT>

Kombassanlı Murat atılmak için her şeyi yaptı, kırmızı kart göremedi. Olaylar Bakanlar Kurulu’nda da gündeme geldi 
     Büyük komedi 
     YÜKSELME Grubu’nda oynanan Diyarbakır - Kombassan Konya maçı sonrası ortalık yine karıştı. Diyarbakır’daki karşılaşmada ilk yarıda üç oyuncusu kırmızı kart gören Kombassan, ikinci yarıya iki genç oyuncu Yusuf ve Murat’la başladı. Beş futbolcunun atılmasıyla maçın tehir edileceğini gözönüne alan konuk ekipte, Yusuf oyuna girer girmez kırmızı kartla oyun dışı kaldı. Murat ise atılmak için küfür etti, hakemin üzerine top attı, ancak Mutlu Çelik kırmızı kartını çıkarmadı. 
     
     Keçeciler kızdı 
     DİYARBAKIR’DAKİ olaylar, Devlet Bakanı Mehmet Keçeciler’i de kızdırdı. Bakanlar Kurulu’nun dünkü toplantısında Keçeciler, Futbol Federasyonu ve Hükümet’in, Diyarbakır’ı tuttuğundan yakınarak, "Konyaspor’un sahibi yok. Bunun için yeniliyor, haksızlığa uğruyoruz" dedi. Bu arada Kombassan’da Emre, Birol, Yusuf, Bülent ve Murat Demirci Disiplin Kurulu’na sevk edildi. Kombassan hocası Mustafa Çapanoğlu, antrenör Nevzat Dinçbudak ve yönetici Hikmet Çay da tedbirli olarak gönderildi. 
     
Mini yorum      Komik ama Mutlu 
     Mutlu Çelik eski bir futbolcu ve de MHK’nin tetikçilerinden pardon gözdelerinden . Ama Diyarbakır’da ortaya koyduğu son perde, sezonlar boyu dillerden dillere dolaşacak. Tamam dört Kombassanlı’yı oyundan atıyorsun. Beşinci de atılmak için elinden geleni yapıyor. Yan hakemine hakaret ediyor, küfür ediyor. Yetmedi, elle taciz bile ediyor. Ama inadı inat Çelik’in, "Beşinciyi atmam, maçı tatil etmem" diyor... Olan yan hakemine oluyor. Ya da Türk Futbolu’na. Bize de "Bravo. Senin gibi Çelik hakemlere ihtiyacımız var" demek kalıyor... 
     
Karşılıklı suçlamalar      MAÇTA yaşananlar iki takımın teknik direktörünü de karşı karşıya getirdi. Kombassan hocası Mustafa Çapanoğlu, "Haluk Ulusoy ve Bülent Yavuz, Diyarbakır ile Göztepe’yi 1. Lig’e çıkarmak istiyorsa hiç mücadele etmeyelim. Böyle cinayet görmedim. Mutlu Çelik delikanlıysa, futbolcumuz top fırlattı, niye kırmızı kart çıkarmadı Bize komplo kuruyorlar" dedi. Diyarbakır’ın hocası Güvenç Kurtar ise, "Futbolcular paralarını alamıyor, sağa - sola saldırıyor. Hakemde yine peygamber sabrı vardı. Ben olsam hepsini atardım" diye konuştu. 
     
Asker hakeme yeni formül      GENELKURMAY başkanlığının asker hakemlerin kademeli olarak görevi bırakmaları yolunda aldığı karar üzerine Merkez Hakem Kurulu harekete geçti. Yeni arayışlara giren MHK, emeklilik formülünü devreye sokacak. 15 Temmuz’a kadar 1.lig kadrosundaki 11 asker hakemden dördünün adını Genelkurmay’a bildirmek zorunda olan MHK, ağustosta emeklilik hakkı kazananların isimlerini listeden çıkaracak. Daha sonra bu isimleri yeniden hakemlik kadrosuna alıp, yaş hadleri dolana kadar görevlendirecek. 
     


 SPOR 
























</TEXT>
</DOC>
