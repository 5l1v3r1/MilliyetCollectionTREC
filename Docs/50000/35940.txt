<DOC>
<DOCNO> 35940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/dunya/dun02.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basınında bir kriz’ haberi 
</HEADLINE>
<TEXT>
Türkler F-16 filolarını satıyor’ 
     YORGO KIRBAKİ Atina 

     Yunanistan’da yayınlanan Elefterotipia gazetesi, içinde bulunduğu ekonomik krizin Türkiye’yi 2007 yılına kadar olan silahlanma programlarının 31 milyar dolarlık bölümünü dondurmaya ve elindeki F - 16 tipi savaş uçaklarının "bir bölümünü yok pahasına satmaya" mecbur bıraktığını ileri sürdü. 
     Gazete, manşetten verdiği haberinde, Dünya Bankası ve IMF’nin devlet harcamalarını kısması için yaptığı baskılar sonucu Türkiye’nin belirlediği "savunma giderlerini kısıtlama programı"nın yeni nesil F - 16 savaş uçakları pilotlarının eğitiminin durdurulması ve önemli miktarda F - 16 uçağının Doğu Avrupa ülkelerine satılmasını da içerdiğini iddia etti. Gazeteye göre, Türkiye bu amaçla Çek Cumhuriyeti, Macaristan, Polonya, Slovakya’nın yanı sıra Lockheed Martin firmasından F - 16 tipi savaş uçağı satın almaya hazırlanan Avusturya’nın kapısını çaldı. 
     
     Türkiye fiyat kırdı 
     Elefterotipia, Türk basınında da yer alan, "24 adet F - 16 savaş uçağının kiralanması"yla ilgili olarak Türkiye’nin Macaristan’a verdiği teklife de değindi. Gazete, Türkiye’nin Doğu Avrupa ülkelerine önerdiği fiyatların piyasa fiyatlarının altında olduğunu ve bu ülkelere F - 16’ların satılması halinde 6 milyar dolar gelir sağlanacağının hesaplandığını yazdı. Ayrıca, ABD’li imalatçı firmanın F - 16’lar için Avusturya’dan 500 milyon dolar istediği bir sırada Türkiye’nin 345 milyon dolar önerdiğini öne sürdü. Gazete, "Türkiye’den gelen haberler Atina’yı memnun etti" diye yazdı. 
     Gazetenin başyazısında da "Türkiye’deki ekonomik kriz iki ülke halkının barış içinde yaşaması yolunu açtı. Savunma giderlerinin kısıtlanması için anlaşma imzalamalıdır" denildi. 
     



 DÜNYA 












</TEXT>
</DOC>
