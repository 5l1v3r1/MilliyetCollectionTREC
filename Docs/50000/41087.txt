<DOC>
<DOCNO> 41087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/08/spor/spo03.html </URL>
<DATE> 2001/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Jokerim gitti' 
</HEADLINE>
<TEXT>

Galatasaray Teknik Direktörü Lucescu, Milan’a transfer olan Ümit Davala’nın yerinin dolmayacağını söyledi, "Onsuz ne yapacağımı bilmiyorum" dedi 
     HALİL ÖZER 

     Bunalıma girdi 
     SARI - Kırmızılı takımın teknik direktörü Lucescu, Ümit Davala’nın gidişiyle adeta bunalıma girdi, "O’nun gibisini bulmak çok zor" dedi. Rumen çalıştırıcı, bu transferi asla istemediğini ifade ederken, "Kalması için konuştum ancak ikna edemedim. Kulübün yararı için evet demek zorunda kaldım. Yapacak bir şey yok. Çok üzgünüm. Ümit’e İtalya Ligi’nde başarılar diliyorum" diye konuştu. 
     
     Kilit adamdı’ 
     ÜMİT’İN takımın jokeri olduğunu söyleyen Lucescu, "Hücumda etkiliydi. Orta alanda koşan, pres yapan, mücadele eden bir oyuncuydu. Savunmada her zaman arkadaşlarına yardım ederdi. Tam bir kilit adamıydı" dedi. Daha önce giden oyunculara ses çıkarmadığını kaydeden Rumen hoca, "Onların yeri dolar diye düşündüm. Ama Ümit’te bunu düşünemiyorum" ifadesini kullandı. 
     
     Yeni isimler var 
     BU oyuncunun yerine mutlaka adam almak istediğini de belirten tecrübeli teknik adam, "Benim de belirlediğim isimler var. Ama bunları söyleyemem. Çünkü fiyatları uçar gider. Zaten şu anda paramız da yok" diye konuştu. Lucescu, "Bu sezon giden Emre, Okan, Fatih ve Ümit gibi oyuncuların yerine en az 25 milyon dolar harcamamız gerekirdi. Ama biz bunu yapamadık" dedi. 
     
     Ümit’te son nokta 
     GALATASARAY Başkanı Mehmet Cansun, Ümit’i 4 milyon dolara Milan’a verdi. Önceki gün apar topar Milano’ya giden Cansun, İtalyan yöneticilerle masaya oturdu. Görüşmelerde taraflar 4 milyon dolara el sıkıştı. Ümit Davala Lazio maçından sonra çarşamba Milano’ya gidip, sözleşme imzalayacak. 
     
Guardiola istekli      ERHAN TELLİ 

     BARCELONA’NIN başarılı oyuncularından Guardiola, Galatasaray’a gelmek istediğini bildirdi. Menajerleri aracılığı ile yönetime haber gönderen İspanyol futbolcu, yıllık 1 milyon dolara oynayabileceğini söyledi. Deportivo’nun sağ kanat oyuncusu Scaloni’nin menajeri de faks gönderip, bu futbolcunun İstanbul’a gelmeyi arzuladığını belirtti. 
     



 SPOR 






















</TEXT>
</DOC>
