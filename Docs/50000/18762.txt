<DOC>
<DOCNO> 18762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/yasam/yas04.html </URL>
<DATE> 2001/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türküm, kadınım, şoförüm 
</HEADLINE>
<TEXT>

Londra sokaklarında yolculuk yapan yüzlerce kişi ticket’ını bir kadın şoförün, Feriha Çavuş’un kullandığı otobüse atıyor 
     NEVSAL ELEVLİ LONDRA 

     İngiltere’nin başkenti Londra’da otobüsle dolaşmak isterseniz her an bir vatandaşınıza rastlayabilirsiniz... Çünkü Türk kadını Feriha Çavuş, Londra’da Brent Cross ile Oxford Street arasında çalışan 2 katlı otobüslerde şoförlük yapıyor. 3 çocuk, 1 torun sahibi olan 48 yaşındaki Çavuş, "Burada da otobüs şoförlüğü erkek işi olarak görülüyor. Ancak bu ön yargı benim için engel değil. İşimi seviyorum ve çok mutluyum." 
     
     Herkese tavsiye ederim’ 
     Kıbrıs’ın Baf ilçesinden giderek 17 yıl önce İngiltere’ye yerleşen Feriha Çavuş, 7 yıl önce kanser nedeniyle eşini kaybettikten sonra çalışmak zorunda kalmış. Önce bir eczanede part - time çalışmaya başlamış, sonra da bir arkadaşının önerisiyle otobüs şoförlüğü için müracaat etmiş. 
     Çavuş, iki katlı otobüs şoförlüğü için eğitim görürken binlerce erkek aday arasında da tüm sınavları bir defada geçerek örnek öğrenci olmayı başarmış. İlk yıllarında çok zorlandığını söyleyen Çavuş şöyle konuşuyor "İşimi çok ciddiye alıyorum. Zor tarafları da var. Kadın ya da erkek olmak bir şey ifade etmez. O işi ne kadar severek yaptığınız önemli. Ben işimi gerçekten sevdiğim için başarılı olduğumu biliyorum." 
     



 YAŞAM 























</TEXT>
</DOC>
