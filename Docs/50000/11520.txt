<DOC>
<DOCNO> 11520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/son/soneko22.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO Başkanı Yıldırım "Derviş'e 3 ay fırsat verilmesinden yanayım" 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Mehmet Yıldırım, Devlet Bakanı Kemal Derviş'e ilk 3 ay fırsat verilmesinden yana olduğunu söyledi. 
     Mehmet Yıldırım, ITO Meclis Toplantısı öncesinde gazetecilerin sorularını yanıtladı. 
     Yıldırım, ''Yarın Ankara'da yapılacak TOBB Oda ve Borsa Başkanları toplantısına ne önerilerde bulunacaksınız. Toplantıya Kemal Derviş de katılacak, destekliyor musunuz '' şeklindeki soruya şu yanıtı verdi 
     ''Programın içeriği henüz tam açıklanmış değil. Yarın Sayın Derviş'in bize bu konuda geniş bilgi vereceğini ümit ediyorum. Ama ön fikirli olmaksızın ilk 3 ay kendisine fırsat verilmesinden yanayım. Bu üç ay içerisinde yaptıklarına göre de bundan sonrası için konuşabilme imkanı elde etmiş oluruz diye düşünüyorum. O bakımdan kendisine üç ay fırsat verilmesinden yanayım.'' 
     Programın ana hatlarıyla belli olduğunun hatırlatılması üzerine de Yıldırım, programda uzun vade için Türkiye'nin gündeminde olması gerekenlerin bulunduğunu ama kısa vade ve reel sektörün işin içerisinde bulunmadığını belirtti. Yıldırım, ''Kısa vadeli çözüm programda yok. Yarın kendisine kısa vadeli çözümler hakkında özel sektörün isteklerini iletmeye çalışacağım'' dedi. İTO Başkanı Mehmet Yıldırım, İktisat Bankası'nın Tasarruf Mevduatı Sigorta Fonu'na devredilmesine ilişkin bir soruya da ''Bu banka mevzuunu ben 6 ay önce söylemiştim. O zaman dinlememiştiniz'' yanıtını verdi. 




</TEXT>
</DOC>
