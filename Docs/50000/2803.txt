<DOC>
<DOCNO> 2803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/son/soneko06.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Emlak Bankası acil sermaye desteği istiyor 
</HEADLINE>
<TEXT>

     Emlak Bankası’nın özelleştirmeye hazır hale getirilmesi açısından, banka sermayesinin yükseltilmesinin hayati önem taşıdığı belirtildi. 
     TBMM KİT Komisyonu’nun Emlakbank’ın 1997 yılı hesaplarının görüşüldüğü dünkü toplantısında, Banka’nın mali yapısındaki sorunlar gözönüne konuldu. 
     Komisyonda konuşan Genel Müdür Vekili Mustafa Saraçöz, Banka’nın sermaye ihtiyacına dikkati çekerken, özelleştirmeye hazırlık açısından bunun hayati önem taşıdığını vurguladı. Saraçöz, denizcilik sektörüne açılan krediler nedeniyle Banka’nın üstlendiği riskin büyüklüğüne de dikkati çekti. 
     Aktif büyüklüğü karşısında oldukça düşük bir sermaye ile faaliyette bulunmak zorunda kalan Banka’nın, mali bünyesi bozulan bankaların devir ve birleşmelerinin yanı sıra uygulanan hatalı inşaat ve kredi politikalarının da etkisiyle mali yapısının giderek bozulduğunu anlatan Saraçöz, 1997’de 12.2 trilyon lira, 1998’de de 32.5 trilyon lira zarar ettiğini kaydetti. 
     Sermayesi 1998’de 50 trilyon liraya çıkartılan Banka’nın özkaynaklarındaki erime nedeniyle kredi kullandırımını 24 Mayıs 1999’da, 30 Haziran 1999’da özkaynakların negatife dönmesi nedeniyle de tüm bankacılık faaliyetlerinin durdurulduğunu hatırlatan Saraçöz, gayrimenkul yatırım ortaklığına dönüştürülen Emlak Konut’a Ağustos 1999’da aktarılan arsalar nedeniyle özkaynakta bir iyileşme kaydedildiğini, böylece yeniden kredi işlemi yapmaya başladıklarını anlattı. 
     Saraçöz’ün verdiği bilgiye göre, Konut Edindirme Yardımı KEY hesaplarına istinaden yaklaşık değeri 241.3 trilyon lira olan gayrimenkulün ayni sermaye olarak Emlak Konut’a devredilmesi işleminde, gayrimenkullerin devir bedeli ile aktifte kayıtlı değerleri arasındaki 206.2 trilyon liralık farkın gelir kaydedilmesi sonucunda, Banka’nın 1999 yılı sonu bilançosu 70.3 trilyon lira kar ve 165.9 trilyon lira özkaynak büyüklüğü ile kapatıldı. Saraçöz, Banka’nın bağlı değerlerinin harekete geçirilmesi şeklinde alınan bu önlemlerin, mali yapıdaki sorunları kalıcı şekilde çözmeye yetmediğini, bunu için sermaye artışı gerektiğini vurgulayarak, bu amaçla, Eylül 1999’da Hazine’den, Banka’nın sermayesini 300 trilyon liraya, geçen yıl Kasım ayında da 400 trilyon liraya yükseltilmesini istediklerini açıkladı. 
     Buna karşın Hazine’nenin geçen yıl Temmuz ayında Banka sermayesini ancak 125 trilyon liraya yükselttiğini belirten Saraçöz, devredilen gayrimenkullerin defter değeri ile mahkemelerce tespit edilen devir bedelleri arasındaki fark nedeniyle bir yıl içinde toplam 533.5 trilyon lira kaydi gelir yazılmasına karşın, inşaat yatırımları ve tasfiye olunacak alacaklar hesabında izlenen kredi alacaklarını yarattığı olumsuz etki nedeniyle sorunun çözülemediğini söyledi. 
     Saraçöz, Eylül 2000 itibariyle özkaynakların, 1999 yılı Eylül ayındaki özkaynak tutarının altına 24.7 trilyon liraya gerilediğini ve 127 trilyon lira zarar belirlendiğini bildirdi. 
     
     




</TEXT>
</DOC>
