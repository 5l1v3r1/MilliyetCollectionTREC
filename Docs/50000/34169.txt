<DOC>
<DOCNO> 34169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/27/son/sontur10.html </URL>
<DATE> 2001/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye turizmin mekkesi 
</HEADLINE>
<TEXT>

     Viyana'da yayımlanan haftalık News dergisi, üç hafta art arda turizm sayfalarını ayırdığı Türkiye'yi ''2001 turizm şampiyonu'' ilan etti. 
     News, Avrupa Birliği AB standartlarına göre yaptığı değerlendirmede deniz suyunun temizliği, doğanın korunması ve turistlere verilen hizmetler bakımından en kötü not 5 olmak üzere Bodrum'a 1,8, Alanya'ya da 1,9 puan verdi. News dergisi, Bodrum'dan ''Türkiye'nin St.Tropez'i'', Alanya'dan da ''Turizmin Mekkesi'' diye söz etti. 
     Avusturyalılar arasında yaptığı kamuoyu araştırmasına göre Türkiye'nin 2001 yılında en çok tercih edilen tatil ülkesi olduğunu da yazan News dergisi, AB standartlarına göre yaptığı puanlamada, Yunanistan'daki Girit adasına 1,2, İos adasına 1,5, Paros'a 1,6 ve Mikoni adasına da 1,3 puan verdi. 
     2001 sezonunda 4 milyon Avusturyalı turistten 400 bin kişinin Türkiye'de tatil yapmaya karar verdiği belirtilen News dergisinde, ''Güneş, kumsal ve kebap'' başlığı ile kaleme alınan bir yazıda, ''Türk lirasının değer kaybetmesiyle Türkiye'de tatil bu yıl çok ucuz. 00 yılında Türkiye'de 100 şilin karşılığında 181 şilinlik alışveriş yapılırken bu yıl 100 şilin karşılığında 345 şilinlik alışveriş yapmak mümkün. En geç sonbaharda, Avusturya'nın ev kültürü de değişecek. El yapması halılar, nargile, tavla ve daha birçok oryantal sanat eserleri Avusturyalıların evlerini süslemeye başlayacak'' ifadelerine yer verildi. 
     News, dün yayımlanan bu haftaki sayısında da Türkiye'ye iki sayfa ayırdı ve ''Türkiye'ye turist kuşatması'' başlığı altında yayınladığı yazıda, ''Türkiye'nin bu sezon turizmde tüm rekorları altüst ettiğini'' bildirdi. 
     News dergisine Türk turizmini değerlendiren Türk kökenli Avusturyalı turizmci, Magiclife kulüplerinin sahibi Dr. Cem Kınay, ''Türkiye bu yıl geleneksel tatil ülkeleri arasında tartışmasız en kazançlı ülke. Geçmiş yıllara oranla yüzde 20'lik bir artışla tüm turistik tesisler dolu. Bu arada 'her şey dahil' parolasıyla hizmet veren Magiclife kulüpleri de tam kapasite ile çalışıyor'' dedi. 







</TEXT>
</DOC>
