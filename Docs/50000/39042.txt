<DOC>
<DOCNO> 39042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/26/spor/ybayatli.html </URL>
<DATE> 2001/08/26/ </DATE>
<TIME>  </TIME>
<AUTHOR> TOGAY BAYATLI  </AUTHOR>
<HEADLINE>
Karadeniz rekabeti 
</HEADLINE>
<TEXT>

     Rize ve Trabzon hem dost, hem komşu, hem de rakip iki kent. Bu durum sporda da böyle. Trabzonspor ve Rizespor taraftarları arasında zaman zaman tatlı, zaman zaman da tatsız olayların yaşandığını hep birlikte izliyoruz. Hele Rizespor geçen yıl Birinci Lig dediğimiz, bu sezon ise Süper Lig adını koyduğumuz ligde oynamaya başlayalı, olaylar da sıklaştı. İki kulübün yöneticileri aslında birbirlerine çok yakın. Geçen yıl taraftarlar arasında da dostluk anlaşması yapılıyor. Maç öncesi şarkılar söyleniyor, barış sloganları atılıyor. Ama ne zaman maç başlıyor, her şey bitiyor. Eski tas, eski hamam. Bu konudaki ümidimiz iki kulübün yönetici ve taraftarlarının belli şartlar altında yeniden bir dostluk anlaşması yapması. 
     
     RİZELİ GÜREŞ DE TUTUYOR 
     Rize'de de Trabzon gibi her şey spor ile simgeli. Gençlik, sporu çok seviyor. İbrahim Konukçu adlı genç kardeşimiz okur köşesinde bir okurun "Neden spor sayfaları 4 - 5 sayfa " şeklinde yaptığı eleştiriye takılmış "Ben buna katılmıyorum. Daha da fazla olmalı. Hepimiz kendi yöremizdeki spor olaylarını gazetemizde okumalıyız" diyor. Uzun uzun gençlerle sohbet ettik. Rize'de futbolun dışında biraz basketbol, biraz da hentbol oynandığını ve güreşte çok iyi derece alan sporcuların olduğunu da öğrendik. 
     
     BAŞARIMIZ GÖRÜLMÜYOR’ 
     Osman Kaptan ateşli bir Rizespor taraftarı. Medyaya kızgın. Şöyle ilginç bir yorumu var "Geçen yıl Beşiktaş'ı 5 - 1 yendik. Medyadaki yorumcular bizim başarımızdan çok Beşiktaş'ın başarısızlığından söz ettiler." Rize için çay ne kadar önemli ise spor da bir o kadar ilgi odağı. Bugünkü Rizespor, Galatasaray maçıyla da Türkiye'nin spordaki önemli merkezi olacak. 
     



 SPOR 



























</TEXT>
</DOC>
