<DOC>
<DOCNO> 20221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/son/sontur21.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm orucundan vazgeçen hükümlünün cezası 6 ay ertelendi 
</HEADLINE>
<TEXT>

     Ankara Cumhuriyet Başsavcılığı, F tipi cezaevlerini protesto amacıyla başladığı ölüm orucundan vazgeçen bir hükümlünün cezasının infazını, ailesinin yanında tedavi görmesi amacıyla 6 ay süreyle erteledi. 
     Kayseri Devlet Güvenlik Mahkemesi'nce, ''yasadışı DHKP-C örgütüne üye olmak'' suçundan 12 yıl 6 ay ağır hapis cezasına mahkum edilen ve hapis cezası kesinleşen Hatice Yazgan, F tipi cezaevlerini protesto amacıyla başladığı ölüm orucuna son verdi. Ankara Cumhuriyet Başsavcılığı, ölüm orucuna başladığı Kütahya E Tipi Cezaevi'nden, Ankara Merkez Kapalı Ceza ve Tutukevi'ne nakledilen ve tedavi için Ankara Numune Hastanesi'ne kaldırılan Yazgan'ın cezasının infazını, tedavisine ailesinin yanında devam etmesi için 6 ay süreyle erteledi. Yazgan, Numune Hastanesi'nden taburcu edildi. 







</TEXT>
</DOC>
