<DOC>
<DOCNO> 37942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/19/son/sonspo12.html </URL>
<DATE> 2001/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe 6 puanın keyfini sürüyor 
</HEADLINE>
<TEXT>

     Birinci Süper Lig'de haftayı Diyarbakırspor galibiyeti ile kapatan Göztepe'de büyük sevinç yaşanırken, genel müdür Ömer Dinçer, takımın geleceğinin aydınlık olduğunu söyledi. 
     Sarı-kırmızılı takımın ligde oynadığı 2 karşılaşmayı da kazanarak, 6 puana ulaşması, camiada büyük sevinç yarattı. Oyuncuların birbirlerini daha iyi tanımasıyla başarı grafiklerinin önümüzdeki haftalarda artarak devam edeceğini kaydeden Dinçer, ''Göztepe'nin geleceğini aydınlık görüyoruz. Ciddiyetimizi kaybetmeden galibiyetleri sürdüreceğiz'' dedi. 
     Dinçer, teknik direktör Rıza Çalımbay'ın çok yetenekli ve nitelikli bir teknik adam olduğunu da vurgulayarak, ''Rıza hoca Göztepe'de çok başarılı olacaktır. Bu konuda doğru tercih yaptığımızı düşünüyoruz'' diye konuştu. Yabancı oyuncu transferi konusunda henüz somut bir gelişme yaşanmadığını da kaydeden Ömer Dinçer, yarın Çalımbay ile biraraya gelerek, bu konuyu görüşeceklerini bildirdi. Çalımbay'ın mutlaka bir libero istediğini ifade eden Dinçer, çalışmalarını bu doğrultuda yürüteceklerini söyledi. Bu arada teknik heyet İstanbul'da kalırken, sarı-kırmızılı futbolcular İzmir'e döndü. Diyarbakırspor'a golleri atan Ersen Martin ve Zafer ile kurtarışlarıyla dikkati çeken kaleci Majdan, önümüzdeki hafta oynanacak Samsunspor maçını düşündüklerini dile getirdiler. 







</TEXT>
</DOC>
