<DOC>
<DOCNO> 23892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/soneko21.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Başkanı Özilhan "Siyasi krizlere alıştık" 
</HEADLINE>
<TEXT>

     Türk Sanayicileri ve İşadamları Derneği TÜSİAD Başkanlar Konseyi Toplantısı sona erdi. 
     Yönetim Kurulu Başkanı Tuncay Özilhan, 2 saate yakın süren toplantının ardından gazetecilerin ''Siyasi gelişmelerle ilgili iplerin sık sık kopma noktasına gelmesi gündemde miydi '' sorusuna, ''Tabii bunlar da bir nebze konuşuldu ama, neticede biz artık bunlara alıştık. Türkiye de bunlara alıştı'' dedi. 
     TÜSİAD'da Yönetim Kurulu ve Yüksek İstişare Konseyi Başkanı olarak görev yapan isimlerden oluşan Konsey'in Divan Oteli'ndeki toplantısına, Tuncay Özilhan, Muharrem Kayhan, Bülent Eczacıbaşı, Halis Komili, Erkut Yücaoğlu, İnan Kıraç, Feyyaz Berker, Güler Sabancı, Rahmi Koç, Cem Boyner ve İbrahim Bodur katıldı. 
     Tuncay Özilhan, saat 13.45'te sona eren toplantının ardından yaptığı açıklamada, toplantıya TÜSİAD'ın eski başkanları ve başkan yardımcılarının katıldığını söyledi. 
     Toplantıda, derneğin ilk 6 aylık aktivitelerinin incelendiğini, ikinci 6 aylık dönemle ilgili bilgi verdiklerini anlatan Özilhan, ayrıca TÜSİAD'ın genel gidişatıyla ilgili yorumların alındığını, bilgi alışverişi toplantısı gerçekleştirildiğini kaydetti. Tuncay Özilhan, ''Siyasi gelişmelerle iplerin sık sık kopma noktasına gelmesi gündemde miydi '' sorusunu, şöyle yanıtladı 
     ''Tabii bular da bir nebze konuşuldu. Ama neticede biz artık bunlara alıştık. Türkiye de bunlara alıştı. Tahmin ediyorum bu tip sıkıntılar bir müddet daha devam edecek. Ama neticede liderler bunu gayet rahatlıkla çözebiliyorlar. İşte dün de bunu gördük.'' 
     Özilhan, ''Sizin hala revizyon beklentiniz var mı '' sorusuna ise, ''Biz artık bu mevzuda yorum yapmak istemiyoruz. Geçmişte söyledik. Dolayısıyla onun kararını liderler verecek'' yanıtını verdi. 






</TEXT>
</DOC>
