<DOC>
<DOCNO> 24106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/son/sonspo01.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Cansun "Abartmayın, söylendiği kadar büyük borcumuz yok" 
</HEADLINE>
<TEXT>

     Galatasaray Kulübü İkinci Başkanı Mehmet Cansun, İtalya'nın Inter takımıyla anlaşan Emre ve Okan ile İspanya'nın Mayorka kulübüne imza atan Fatih'in takımdan ayrılacaklarına üzüldüğünü, ancak böyle bir değişimin de normal olduğunu söyledi. 
     ''Emre için belki erkendi'' diyen Cansun, 3 futbolcunun da Galatasaray'a büyük hizmetleri bulunduğunu kaydederek, ''Gönül isterdi ki daha uzun yıllar bizde oynasınlar. Ancak olmadı. Ayrıca Avrupa'ya gitmeleri bizim için aslında gurur verici bir olay'' diye konuştu. 
     Faruk Süren'in başkanlığı bırakacağı yönündeki sorularla ilgili yorum yapmayan Cansun, ''Bence bunlar Galatasaray'da konuşulmaması gereken konular. Aynen rakiplerimize benzemeye başladık. Bu nedenle içimizdeki bazı detayların dışarıya yansımasını istemiyorum'' dedi. 
     Mehmet Cansun, bazı çevrelerde denildiği gibi, Galatasaray'ın 100 milyon dolara varan borcunun bulunmadığını kaydederek, ''Nakit banka borcumuz 17.8 milyon dolar. Banka teminatı borcumuz ise 9 milyon dolar. Ancak 7 yıla varan taahhütlerimiz göz önüne alınarak borcumuz yüksek gösteriliyor. Halbuki bu 7 yıllık borcumuza karşılık, gelirlerimiz gözardı ediliyor'' dedi. 
     Cansun, Real Madrid'in 365 milyon dolar, Paris Saint Germain'in de 100 milyon dolara varan borçları bulunduğunu hatırlatarak, hiçbir kulübün borcu nedeniyle batmadığını sözlerine ekledi. 
     
     







</TEXT>
</DOC>
