<DOC>
<DOCNO> 4388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/29/ekonomi/eko03.html </URL>
<DATE> 2001/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sayıştay'ın yetkileri Maliye'ye geçiyor 
</HEADLINE>
<TEXT>

Avrupa Birliği’ne uyum çerçevesinde, Sayıştay’ın tüm devlet harcamalarını denetleyen binin üzerindeki birimi Maliye Bakanlığı’na bağlanıyor 
     İBRAHİM EKİNCİ 

     Sayıştay'ın devlet harcamalarını "kontrol" eden bütün kurumların yetkileri, Maliye Bakanlığı'nda toplanıyor. Mali kontrol sistemi, kamu hesaplarında muhasebe tekniği değiştiriliyor. Nakit esasından, tahakkuk esasına, bütçeden bilançoya geçiliyor. Yeni sistemde tüm harcamalar tek hesaptan incelenecek. 
     Maliye Bakanlığı, Bakan Sümer Oral'ın talimatıyla, AB'nin ilgili birimleri ile temaslı olarak yürütülen çalışmada, kamu muhasebe sistemi, ihale mevzuatı, yeni bütçe kod sistemi ve harcama kontrolü ile ilgili mevcut uygulamalar ve mevzuat tepeden tırnağa değiştiriliyor. 
     
     Denetim Oral’da 
     Kamu harcamalarında, harcama sonrası kontrol yetkisi, halen harcama denetimi yapan bütün kuruluşlardan alınarak Maliye Bakanlığı'na bağlı tek bir "denetim ünitesine" veriliyor. Bu ünite, AB fonları, dış kaynakla finanse edilen tüm faaliyetler dahil, bütün kamu kuruluşlarının harcamalarını denetleyecek. Bu kapsamda parlamento adına denetim yapan Sayıştay'dan vize ve tescil yetkileri de alınacak. 
     Tüm harcamalar tek kalemde 
     Bu çalışma sonucunda klasik gelirler ve harcamaları kapsayan bütçeler yerine, devletin genel bilançosu çıkarılacak. Bu bilançoda tahakkuk etmiş alacaklar, nakitler, araziler, arsalar, binalar, işletmeler gibi devletin bütün "maddi duran varlıkları" da değerleri güncellenerek muhasebe hesaplarda gösterilecek. Böylece örneğin özelleştirme yoluyla elden çıkarılan varlıklar veya yeni edinilmiş varlıklar devlet bilançosunda görünecek. Devlet alacakları dahil bütün varlıkları ve borçları ile bilançoya yansıtılacak. 
     Çalışma Maliye Bakanlığı personeli ve AB'nin teknik - mali katkılarıyla sonuçlandırılacak. Böylece Hazine'nin, Dünya Bankası ile aynı konular için görüşmelerini sürdürdüğü "yapısal uyum kredisi"ne gerek kalmayabilecek. 
     


 EKONOMİ 


















</TEXT>
</DOC>
