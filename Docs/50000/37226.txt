<DOC>
<DOCNO> 37226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/son/sondun06.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Evliliği Vatikan'ı sarsan Başpiskopos, kiliseyi tercih etti 
</HEADLINE>
<TEXT>

     Evliliği Vatikan'da skandala yol açan Başpiskopos Emmanuel Milingo'nun, bu evliliğinden vazgeçerek, kiliseye geri döndüğü bildirildi. 
     Vatikan'dan yapılan açıklamaya göre Başpiskopos Milingo, Papa İkinci Jean Paul'e yazdığı 11 Ağustos tarihli mektupta şöyle dedi 
     ''Şu andan itibaren hayatımı yeniden ve tüm kalbimle Katolik Kilisesi'ne adıyorum ve Maria Sung ile ortak yaşamdan vazgeçiyorum, ayrıca Moon Tarikatı ile olan ilişkimi kesiyorum. Özellikle 'İsa adına Katolik Kilisesi'ne geri dön' şeklindeki çağrınız, Ana Kilisemin bana yaptığı ve Katolik Kilisesi'nin lideri ve İsa'nın yeryüzündeki temsilcisi Siz'e olan bağlılığım ve itaatim konusundaki bir hatırlatmaydı.'' 
     Başpiskopos Emmanuel Milingo'nun New York'ta 27 Mayıs'ta evlendiği karısı 43 yaşındaki Koreli hekim Maria Sung, kocasını zorla kendisinden ayırdıklarını ve onunla buluşmak istediğini belirtmiş ve açlık grevine başlamıştı. 
     Milingo, Katolik Kilisesi içinde önemli bir yere sahip bulunuyor. 39 yaşındayken başpiskopos olarak Zambiya'ya gönderilen Milingo, burada çıkan büyücülük ve kiliseyi bölme iddiaları yüzünden 1983 yılında Roma'ya çağrılmıştı. 
     Kocama ilaç verdiler 
     Evliliği Vatikan'da skandala yol açan ve daha sonra bu evliliğinden vazgeçtiğini açıklayan Başpiskopos Emmanuel Milingo'nun karısı 43 yaşındaki Koreli hekim Maria Sung, Vatikan'ın Milingo'ya ''ilaç'' verdiğini iddia etti. 
     Sung, Vatikan'ın Emmanuel Milingo'nun, bu evliliğinden vazgeçtiğini açıklamasından hemen sonra düzenlediği basın toplantısında, kocasına kavuşmak için başlattığı açlık grevini sürdüreceğini belirterek, ''Milingo'nun kendisine verilen ilacın etkisinde olduğundan ve Vatikan'da hapis olduğundan eminim'' dedi. 
     Milingo, Katolik Kilisesi içinde önemli bir yere sahip bulunuyor. 39 yaşındayken başpiskopos olarak Zambiya'ya gönderilen Milingo, burada çıkan büyücülük ve kiliseyi bölme iddiaları yüzünden 1983 yılında Roma'ya çağrılmıştı. 
     







</TEXT>
</DOC>
