<DOC>
<DOCNO> 22017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/son/sontur23.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümraniye'de operasyon...9 DHKP C üyesi yakalandı 
</HEADLINE>
<TEXT>

     Bahçelievler'de 1 Nisan 2001 günü 2 polis memurunun şehit edildiği silahlı saldırıda tetikçilik yaptığı bildirilen 1 kişinin de aralarında bulunduğu yasadışı DHKP C örgütü üyesi 9 kişi yakalandı. 
     Bahçelievler Gazi Caddesi 75. Yıl İlköğretim Okulu önünde İlçe Emniyet Müdürlüğü'ne bağlı bir polis aracının 1 Nisan 2001 tarihinde taranması sonucu Kürşat Çağıran ile Mehmet Sekman adlı polislerin şehit edilmesinin ardından İstanbul Emniyet Müdürlüğü ekipleri, MİT ile ortaklaşa çalışma başlattı. 
     Ümraniye Mustafa Kemal Mahallesi'nde tespit edilen bir örgüt evine düzenlenen ve alınan tüm tedbirlere rağmen Terörle Mücadele Şube Müdürlüğü'nde görevli komiser Erciyas'ın başına aldığı kurşunla yaralanarak kaldırıldığı hastanede şehit olduğu operasyonda, 3 örgüt üyesi yakalandı. 
     Örgüt üyelerinin ifadeleri doğrultusunda genişletilen operasyonlarda, Bahçelievler'deki silahlı saldırıda tetikçilik yapan 2 militandan Hasan Çelik'in de aralarında bulunduğu 6 kişi daha yakalanarak gözlem altına alındı. 
     Yasadışı DHKP C örgütü üyelerinden ele geçirilen 3 tabancanın da yapılan balistik incelemesi sonucu, polis memurları Kürşat Çağıran ile Mehmet Sekman'ın şehit edilmesi olayında kullanıldığının belirlendiği bildirildi. 
     Yetkililer, yakalanan örgüt üyelerinin sorgularının sürdüğünü, Bahçelievler'deki olayda silah kullanan bir örgüt militanı ile Ümraniye'de komiser Erciyas'ın ölümüne neden olan örgüt üyesinin yakalanmasına çalışıldığını kaydettiler. 






</TEXT>
</DOC>
