<DOC>
<DOCNO> 43076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/son/sontur16.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Aksaray'da enkazdan 2 kişi daha kurtarıldı 
</HEADLINE>
<TEXT>

     Aksaray'da çöken Çınar Pansiyonu'nun bina enkazından 2 kişi daha sağ olarak kurtarıldı. 
     Kurtarma çalışmalarına ilişkin basın mensuplarına açıklama yapan İstanbul Büyükşehir Belediyesi İtfaiye Daire Başkanı Sabri Yalın, itfaiyenin, binanın çökmesinden 5 dakika sonra olay yerine ulaştığını ve burada örnek bir çalışma yapıldığını belirtti. 
     Dedektörlerle bina enkazında yeniden arama yapacaklarını söyleyen Yalın, çöken yapının yanında yana doğru yatan başka bir binanın çelik halatlarla bağlanacağını ve çökmekte olan bölümünün de tehlike oluşturmaması için yıkılacağını söyledi. Halen enkaz altında bir ölü ile bunun dışında 3 ya da 4 kişinin olduğunu ve bu kişilerin sağ olma ihtimalleri bulunduğunu anlatan Sabri Yalın, ''Bu kişilerden 2'sinin karı-koca olduğunu sanıyoruz. Ayrıca, ses aldığımız bir kişiyi kurtardık'' dedi. Olay yerinde birbirine bitişik nizamda 4, kompleks halinde 8 bina bulunduğunu ifade eden Yalın, İstanbul İtfaiyesi'nin Sivil Savunma ekipleriyle birlikte uyumlu bir çalışma yaptığını anlattı. Yalın, ''İnsan öldürmeden, canlı olan hiçbir kimseyi zedelemeden çalışıyoruz. Hatta bir kişinin önce ayağının kesilmesi gündeme geldi. Fakat, bunu dahi yapmadık. Ölen kişi de zaten olay sırasında hayatını kaybetmiştir'' dedi. 
     Sabri Yalın'ın basın mensuplarına yaptığı açıklamanın tamamlanmasından sonra bina enkazından bir kişi daha sağ çıkartıldı. İran uyruklu olduğu belirtilen bu kişi, ambulansla hastaneye kaldırıldı. Yürütülen çalışmalar sırasında saat 13.20'de de başka bir kişi sağ çıkartılarak, yine ambulansla hastaneye ulaştırıldı. Böylece itfaiyenin olay yerine ulaşmasından sonra enkaz altından sağ kurtarılan kişi sayısı 14'e ulaştı. Bu arada, enkaz altında bulunan kişiler arasında İranlı olabileceği yolunda bilgiler alan İran İslam Cumhuriyeti İstanbul Başkonsolosluğu'dan bazı görevliler de, olay yerine gelerek yetkililerle görüşme yaptılar. 






</TEXT>
</DOC>
