<DOC>
<DOCNO> 47175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/son/soneko16.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı Aygün'den mankenli toplantı... 
</HEADLINE>
<TEXT>

     Ankara Ticaret Odası ATO Başkanı Sinan Aygün, ''Türkiye ekonomisi maalesef dolarkolik, dolarkeş olmuştur'' derken, uygulanan ekonomik politikaları eleştirdi. 
     ATO Başkanı Aygün, son bir yıllık dönemde temel tüketim maddelerinde meydana gelen fiyat artışlarına ilişkin, ATO'nun yapmış olduğu ''Halkın Enflasyonu'' araştırmasının sonuçlarını, düzenlediği basın toplantısında açıkladı. 
     Aygün'ün, basın toplantısını düzenlediği salonu, ekmekten peçeteye, undan zeytinyağına ve tüpgazdan benzine kadar birçok tüketim maddesi ile donattığı görüldü. Bu ürünlerin üzerinde de son bir yılda gördükleri zam oranlarını gösteren etiketler dikkati çekti. 
     Ayrıca salonda 1999 yılından 2000 yılına kadar Türkiye'de yaşanan ekonomik gelişmeler ile uygulanan programları sembolize eden 4 adet de manken, gazetecilerin yoğun ilgisini çekti. 
     Mankenlerden birinin üzerinde yanlızca boxer kilot yer alırken, son mankenin ise kefene sarıldığı ve üzerinde de ''yorumsuz'' yazan bir döviz bulunduğu görüldü. 
     Aygün konuşmasında, Türkiye'nin IMF tarafından yönetildiğini belirterek bu durumu eleştirirken, bugünkü yönetim ve idareye halkın güveninin kalmadığını, 18. programın bittiğini, ancak hükümetin bunu anlamak istemediğini savundu. 
     Aygün, son seçimlerde kullanılan oy pusulasında 20 tane siyasi partinin bulunduğunu anlatırken, bu oy pusulasına kendilerinin de bir ekleme yaptığını ve oy pusulasının sonuna IMF'yi eklediklerini belirtip, bu oy pusulasını basına gösterdi. 
     Halkın seçimlerde IMF'ye de oy vermesini isteyen Aygün, ''IMF'nin istenmesi halinde, onun Türkiye'yi idare etmesini'' önerdi. 
     Konuşmasında Devlet Bakanı Kemal Derviş göreve gelmeden önceki ekonomik göstergeler ile geldikten sonraki ekonomik göstergeleri de karşılaştıran Aygün, ''Derviş'in karnesini açıkladım. Maalesef sınıfta kalmıştır'' dedi. 
     Konuşmasında bütçeyi de eleştiren Aygün, 2002 yılı bütçesini ''hayal bütçesi, Polianna bütçe'' olarak nitelendirirken, bütçede verilen rakamların tutmasının mümkün olmadığını kaydetti. 
     ''Biz bu programa, bu ekonomi yönetimine, bu bütçeye, bu gidişata güvenmiyoruz'' diyen Aygün, işçi, emekli, memur, işadamı ve sanayicisi ile oturup ''bir kurtuluş reçetesi'' yazılması gerektiğini, ayrıca güçlü bir siyasetçi ve güçlü bir ekonomi bakanı ile sorunların içinden çıkılabileceğini kaydetti. 
     Konuşmasında soruları da yanıtlayan Aygün, bir soru üzerine ''Türk ekonomisi dolarkolik olmuştur ve dolarkeş olmuştur. O yüzden hükemete, Derviş politikalarına, IMF politikalarına ve ekonomi politikalarına, bundan sonra çok daha fazla muhalefetse muhalefet, doğruyu söylemekse doğruyu söyleme... ne gerekiyorsa onu yapacağız '' diye konuştu. 
     Hükümete daha önce destek verdiklerini ve ekonomide yapılması gerekerlere ilişkin 14 maddelik bir öneri sunduklarını hatırlatan Aygün, hükümetin hiçbirşey yapmadığını, Başbakan'ın attığı imzanın arkasında durmadığını savundu. Aygün, ''biz bundan sonra hükümetle beraber hareket etmeyi, beraber bir ortamda buluşmayı düşünemiyoruz'' dedi. 
     Dün İstanbul'da reel sektörün sorunlarının çözümüne ilişkin gerçekleştirilen toplantıda ''İstanbul yaklaşımının'' benimsendiğinin hatırlatılarak, bu konuda ne düşündüğünün sorulması üzerine de Aygün, şunları kaydetti 
     ''İstanbul yaklaşımına sıcak yaklaşmıyorum. Geç kalınmış bir karardır ne olduğu belli değildir. Sayın Derviş, Odalar Birliği toplantısında bize böyle bir kaynağın olmadığını, bankaların da buna yanaşmayacağını söyledi. Oyalama taktiği, oyalama mantığı mıdır bilemiyorum. Bu toplantılar yapılıyor, bunun içinin boş olduğunu bugünden görüyorum. Bankalar zorda kalan şirketlerin vadesini uzatacakmış, yok olmuyorsa üstüne para verecekmiş, bunu hangi banka yapar İnsanlar birbirini kandırmasın. Bunu da göreceğiz başarılı olmayacak. Sayın Kemal Devriş'in yaptığı hiçbir şey şu ana kadar ülkede başarılı olmadı.'' ATO'nun yaptığı ''Halkın enflasyonu'' araştırması ile ilgili rakamlar da veren Aygün, 2000 yılı Ekimi ile bu yılın Ekim ayı karşılaştırıldığında bir kilo toz şekerin yüzde 367, balın yüzde 445, sarmısağın ise yüzde 671 oranında zam gördüğünü bildirdi. 
     Tekel maddelerinde ortalama fiyat artışının yüzde 89 dayanıklı tüketim maddelerinde yüzde 107, ilaçta yüzde 140, giyimde yüzde 91, kırtasiyede yüzde 99 artış yaşandığını vugulayan Aygün, halkın enflasyonunun iddia edildiği gibi yüzde 65 değil, yaklaşık iki misli olan yüzde 112 olduğunu söyledi. 
     Aygün, konuşmasında birçok tüketim maddesinin fiyatlarındaki artışlarla ilgili de ayrıntılı bilgi sundu. 
     DİE'nin enflasyon hesaplamasında kullandığı ürünler arasında lego fülüt, pimpon topu, ruj, oje, havyar gibi maddelerin yer aldığını ifade eden Aygün, bunların gerçekçi olmadığını belirtirken, ''Halk fülüt çalmıyor, pimpon topu ile oynamıyor. Masanın üzerindeki ürünleri kullanıyor'' dedi. 
     






</TEXT>
</DOC>
