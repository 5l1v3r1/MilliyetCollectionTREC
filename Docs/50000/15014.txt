<DOC>
<DOCNO> 15014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/son/sontur29.html </URL>
<DATE> 2001/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Milyonlarca dolara malolan Kurtköy Havalanı'nı THY de terketti 
</HEADLINE>
<TEXT>

     Türk Hava Yolları, yaklaşık 2 ay önce başlattığı Sabiha Gökçen Kurtköy -Esenboğa hattındaki tarifeli uçak seferlerini, yolcu azlığı nedeniyle durdurdu. 
     THY Pazarlama Başkanı Güliz Öztürk, yaptığı açıklamada, uçuşları durdurma kararının 3 Nisan'dan itibaren uygulamaya konulduğunu söyledi. Yolcu azlığı ve bilet ücretlerinin maliyetleri karşılayamaması nedeniyle bu havaalanından zararına uçuş yaptıklarını belirten Öztürk, şirketin, maliyetleri düşürme çerçevesinde bu kararı aldığını kaydetti. 
     Sabiha Gökçen Havaalanı'nın, coğrafi konumu itibariyle bugüne kadar yolculardan yeterli talep görmediğini, bu yüzden de bugüne kadar bazı seferleri iptal etmek zorunda kaldıklarını belirten THY yetkilileri de bazı seferlerin filodaki 70 yolcu kapasiteli RJ-70 tipi en küçük uçaklarla gerçekleştirilmesine rağmen, doluluk oranında 2 ay boyunca bir gelişme kaydedilemediğini bildirdiler. 
     THY yetkilileri, Sabiha Gökçen Havaalanı'ndan başlatılan seferlerde yolcu azlığı nedeniyle şirketin, bugüne kadar yaklaşık 100 bin dolar zarar ettiğini de kaydettiler. 
     
     
     




</TEXT>
</DOC>
