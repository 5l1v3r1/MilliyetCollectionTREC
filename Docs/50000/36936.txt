<DOC>
<DOCNO> 36936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/dunya/adun.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölürken şov yaptı 
</HEADLINE>
<TEXT>

Hayfa’da bir cafe’de kendisini havaya uçurarak 15 kişinin yaralanmasına neden olan Filistinli intihar komandosu, garson kıza vücuduna sarılı bombaları gösterip, Bunun ne olduğunu biliyor musun ’ diye sormuş 
     DIŞ HABERLER SERVİSİ 

     İsrail’in liman kenti Hayfa’daki Wall Street adlı "cafe"ye bombalı saldırı düzenleyerek 15 kişinin yaralanmasına neden olan Filistinli intihar komandosu Muhammed Mahmut Nasır’ın, eylemden saniyeler önce bir garson kıza vücuduna sarılı patlayıcıları göstererek "Bunun ne olduğunu biliyor musun " diye sorduğu ortaya çıktı. 
     "Cafe"nin sahibi Aharon Rozemon’un anlattığına göre, 28 yaşındaki Filistinli eylemci içeri girer girmez 17 yaşındaki garson kız Ela Bongrad’la karşılaştı. Bakışlarını garson kızın gözlerine diken Nasır eliyle göğsünü işaret ederek bu soruyu sordu. Daha sonra cebinden çıkardığı bir çakmakla patlayıcıların fünyesini ateşleyen İslami Cihad militanı bir kaç saniye sonra müthiş bir patlamayla paramparça oldu ve kafası gövdesinden koparak bir masanın üzerine düştü. 
     
     Sandalyeyi canlı bombaya attı 
     İçerideki 4 müşteri ve yoldan geçenler patlamanın etkisiyle büyük bir kuvvetle çeşitli yönlere savruldu. Masa ve sandalyeler havada uçuştu akan kanlar her yeri kızıla boyadı. 
     Aharon Rozemon "Sarı bir tişörtlü birinin aceleyle içeri girdiğini gördüm. O an kötü birşeyler olacağı içime doğdu. Hemen bir sandalye kaparak O’na fırlattım. Galiba bu sırada fünyeyi ateşliyordu. Allah - ü Ekber’ diye bağırdı, iki adım koştum ve kendimi bir duvarın arkasına attım" dedi. 
     
     Kopan başı masaya düştü 
     Garson Ela Bongrad da, Filistinli bombacının üzerinde taşıdığı patlayıcıların fitilini çakmağıyla nasıl yaktığını anlattı. Genç kız, "Gömleğini açtı. Göğsüne koli bandıyla yapıştırılmış bazı şeyler gördüm. Bana Arapça bir şeyler dedi ve parmağıyla göğsünü işaret ettikten sonra çakmağıyla fitili yaktı" diye konuştu. 
     Yaralıların yardımına koşan Yehuda adlı bir görgü tanığı da "İçeri girip çevreye bir göz attım. Masalardan birinin üzerinde bir kopuk kafa duruyordu, galiba bombacının başıydı" dedi. 
     Muhammed Mahmut Nasr’ı, "Wall Street Cafe"ye getirdiğini belirten taksi şoförü Rami ise eylemcinin yolda heyecanlı biçimde çok sayıda telefon görüşmesi yaptığını, birisine Wall Street’in yerini bulamadığını söylediğini aktardı. Rami, "Müşterim taksiden indikten çok kısa bir süre sonra patlamayı duydum" dedi. 
     



 DÜNYA 











</TEXT>
</DOC>
