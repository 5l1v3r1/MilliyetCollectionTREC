<DOC>
<DOCNO> 27747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/sontur02.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çinli turist Beyoğlu'nda intihara kalkıştı 
</HEADLINE>
<TEXT>

     İstanbul'a turist olarak gelen Çinli Deng Yunhua 24 , Beyoğlu'nda inşaat halindeki binanın 7. katından atlamaya kalkıştı. 
     Çin Halk Cumhuriyeti vatandaşı Yunhua, gece saatlerinde bunalıma girerek, Taksim Meydanı'nda bulunan The Marmara Oteli'nin yanındaki 7 katlı inşaatın tepesine çıktı. 
     Yunhua, önce yanındaki fotoğraf makinesi ve not defteri gibi eşyalarını, çevreden geçenlerin şaşkın bakışları arasında aşağıya atmaya başladı. Durumun güvenlik güçlerine haber verilmesi üzerine olay yerine gelen polis ekipleri, Yunhua'nın yanına çıkarak, aşağıya atlamaması konusunda ikna etmeye çalıştılar. Bu arada, itfaiye ekipleri de binanın altına branda gererek önlem aldı. Bir süre aşağıya inmemek için polise direnen Yunhua, daha sonra ikna edilerek kurtarıldı. Binadan aşağıya kendinden geçmiş şekilde ve polislerin sırtında indirilen Yunhua, ambulansla Taksim Eğitim ve Araştırma Hastanesi'ne kaldırıldı. 







</TEXT>
</DOC>
