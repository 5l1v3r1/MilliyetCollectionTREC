<DOC>
<DOCNO> 33469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/23/son/soneko10.html </URL>
<DATE> 2001/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Ekonomik program doğrudur ve tek seçenektir" 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz, ''uygulanan ekonomik program doğrudur ve elimizdeki tek seçenektir'' dedi. 
     Yılmaz, TBMM'nin 17 Eylül'de olağanüstü toplantıya çağrılarak, Anayasa değişiklik paketinin görüşülmesini ve sonuçlanmasını arzu ettiklerini bildirdi. 
     Mesut Yılmaz, İKV Genel Kurulu dolayısıyla düzenlenen ''Türkiye-Avrupa Birliği İlişkileri'' konulu toplantıda yaptığı konuşmada, uygulanan programı eleştirenler olduğunu, ancak bu programın yerine alternatif program öneren hiç kimsenin çıkmadığını kaydetti. 
     Uygulamada ortaya çıkabilecek sorunların, programın temel felsefesini bozmadan IMF ve Dünya Bankası işbirliğiyle gidermek zorunda olduklarını dile getiren Yılmaz, ''Önümüzde başka yol yoktur''dedi. 
     IMF, Dünya Bankası gibi uluslararası mali kuruluşlar parasal destek sağlamamış olsalardı dahi, Türkiye'nin aynı programı uygulamak zorunda olduğuna dikkat çeken Yılmaz, istikrar ve güven ihtiyacına değinerek, herkesin ve her kesimin katkı sağlaması gerektiğini vurguladı. 
     
     17 Eylül'de Meclis olağanüstü toplanacak 
     Avrupa Birliği tam üyelik müzakerelerine en kısa sürede başlamanın ön şartının, siyasi ve hukuki reformları gerçekleştirmek olduğuna işaret eden Yılmaz, Meclis'in 17 Eylül'de olağanüstü toplantıya çağrılarak Anayasa değişiklik paketinin görüşülmesini ve sonuçlanmasını arzu ettiklerini söyledi. 37 maddeyi içeren bir anayasa değişikliği paketinin hazırlandığını 
     hatırlatan Yılmaz, paketin süratle yaşama geçmesinin Türkiye için önemli bir kazanç olacağını kaydetti. 






</TEXT>
</DOC>
