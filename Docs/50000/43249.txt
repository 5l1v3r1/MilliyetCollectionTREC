<DOC>
<DOCNO> 43249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/son/sonspo12.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü maçında Tümer belki, Stavrum yok 
</HEADLINE>
<TEXT>

     Beşiktaş, sakatlığı süren Tümer Metin'i, Ankaragücü maçına yetiştirmek için adeta seferberlik ilan etti. 
     İstanbulspor ile geçen hafta yapılan lig maçında sağ ayak bileğinden sakatlanan Tümer'i, teknik direktör Christoph Daum'un ısrarla, hafta sonunda yapılacak Ankaragücü maçında oynatmak istemesi nedeniyle, kulüp doktorları seferber oldu. 
     Kulüp doktoru Yalçın Yavuzer, Tümer'in ayak bileğinde ağrılar hissettiğini belirterek, ''Ağrıları yoğun bir biçimde sürüyor. Ancak Ankaragücü maçı bizim açımızdan çok önemli. Bu futbolcunun ayağına sıkı bandaj yapıp, lokal anestezi uygulayarak oynatmayı planlıyoruz. Daum da Tümer'in oynamasını istiyor. Bütün olanakları zorlayıp, Tümer'i Ankaragücü maçında oynatacağız'' diye konuştu. 
     
     Stavrum yok 
     Yavuzer, sağ ayak bileği aşil tendonunda ağrıları bulunan Norveçli Stavrum'un ise, Ankaragücü karşısında forma giyemeyeceğini söyledi. 
     Stavrum'un tedavisini sürdürdüklerini kaydeden Yavuzer, takımda ciddi sakatlığı bulunan başka futbolcu bulunmadığını, Ahmet Dursun'un ise tedavisinin Almanya'da sürdüğünü sözlerine ekledi. 
     Bu arada siyah-beyazlılar, Ankaragücü maçı hazırlıklarını basına kapalı yaptıkları antrenmanlarla sürdürüyor. 







</TEXT>
</DOC>
