<DOC>
<DOCNO> 23828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/yasam/yas06.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Özgürlük ararken, ölüme varıyorlar 
</HEADLINE>
<TEXT>

Gazeteci Müjgan Halis, Batman'daki kadın intiharlarını mercek altına aldı. Halis'in kitabında görüldü ki 'Batman'ın kadınları en çok özgürlüğe açtı' 
     SEMRA KARDEŞOĞLU İstanbul 

     Batman'da 1999 yılından bu yana 40'dan fazla kadın intihar etti, bu sayının 3 katı kadar kadın da intihar girişiminde bulundu... "Peki Batman'da ne oluyordu Niçin kadınlar burada intihara bu kadar meyilliydi " 
     Gazeteci Müjgan Halis'in Metis Yayınları'ndan çıkan "Batman'da Kadınlar Ölüyor" adlı kitabı işte bu sorulara yanıt arıyor ildeki intiharları her boyutuyla masaya yatırıyor. 
     
     Daima köleler 
     Kitapta intihar nedenlerine dair ilginç saptalamalar var. Batman Barosu Başkanı Sabih Ataç'ın sözleri ise intiharın nedenlerini bir araya getirip, anlatır nitelikte... 
     Şöyle diyor Ataç "1985'den sonra göç eden aileler, isteyerek Batman'a gelmedi. Çok zor ekonomik koşullarda gelip, kenar mahallelere yerleşti, buradaki yaşamı sindiremedi. Erkekler bunu kolay aşsa da, kadınlar eve bağlı yaşamlarındaki sınırları kıramadı. Eskiden otoriteden kurtulmanın yolları vardı. Bir genç kız, 'Geçmişte olsa dağa giderdim, bugün o da yok' demişti. Yani geçmişte tepkilerini dağa çıkarak gösterebiliyorlardı, şimdi o yol tıkandı. Özellikle genç kızlar bunalıma girdi. Geriye kalan tek yol evlenmek. Ama özgürlük isterken bu sefer başka bir ağanın kölesi oluyor." 
     
     Bastırılmış cinsellik... 
     Batman Belediye Başkanı Danışmanı Bengi Yıldız ise, ilde bir dönem kadınların PKK'ya katılımının yüksek olduğuna dikkat çekerek şunları söylüyor 
     "Genç kızlar, kendilerini ifade edebileceği yol olarak dağa çıkmayı görüyordu. Katılımlar azalınca intiharlar çoğaldı. Batman'da fazla bilinç düzeyi olmayan ama cinselliği de yaşamak isteyen genç kızlar, daha çok kamu görevlileriyle böyle bir yakınlık kuruyor. Ancak sonra, bunun sorumluluğunu kaldıramıyor." 
     



 YAŞAM 






















</TEXT>
</DOC>
