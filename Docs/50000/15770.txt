<DOC>
<DOCNO> 15770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/11/son/sontur18.html </URL>
<DATE> 2001/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan 'Mesih' Mezarcı da aftan yararlanabilir 
</HEADLINE>
<TEXT>

     Edirne'nin İpsala ilçesindeki Ceza ve Tevkifevi'nde bugün ikinci gününü geçiren Hasan Mezarcı'nın, basın yoluyla işlenen suçların affedilmesi uygulamasından yararlanabileceği bildirildi. 
     İpsala Cumhuriyet Başsavcısı Önder Yaman, Ankara 2. Ağır Ceza Mahkemesi'nin, CMUK'un 104. maddesine göre gıyabi tutuklama kararı vicahiye çevrilerek cezaevine konulan Mezarcı'nın, basın yoluyla işlenen suçların affedilmesi uygulamasından yararlanabileceğini belirtti. 
     Yaman, Mezarcı'nın, Trabzon Ağır Ceza Mahkemesi'nin, TCK'nın 159. maddesine göre kesinleşmiş 10 ay ağır hapis cezası bulunduğunu da hatırlatarak ''Mezarcı, 4616 sayılı basın yoluyla işlenen suçların affedilmesinden yararlanabilir. Bu konuyla ilgili olarak bizlere henüz başvuru yapılmadı'' dedi. 
     42 kişi kapasiteli İpsala Ceza ve Tevkifevi'nde, Mezarcı ile birlikte halen 25 kişi kalıyor. Mezarcı, diğer mahkumlardan ayrı olarak tek kişilik bir koğuşta tutuluyor. 
     Atatürk'e çeşitli yollarla hakaret ve ''Mesih'' olduğu yönünde yaptığı açıklamalarla gündeme gelen Hasan Mezarcı, 3 yıl aradan sonra, 9 Nisan Pazartesi günü Edirne'nin İpsala Sınır Kapısı'ndan Türkiye'ye giriş yaptıktan sonra, polis tarafından gözaltına alınmıştı. Bir gün İpsala Emniyet Müdürlüğü'nde tutulan Mezarcı, daha sonra sevk edildiği mahkeme tarafından tutuklanmıştı. 




</TEXT>
</DOC>
