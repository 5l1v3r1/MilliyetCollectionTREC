<DOC>
<DOCNO> 26226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/son/sondun09.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Oklahoma bombacısının idamdan önce son 90 dakikası 
</HEADLINE>
<TEXT>

     ABD'de 1995 yılında bir kamu binasını bombalayarak 168 kişinin ölümüne yol açan Timothy McVeigh, idam cezasının infazını beklerken, avukatlarıyla kısa bir görüşme yapacak. 
     Indiana eyaletindeki Terre Haute Cezaevi yetkilileri, TSİ 15.00'te zehirli iğneyle idam edilecek McVeigh'in avukatlarıyla görüşmesinin ''dış dünyayla son bağlantısı'' olacağını belirttiler. 
     Yetkililer, Oklahoma bombacısının son saatlerini veda mektupları yazarak geçirdiğini ve zaman zaman televizyon seyrettiğini söylediler. 
     Cezaevleri Federal Bürosu sözcüsü Dan Dunne, McVeigh'in son yemeğinden sonra çikolatalı ve naneli dondurma yediğini belirtti. 
     Sözcü, Mcveigh'in son 24 saatte ailesiyle görüşüp görüşmediği sorularını yanıtsız bırakırken, idamın ''öngörüldüğü'' şekilde zehirli iğneyle yapılacağını hatırlattı. 
     Bu arada, kurban ailelerinden idamı kapalı devre televizyonda izlemek isteyenlerin kentin havaalanı yakınlarından alınmaya başladığı bildirildi. 
     Kurban yakınlarını infazın yapılacağı cezaevine götürmek üzere 3 otobüsün yola çıktığı, toplam 325 kişinin McVeigh'in idamını seyretme talebinde bulunduğu belirtildi. 
     Aileler kimlik kontrolünden geçtikten sonra kapalı devre televizyondan idamı izleyecekleri salona alınacakları, salonda fotoğraf çekmenin ya da görüntü kaydetmenin yasak olduğu kaydedildi. Salonda 8 sıra katlanır sandalyelerin yer aldığı, pencere bulunmadığı ve bir büyük ekran ve yanlara yerleştirilen 4 televizyon aracılığıyla McVeigh'in idamının izleneceği belirtildi. 
     

</TEXT>
</DOC>
