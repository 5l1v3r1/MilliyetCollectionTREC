<DOC>
<DOCNO> 42740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/spor/spo03.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
SERGEN’E GARANTİ 
</HEADLINE>
<TEXT>

Galatasaray Yönetim Kurulu, Siirt Jetpa ile iki yıl daha sözleşmesi olan son haftaların flaş oyuncusuna, önümüzdeki sezonlar için özel mukavele önerdi 
     HALİL ÖZER 

     HAGİ’NİN ayrılışından sonra Sarı - Kırmızılı takımda oyunun liderliğini üstlenen ve özellikle son haftalarda gösterdiği performans ile yeniden gündeme oturan Sergen’e, yönetim özel sözleşme sunmaya hazırlanıyor. Galatasaray ile sezon sonuna kadar anlaşması olan ve maç başına para alan Sergen’in şartları düzeltilirken, sözleşme süresi de iki yıla çıkacak. 
     SERGEN’İN 2004 yılına kadar anlaşma imzaladığı Siirt Jet - Pa ile yeniden pazarlığa oturmaya hazırlanan Sarı - Kırmızılı yöneticiler, yıldız futbolcuya maç başı yerine garanti para teklifini getirecekler. Bir senelik opsiyonlu anlaşma rafa kaldırılacak ve Sergen 2004’e kadar Galatasaray’da oynayacak. Bu kararda Sergen’in özel yaşantısındaki düzelmenin rol oynadığı belirtildi. 
     
Lucescu engeli      GALATASARAY’DA futbolcuların yönetimle yapacağı alacaklar ve borçlar konusundaki toplantı konsantrasyonun bozulacağı gerekçesiyle Lucescu tarafından engellendi. Yönetim, her futbolcuya kalan alacaklarının miktarını bildirecekti. Lucescu’nun isteği üzerine toplantı PSV Eindhoven maçı sonrasına alındı. 
     
Popescu’dan hırslıyım’      GALATASARAY’IN son haftalardaki parlayan yıldızı Emre Aşık, Galatasaray’ın her geçen gün daha iyi duruma geldiğini söyledi. Popescu gittikten sonra formayı kapan tecrübeli futbolcu, Rumen oyuncu ile kıyaslanmasının yanlış olacağını belirtti, "Ancak ondan daha hırslıyım. Mücadeleyi seviyorum, hava toplarında da iyiyim. Popescu topu oyuna sokan, serinkanlı bir futbolcuydu" diye konuştu. 
     
Perez şoku      GALATASARAY, Şampiyonlar Ligi’nde oynayacağı PSV Eindhoven maçı öncesinde, Perez şokuyla sarsıldı. Dün sabaha karşı evinde rahatsızlanarak İnternational Hospital’ın acil servisine kaldırılan Fransız oyuncunun, ağır bir bağırsak enfeksiyonu geçirdiği ve dizanteri olduğu anlaşıldı. Perez, PSV maçının kadrosundan çıkarıldı. 
     
Sakatlar iyileşti      SARI - Kırmızılı takım PSV maçı hazırlıklarını dün akşam yaptığı antrenmanla devam etti. Malatyaspor maçında forma giyemeyen Capone, Serkan ve Bülent Akın’ın iyileşmesi teknik heyette sevinç yarattı. Galatasaray bu sabah özel bir uçakla Hollanda’ya geçecek, son çalışmalarını karşılaşmanın oynanacağı Geldrome Stadı’nda gerçekleştirecek. Sakat Ayhan kadroya alınmadı. 
     
Antalya’ya üç kiralık      TEKNİK Direktör Lucescu’nun raporu doğrultusunda Saffet, Sphear ve Ufuk Antalyaspor’a kiralık olarak verildi. Başkan Mehmet Cansun ile Antalya Başkanı Bekir Kumbul arasındaki görüşmelerin ardından anlaşma sağlandı. Öte yandan Lucescu’nun, Malatya maçında Horvarth’ı beğendiği, Çek futbolcu için yönetimden tercüman istediği bildirildi. 
     



 SPOR 


























</TEXT>
</DOC>
