<DOC>
<DOCNO> 41267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/son/sondun01.html </URL>
<DATE> 2001/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İranlı Cuma imamından şok sözler... 
</HEADLINE>
<TEXT>

     İran'da bir dinadamı, sokak ortasında kırbaçlamaya karşı çıkan reformcu milletvekillerine ''hayvan'' dedi. 
     İran'ın Azerilerin çoğunlukta olduğu Batı Azerbaycan eyaletinin başkenti Urumiye'nin Cuma İmamı Hüccetülislam Gulamrıza Hasani, dün verdiği Cuma hutbesinde, reformcu milletvekillerine ''Siz fesada uğramışsınız. Meclise girmek için hangi oyunları oynadınız. Meclis'te hayvanların olması beni şaşırttı. Bizim meclisimiz hayvanların yeri mi '' diye konuştu. 
     Reformcu Hayat-ı Nov Yeni Hayat gazetesinin bugünkü haberine göre, sokak ortasında kırbaçlamaya karşı çıkan milletvekillerinin, ''İran'da ABD'nin hakimiyetini istediklerini ve ahlaki olarak çürümüş olduklarını'' ileri sürdü. Hasani, ''Sizin İslam yorumunuz yanlış. Siz içki içen ve zina yapan insanlar istiyorsunuz. Tutkularınızı tatmin etmek peşindesiniz. Halkın parasını kötüye kullanıyorsunuz ve dinleriyle alay ediyorsunuz'' diye konuştu. İran'da son iki ay içinde artan sokak ortasında gençlerin kırbaçlanma uygulamaları başta Cumhurbaşkanı Muhammed Hatemi olmak üzere reformcu milletvekili, siyasetçi ve gazetelerin tepkisine yol açarken, muhafazakarlar ve muhafazakarların kontrolündeki Yargı Erki ve mahkemeler, kırbaçlamanın İslam hukukunun ayrılmaz bir parçası ve artan suçları önlemenin etkin bir yolu olduğunu savunuyor. 







</TEXT>
</DOC>
