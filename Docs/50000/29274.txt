<DOC>
<DOCNO> 29274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/son/sondun11.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de sürgünde bulunan Çinli doktordan akıl almaz itiraflar... 
</HEADLINE>
<TEXT>

     ABD'de sürgünde bulunan bir Çinli doktor, Çin'de kendisine zorla, idam edilen mahkumların derisinin yüzdürüldüğünü ve gözlerindeki kornea tabakalarının aldırıldığını iddia etti. 
     Wang Guoqi adlı Çinli doktor Amerikan Temsilciler Meclisi'nin insan hakları ve uluslararası operasyonlar komisyonuna organ kaçakçılığını gözler önüne sermek amacıyla yaptığı açıklamada, ''Ölüm dar geçidinde bulunan idam mahkumu kişiler üzerinden yapılan organ ve doku kaçakçılığını büyük bir üzüntü ve vicdan azabıyla açıklamak istiyorum. Bu işlemleri, idam edilmiş 100'den fazla mahkumun üzerinde,görevim çerçevesinde yapmak zorundaydım'' dedi. 
     Çin'den geçen sene kaçan Doktor Wang açıklamasına şöyle devam etti 
     'Hebei eyaletindeki bir idamdan sonra henüz ölmemiş olan mahkumun böbrekleri bir ambulans içinde alındı. Bu operasyonun sonunda mahkum hala nefes alıyordu ve kalbi atıyordu. Biz, mahkumun derisini yüzmek için ambulansın içinde kaldık. O sırada dışarda bulunan insanların seslerini duyabiliyorduk, bu insanların mahkumun ailesi olabilecekleri kaygısıyla işimizi yarıda bıraktık ve yarı ölü olan bu mahkumu plastik torba içinde yola attık. Cesedin tüm derisinin yüzülmesi işlemi 10 ila 20 dakikamızı alıyordu.'' 
     Bu arada, ABD'de sürgünde bulunan Harry Wu adlı bir diğer muhalif de bu konuyla ilgili daha önce yayınlamış olduğu raporda, genç ve sağlıklı olan idam mahkumlarının, organlarının uygunluğunun araştırılması amacıyla, idamdan önce tıbbi kontrolden geçirildiğine dikkat çekti. Wu, raporunda akciğer, kalp, karaciğer veya böbrek gibi organların zarar görmemesi için infazların başa tek kurşun sıkılması şeklinde yapıldığını belirtti. 
     Hong Kong'da yayımlanan Güney Çin Akşam gazetesi de önceki sayısında, Çin'in, idam ettiği mahkumların karaciğerlerini organ nakli için sattığını ileri sürmüştü. Pekin yönetimi ise organ satışı iddialarını reddediyor. Yetkililer, mahkumların organlarının naklinin, ancak ailelerinin izniyle mümkün olduğunu belirtiyor. 






</TEXT>
</DOC>
