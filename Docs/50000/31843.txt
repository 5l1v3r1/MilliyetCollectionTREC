<DOC>
<DOCNO> 31843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/yazar/zbirand.html </URL>
<DATE> 2001/07/13/ </DATE>
<TIME>  </TIME>
<AUTHOR> M. Ali Birand  </AUTHOR>
<HEADLINE>
İlk defa ümitliyim, bu kriz işe yaradı 
</HEADLINE>
<TEXT>

     Bugün daha ümitli kalktım. 
     Borsadaki Arjantin’den kaynaklanan düşüşe rağmen, geleceğe daha bir güvenle bakabiliyorum. 
     Hükümetin ekonomik program uygulaması sırasında IMF ile yaşadığı artçı depremler, hepimize önemli dersler verdi. 
     Kısa bir süre öncesine kadar, toplumun büyük bölümü gibi, son derece kızgındım. 
     İflas etmiş olan bir ekonomi üzerinden politika yapılması ve insanlarımızın daha da fakirleşmesi pahasına parti hesaplarına girilmesi, hepimizi çılgına çevirmişti. Ne zaman, "Bu defa oldu, işler rayına girer" desek, arkasından yeni bir kriz ile karşılaştık. 
     Sonuncu direniş, kızgınlığımızı en üst düzeye çıkarttı. Ankara ile IMF, tam anlamıyla çarpışma noktasına geldiler. 
     Ancak bu defa çok farklı bir durumla karşılaştık. 
     Washington IMF aracılığı ile Bush yönetimi son derece kararlı ve sert olarak, bu şekilde top oynamayacağını bildirdi. Eskisi gibi anlayışlı, esnek davranmadı. "Bu anlaşmaya ya kelimesi kelimesine uyulur, yoksa biz çekiliyoruz" dedi. Kredi dilimini de askıya aldı. Ne kadar kararlı ve ciddi olacağını gösterdi. 
     İşin şakaya gelir tarafı yoktu. 
     Ankara ya efelik taslamayı sürdürecek ve IMF anlaşması bitecek veya oyunun kurallarını kabul edecekti. 
     MHP, dünya felsefesine ne kadar ters, parti çıkarları açısından ne kadar zararlı olsa dahi, direnmemeyi tercih etti. 
     Ankara, hiç beklenmedik bir hızda ve netlikte, IMF’nin isteklerini aynen kabul etti. 
     Bu tutum son derece önemliydi. 
     Gözlemciler açısından bakıldığında, piyasalara şu mesajlar verilmiş oldu 
     1. Hükümet krizin ciddiyetini ve derinliğini anlamış ve IMF anlaşmasına verdiği önemi göstermiştir. 
     2. Hükümet, IMF ile itişmek yerine koşulları kabul etmek ve kurallara uymayı kararlaştırmıştır. 
     Bu mesajlar son derece kritikti. 
     Bunca kavgadan sonra, ilk defa Ankara’dan, bu programın yürüyebileceği ümidi veren bir tutum değişikliği idi. 
     İç ve dış piyasalar ve kamuoyunda, hem program hem de koalisyonun sonuna gelindiği düşünülürken, rüzgar dönüverdi. 
     Umutlar yine yeşerdi. 
     İşte bu açıdan bakıldığı zaman, artçı depremler ve özellikle de son kriz, boşa gitmemiş oldu. Aksine, karşılıklı olarak oyunun koşulları öğrenildi. IMF, Türkiye’nin duyarlılıklarını gördü. Türkiye de IMF’nin yeni sınırlarını tanıdı. Nereye kadar gidebileceğini anladı. Daha sağlıklı bir ilişkinin kurulma imkanı doğdu. 
     
İşin güç dönemi artık aşıldı...      Dünya Bankası temsilcisi Chipper’in, CNN TÜRK’teki MANŞET programında söyledikleri çok ilginçti. 
     Chipper, Türkiye’nin alması gereken ve gerçekten reform niteliğindeki kararların çok büyük bir bölümünün tamamlandığını, geriye İhale Yasası, Enerji ve Tarım Reformu’nun kaldığını söyledi ve bunca güç yolu geçtikten sonra, bu noktada bırakmanın yazık olacağına işaret etti. 
     Gerçekten de doğru. 
     Bu noktaya geldikten sonra yol kazasına uğramak hem koalisyon ortakları, hem de ülke açısından çok yazık olurdu. 
     Büyük bir badireyi atlatmış gibiyiz. 
     Tabii burası Türkiye, yine de hiçbir şey belli olmaz. Yarın yine birinin kafasına eser ve beklenmedik bir krizle karşı karşıya kalabiliriz. 
     Yine de her geçen gün, dünyada tek başımıza yaşamadığımızı öğreniyoruz. 
     Bakın, Arjantin’in iç borcunu ödeyemeyecek kuşkusu borsaları dibe vurdu. 
     Nedeni basit. 
     Yabancı borsacılar, Arjantin’deki durumdan korkup, risklerini azaltmak yoluna gittiler ve borsalardan çekildiler. 
     Küreselleşmenin, yabancı yatırımcıları daha da ürkekleştirdiğini de somut biçimde gördük. 
     Her gün yeni bir şey öğreniyoruz. 
     Bari öğrendiklerimizi unutmayalım da, bunca deney bir işe yarasın... 
     
     







Yapısal değişim ve emperyalizm 


Bu da "baz" ağacı 


Devlet benim 


2 metrelik duvar 


Sivil toplum örgütleri nerede 


Arjantin’de tango, Türkiye’de çiftetelli 


Kriz nasıl çözülür 


Açıkçılar her yerde aynı 


Yurtdışındaki komisyon hesapları ve kamu bankaları 


Halk kime oy verir 


Kimyasal ölüme soruşturma 


Bir Demirel klasiği 


CRM muhalefet 


Dosya kalemde muhafaza edilir 


"Döviz fiyatı" ile yatar kalkar hale geldik 


</TEXT>
</DOC>
