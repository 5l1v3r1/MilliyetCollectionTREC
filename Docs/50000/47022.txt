<DOC>
<DOCNO> 47022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/son/sonspo20.html </URL>
<DATE> 2001/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı futbolcular temkinli... 
</HEADLINE>
<TEXT>

     Galatasaray'ın Fransız Futbolcusu Sebastian Perez, yarın Avrupa Şampiyonlar Ligi'nde karşılaşacakları FC Nantes takımı karşısında dikkatli olmaları gerektiğini söyledi. 
     Teknik direktör Mircea Lucescu'nun yaptığı basın toplantısına katılarak soruları yanıtlayan Perez, FC Nantes ile Fransız Ligi'nde oynadığı dönemde birçok kez karşılaştıklarını ifade ederek, ''Özellikle Bastia takımında oynarken, FC Nantes'e üstünlük sağlamıştık. Ancak, yarınki rakibimiz her dönemde tehlikeli ve dikkat edilecek bir takım olmuştur'' diye konuştu. 
     Sakatlığını üzerinden attığını ve gün geçtikçe performansının da yükseldiğini vurgulayan Perez, takımda şans bulması halinde grafiğini yükselteceğine inandığını söyledi. 
     Basın toplantısına katılan Bülent Akın ise sakatlığından kurtulduğunu ve şans bulması halinde elinden gelenin en iyisini yapacağını bildirdi. Çok zor bir grupta bulunduklarını anlatan Bülent Akın, ''Şu anda 3 takımın da 6 puanı var. Bu gruptan çıkmak için çaba harcıyoruz. FC Nantes'i yarın yensek dahi, 2. tura çıkmamız kesinleşmez'' şeklinde konuştu. 
     






</TEXT>
</DOC>
