<DOC>
<DOCNO> 22602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/son/soneko25.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Wall Street Journal "Koalisyonla Derviş'in birbirine ihtiyacı var" 
</HEADLINE>
<TEXT>

     Amerikan finans çevrelerinin gazetesi Wall Street Journal WSJ bugün Türkiye ile ilgili olarak yayınladığı haber-yorumda, ''Koalisyon hükümetinin Ekonomiden sorumlu devlet bakanı Kemal Derviş'e, Derviş'in ise koalisyona ihtiyacı olduğunu'' yazdı. 
     Gazete bu konudaki yorumunda, ''Koalisyon içinde Derviş'e muhalif olanlar var. Fakat bunların, ekonomiye istikrar getirmesi için Derviş'e ihtiyaçları bulunuyor. Derviş'in ise, görevini muhafaza edebilmek için onlara ihtiyacı var, çünkü kendisinin bağımsız siyasal tabanı yok'' ifadesini kullandı. 
     ''Türkiye, ekonomisini düzeltebilecek mi '' başlıklı bir yazı yayınlayan WSJ, ''yabancı yatırımcıların, IMF programının işleyip işlemeyeceğini kendi gözleriyle görebilmek için Ankara'daki otelleri doldurduklarını'' belirttikten sonra, ''şayet ekonomi --öngörüldüğü biçimde-- yüzde 3'ten daha fazla küçülurse, Türkiye'nin söz verdiği yüzde 5.5'luk bütçe fazlasını gerçekleştirmek hayli zor olacak'' dedi. 
     ''Merril Lynch'in müşterilerine yeniden Türk tahvil ve bonolarını satın alabileceklerini bildirdiğini'' kaydeden WSJ, ''buna karşılık diğer aracılar, özellikle de J.P.Morgan, müşterilerine 'bekleyin' tavsiyesinde bulunuyor'' diye yazdı. 
     Bankacılık sisteminin başındaki adam olan Vural Akışık'ın çalışmalarına da yer verilen yazıda, ''Ziraat Bankası'nın 36 binden 31 bine indirilen personel sayısının bir yıl içinde 17 bine çekileceği ve bankanın 2003 yılında özelleştirmeye hazır hale geleceği'' de kaydedildi. 
     
     Dünya Bankası'ndan övgü 
     Gazeteye açıklamada bulunan Dünya Bankasının Türkiye'deki temsilcisi Ajay Chibber de, Türkiye'de iş başında bulunan ekonomik ekibe övgü yağdırdı. 
     Chibber, ''Bu şimdiye kadarkilerden çok daha ehliyetli bir ekip. Duruma tamamiyle hakimler, ne yapılması gerektiğini çok iyi biliyorlar ve bunu hem içerde hem de dışarda anlatma kabiliyetine sahipler'' diye konuştu. 






</TEXT>
</DOC>
