<DOC>
<DOCNO> 47949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/ekonomi/eko01.html </URL>
<DATE> 2001/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF tasarruf paketini bekliyor 
</HEADLINE>
<TEXT>

6 milyar dolarlık IMF kaynağının gelmesindeki gecikmenin, Hazine’nin kasım ayı iç borç ödemelerinde sorun yaratması olasılığı, ekonomi yönetimini düşündürüyor 
     HARUN GÜREK Ankara 

     Hükümet’in Meclis’e sevkettiği bütçeyi beğenen IMF, heyet göndermek için şimdi de yüzde 6.5 oranındaki faiz dışı fazlayı gerçekleştirecek tasarruf önlemlerinin açıklanmasını bekliyor. Heyetin gelişindeki gecikme, yeni ek niyet mektubunun hazırlanması ve IMF İcra Kurulu’nda onaylanması gibi aşamaları da geciktirecek. Bu olasılık ekonomi yönetimini düşündürüyor. Böyle olması halinde iç borç ödemelerinde geleceği varsayılmış olan 6 milyar dolarlık kaynağının gelişi de gecikecek ve borç yönetiminde sorunlar çıkacak. 
     
     Sorun çıkarabilir 
     IMF yönetiminin, 2002 program ve bütçesinin tamamlanmasının ardından heyet göndermesi bekleniyordu. Ancak sadece bir bütçe uzmanı gönderdi. Edinilen bilgilere göre, IMF, yüzde 6.5 faiz dışı fazlaya ulaşılmasını sağlayacak önlemlerin de açıklanmasında kararlı. 
     Liderlere sunulmuş olan tasarruf tedbirlerinin henüz karara dönüşmemiş olması ekonomi yönetimini kaygılandırıyor. Çünkü bu gecikme ile kredi onayı 15 Kasım’ı bulacak. Oysaki Hazine, 7 katrilyonluk kasım ayı iç borç ödeme planını gelecek krediler dikkate alarak hazırladı. Teknisyenler, gecikmenin yaratacağı havanın Hazine’nin borçlanmasını zora sokabileceğini, böyle bir durumun da Türkiye’yi çok daha büyük bir sıkıntıya sürükleyebileceğine dikkat çekiyorlar. 
     



 EKONOMİ 
















</TEXT>
</DOC>
