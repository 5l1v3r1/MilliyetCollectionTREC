<DOC>
<DOCNO> 40938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/son/sondun08.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
FBI'dan Dallas'taki internet şirketine terörist soruşturması.. 
</HEADLINE>
<TEXT>

     Amerikan Federal Soruşturma Bürosu FBI yetkilileri, Dallas'taki bir internet şirketini terörizm araştırmalarının bir parçası olarak incelemeye alırken, ABD'deki Müslüman liderleri, bu davranışın Arap karşıtı olduğunu ileri sürdü. 
     InfoCom adlı şirketin, ABD'deki pek çok İslami organizasyona ve Ortadoğu'daki iş çevrelerine bilgisayar sistemleri ve internet hizmeti pazarladığı belirtiliyor. FBI yetkilileri ise araştırmanın, Kuzey Texas Ortak Terörizm Görev Gücü tarafından iki yıldır yürütüldüğünü bildirdi. FBI sözcüsü Lori Bailey, yürütülen soruşturmanın, InfoCom'un müşterilerini hedef almadığını belirtmekle birlikte, neden bu şirketin araştırıldığı konusunda bilgi vermedi. 
     Bailey, 80'den fazla FBI ajanının ve diğer federal kuruluş yetkililerinin, şirketin merkezindeki bilgisayar dosyalarını incelemeye aldığını söyledi. Binadan pek çok kutu çıkartan yetkililer, kutuların içindekiler hakkında da açıklama yapmadı. Şirketin avukatı Mark Enoch, InfoCom'un, hiçbir terörist grupla bağlantısı olmadığını ve FBI'ın çalışmalarına yardımcı olmaya çalıştığını söyledi. 500 internet müşterisi bulunan şirkette, 15 kişinin çalıştığı belirtildi. 
     FBI'ın çalışmalarını sürdürmesi için şirket binasından ayrılan çalışanların, caddenin karşısındaki bir müşteri olan ve hakkında Hamas gibi Ortadoğu'daki bazı terörist gruplar için para topladığı söylentileri bulunan bir Müslüman bağış kuruluşuna taşındığı haberleri basında yer aldı. Amerikan İslami İlişkiler Konseyi CAIR direktörü Nihad Avad, ''Biz bütün bu çabaların, İsrail hükümetini memnun etmeye yönelik olduğuna, ancak Amerikan çıkarlarını korumaya yetmediğine inanıyoruz'' dedi. CAIR'in sözcüsü İbrahim Huber de soruşturmanın, ''Müslüman cadı avı'' olduğunu ileri sürdü. 







</TEXT>
</DOC>
