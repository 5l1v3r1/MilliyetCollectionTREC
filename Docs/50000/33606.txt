<DOC>
<DOCNO> 33606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/24/yazar/cemal.html </URL>
<DATE> 2001/07/24/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
TCK 159 Yasaları ve kafaları değiştirmek 
</HEADLINE>
<TEXT>

     Türk Ceza Kanunu ve 159. madde... "Türklüğü, Cumhuriyeti, Büyük Millet Meclisini, Hükümetin manevi şahsiyetini, Bakanlıkları, Devletin askeri veya emniyet muhafaza kuvvetlerini veya adliyenin manevi şahsiyetini alenen tahkir ve tezyif edenler bir seneden altı seneye kadar ağır hapis cezası ile cazalandırılırlar." 
     Böyle başlar TCK 159. 
     Otuz yıl önce ben de bu maddeden dolayı birden çok kez hapis cezasına mahkum olmuştum. Ecevit - Erbakan koalisyonunun 1974 affı yetişmese, hapsi boylayacaktım. 
     159. madde bugün de ifade özgürlüğünün tepesinde Damokles'in kılıcı gibi sallanıyor. Mussolini'nin faşist İtalya'sından 1930'larda ihtal edilen bu madde hala bir demokrasi ayıbı. 
     Değiştirilmesi şart. 
     Hem içeriğinin hem uygulama mantığının demokrasi fikriyle uyumlu hale getirilmesi lazım. Demokrasi diyorsak, hem yasayı hem kafayı değiştirmekten başka çaremiz yok. 
     Yoksa devlete, devleti oluşturan güçlere yönelik birçok eleştiri devlet tarafından susturuluyor, hapisle cezalandırılıyor. Bugünlerde yine topun ağzında olan yazar arkadaşlarımız var 
     Gülay Göktürk 
     Ahmet Altan. 
     Ali Bayramoğlu. 
     Yakınıyordu Gülay Göktürk 
     "Silopi'de jandarma karakoluna girdikten sonra kaybolan iki HADEP'liye ne olduğunu sorduğum için benim hakkımda dava açıldı. Bir gazeteci olarak ben siyasi parti liderlerine, Cumhurbaşkanı'na böyle bir soru sorsam, başıma hiçbir şey gelmez. Seçilmişleri eleştirebilirim. Ama orduya gözünün üstünde kaşın var demek yasak bu ülkede. Dediğin zaman mahkemeyi boyluyorsun. Yedi aydır iki insanın başına gelenler konusunu aydınlatmak için tek adım atmayan devlet, bunu sordum diye benim peşime takılıyor." Radikal, 23 Temmuz 2001, sayfa 6 
     Gülay Göktürk gibi Ahmet Altan ve Ali Bayramoğlu hakkında da TCK 159. madde uyarınca 6 yıla kadar ağır hapis cezası isteniyor. 
     Türkiye'de demokrasi ve hukuk devletini ayaklarının üstüne dikmek istiyorsak, ordu dahil bütün devlet kurumlarının kendilerini eleştiriye daha çok alıştırmaları, hoşgörü kazanmaları gerekiyor. 
     Demokrasi diyorsak başka çare yok. 
     Devletin kamu adına denetimi, demokrasilerin önkoşullarından biri. Eleştirileri kolayca hakaret ve küçük düşürme sınırları içine sokmak ve hele hapisle cezalandırmak demokrasilerde yok çünkü... 
     Yasaları ve kafaları yakın zamanda değiştirmek umuduyla. 
     
Demirel'den ikinci açıklama      "Benimle yapmış bulunduğunuz ve 12 Temmuz 2001 tarihli gazetenizde neşretmiş olduğunuz söyleşi ile ilgili olarak size, 20 Temmuz 2001 tarihli yazınız üzerine gönderdiğim açıklamayı, 22 Temmuz 2001 tarihli nüshada neşrettiniz. 
     Orada Demirel'i protesto edildiği haberi üzerine 'nesinin' protesto edildiğini sormuştum. Milliyet Gazetesi'nin 23 Temmuz 2001 tarihli nüshasının 19. sayfasında Sayın Yavuz Baydar'ın verdiği bilgi ile bir ölçüde aydınlandım. 
     12 Temmuz 2001 tarihli yazınızda yer alan 
     Emanet yeni olana değil, ehline verilmelidir. 
     Halk liyakatli kişiler aramaktadır. 
     'Yakışıklı adam, iyi giyiniyor, iyi konuşuyor' diye halk seçmez. 
     'Seçeceği adamda ehliyet arar' şeklindeki sözlerim veya onun dışındaki diğer beyanlarım protestoya uğramamış. 
     Ya protesto edilen neymiş 
     Demirel'le konuşulması ve onun düşüncelerinin ne olursa olsun yayılması. 
     Bu, protesto ediliyor. 
     Bu tepki değil, karşı fikir de değil. Baskıdır .. 
     Kendisine her türlü hakkı tanıyanlar, başkasına hak tanımayacak. Böyle bir tartışma olmaz. 
     İki okurunuzun bana atfettikleri kusurların hiçbirisini kabul etmem. Onlar, benim siyasi muhaliflerimin ve muarızlarımın yakıştırmalarıdır. Onları tartışmaya değer de bulmam. Herkes kendi idaresinden, zaafından sorumludur. 
     Benim sorumlu olduğum Türkiye'de değilsiniz. Başka bir siyasi iktidarın sorumlu olduğu bir dönemde 10 sene evvel siyasi icranın başında bulunmuş olan beni, hiçbir şekilde itham edemezsiniz. 
     Herkes kendi hesabını verecek. 
     Ben hesaplarımın hepsini verdim. 
     Ne Abdülkadir Akyol'a, ne Metin Körpe'ye muhatap değilim. 
     Ülke mes'elelerini tartışalım. 
     Tabii ki, benim söyleyeceklerim hep olacaktır. Bunu hiç kimse elimden alamaz. 
     Benim söyleyeceklerimi beğenmeyenler olacaktır. Bu da doğaldır. 
     'Emaneti ehline veriniz ' sözünü beğenmeyen varsa, onu söylemelidir. 'Hayır biz onu değil, seni beğenmiyoruz' demenin uygar bir tarafı yoktur. 
     Bilginizi rica ederim. 
     Süleyman Demirel, 
     Ankara, 23 Temmuz 2001. 
     
     







Tayyip ve ÖDP... 


Dalgalı kura kontrol 


TCK 159 Yasaları ve kafaları değiştirmek 


Düş kırıklığı olmasın 


Yob kuşağı 


Puanlar düşerse şaşırmayın 


Bankalarla yakın temas ve önlemler 


Sezer'in açık mesajı 


Ah sol elim, acemi elim... 


Sezer, AB ve seçim 


Bu tepkiler, Demirel'in merakını giderir mi 


Üretim ve satışta inanılmaz düşme var 


</TEXT>
</DOC>
