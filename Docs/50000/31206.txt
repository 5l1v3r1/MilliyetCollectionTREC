<DOC>
<DOCNO> 31206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/10/ekonomi/eko01.html </URL>
<DATE> 2001/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF’ye hem kızdılar hem dediğini yaptılar 
</HEADLINE>
<TEXT>

Hükümet, IMF’nin Telekom konusundaki eleştirisine katılmadığını açıkladı ama gerekli değişikliğin yapılması için Telekom Genel Kurulu’nu toplantıya çağırdı 
     ÖNDER YILMAZ Ankara 

     Liderler, IMF’nin son mektubu sonrasında yaşanan Telekom krizini, "önce Türkiye’nin çıkarı" diyerek çözdü. 
     Başbakan Bülent Ecevit, Başbakan Yardımcıları Devlet Bahçeli, Mesut Yılmaz ve Hüsamettin Özkan dün sabah bir araya geldi. Zirve sonrasında Devlet Bakanı Kemal Derviş, Hazine’de bürokratlarıyla toplanırken, Ulaştırma Bakanı Enis Öksüz de Başbakanlığa gelerek Bahçeli ile görüştü. 
     Bahçeli, yapılacak açıklama metninde, IMF’nin Telekom konusundaki kararına katılmadıklarının dile getirilmesini istedi. Bu görüş Başbakan Ecevit tarafından da destek bulunca, "Bu görüşe katılmadığımız gibi, bu konunun ilişkilerimiz açısından bu ölçüde önemsenmesini anlamakta da zorluk çekmekteyiz" ifadesi metinde yer aldı. 
     
     Yapay pürüz çıkmasın’ 
     Ecevit tarafından yapılan yazılı bir açıklamada, Türkiye’nin yükümlülüklerini alışılmamış bir sürat ve özenle, yerine getirdiğine inandığı ifade edildi. IMF’nin Telekom Genel Kurulu tarafından seçilen yeni yönetimin niyet mektubundaki kriterlere uygun olmadığını’ iddia ettiğini hatırlatan Ecevit, "Bu görüşe katılmadığımız gibi konunun ilişkilerimiz açısından bu ölçüde önemsenmesini anlatmakta da zorluk çekmekteyiz. Ancak aramızdaki ilişkinin bu şekilde yapay bir pürüzle gölgelenmemesi için Telekom Yönetim Kurulu’nda gerekli değişikliğin yapılması amacıyla Telekom Genel Kurulu’nun yeniden toplantıya çağrılmasını kararlaştırdık" dedi. 
     
     Bankalar için de söz verildi 
     Açıklamada "Ayrıca daha önce TMSF’ye alınan sorunlu bankalarla ilgili işlemlerin çabuklaştırılması için BDDK nezdinde gerekli girişimde bulunacağız. Hükümetimiz, niyet mektubunda yer alan yükümlülüklerini bundan sonra da eksiksiz yerine getirmeye devam edecektir. Aynı duyarlılığı IMF’nin de göstereceğini umarız" denildi. 
     



 EKONOMİ 
























</TEXT>
</DOC>
