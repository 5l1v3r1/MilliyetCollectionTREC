<DOC>
<DOCNO> 7588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/17/son/sonspo14.html </URL>
<DATE> 2001/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Denizli oynanan futboldan memnun 
</HEADLINE>
<TEXT>

     Fenerbahçe Teknik Direktörü Mustafa Denizli, 5 oyuncularının sarı kartlı olmasının kendileri için risk faktörü olduğunu, buna karşın Siirt Jet-Pa Spor maçının kontrollerinde bir maç olduğunu söyledi. 
     Mustafa Denizli, bir deplasman maçında nasıl gerekiyorsa öyle oynadıklarını belirterek, karşılaşmanın son derece kontrollü geçtiğini bildirdi. Maçın her iki takım için de zor olduğunu ifade eden Denizli, şöyle konuştu 
     ''Siirt Jet-Pa Spor, alt sıralardan kurtulmak ve son haftalarda deplasmanda aldığı galibiyetlerin moraliyle sahaya çıktı. 5 oyuncumuzun sarı kartlı olması bizim için risk faktörüydü. Buna rağmen kontrolümüzde bir maç oldu. Fenerbahçe, takım olma yolunda önemli mesafeler katetmiştir. Daha farklı bir oyun olabilirdi. Özellikle 3-0 dan sonra rahatladık, önemli olan kontrollü bir galbiyetti, bunu gerçekleştirdik. Yapamadıklarımız var, bu yapamadıklarımızı tüm ekip olarak paylaşacağız. Deplasmanda alınan farklı skorlu galibiyetin mutluluğuyla dönüyoruz. Her maçın birbirinden farklı özellikleri var. Ancak, biz hiçbirini diğerinden ayırmıyoruz. Beşiktaş maçı da bunlardan biri.'' 




</TEXT>
</DOC>
