<DOC>
<DOCNO> 40597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/son/sondun03.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
FBI'ın yeni başkanı görev başında... 
</HEADLINE>
<TEXT>

     ABD Federal Soruşturma Bürosu FBI , skandallarla sarsılan imajını düzeltmeye çalışırken, kuruluşun başına gelen altıncı başkan olan eski savcı Robert Mueller, yemin ederek görevine resmen başladı. 
     Amerikan Adalet Bakanlığı'na bağlı FBI'ın yeni başkanı Mueller, Adalet Bakanı John Ashcroft'un da katıldığı özel bir törende yemin ederek, görevini, eski Başkan Louis Freeh'ten devraldı. 
     Mueller'in, son olarak karşı casusluk faaliyetleri yürüten üst düzey FBI görevlisi Robert Hanssen'in 15 yıldır Rusya hesabına çalıştığının ortaya çıkmasıyla kuruluşun yıpranan imajını düzeltmesi bekleniyor. FBI'da daha önce, pek çok silah ve gizli bilgileri de içeren çok sayıda dizüstü bilgisayarın kayıp olduğu ortaya çıkmış ve bu durum güvenilirlik imajına gölge düşürmüştü. 
     Mayıs ayında da, Oklahoma bombacısı Timothy McVeigh'in idamına birkaç gün kala FBI, bodrumda unutulan yeni kanıt dosyaları ortaya çıkmış ve savunmanın yeni delilleri değerlendirebilmesi için McVeigh'in idamı bir ay süreyle ertelenmişti. Kanıtların, nasıl bodrumda unutulduğu açığa kavuşmadı. ABD'nin Los Alamos ulusal laboratuvarında çalışan Çin asıllı nükleer bilimci Wen Ho Lee'nin tartışmalı tutuklanması da FBI için sıkıntı yaratan olaylardan biri olmuştu. Dokuz ay hapis yatan Lee, suçsuz olduğu anlaşılınca serbest bırakılmıştı. Mueller'in ataması, ABD Başkanı George W. Bush tarafından Temmuz ayında açıklanmıştı. Senato'nun geçen ay başkanlığını onayladığı Mueller, FBI başkanlığına getirilmeden önce, Ashcroft'a yardım ediyordu. 
     Görevine daha erken başlamayı uman Mueller, geçen ay başında geçirdiği prostat kanseri ameliyatının ardından ancak toparlanabildi. San Francisco'da avukat olarak çalışan Mueller, Washington ve Boston'da federal savcılık görevi yürütmüştü. Washington'da, sıkı çalışmayı, disiplini seven Mueller'in, FBI'ın imajının düzeltilmesinde önemli katkılarda bulunabileceği yorumları yapılıyor. 







</TEXT>
</DOC>
