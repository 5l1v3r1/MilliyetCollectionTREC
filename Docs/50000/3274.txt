<DOC>
<DOCNO> 3274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/22/ekonomi/eko03.html </URL>
<DATE> 2001/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD başkanları potada buluştu 
</HEADLINE>
<TEXT>

     EKONOMİ SERVİSİ 

     Türk Sanayicileri ve İşadamları Derneği'nde TÜSİAD "basketçi başkan" geleneği yaşanıyor. Derneğe 1997 yılında başkanlık yapan Muharrem Kayhan ile birlikte başlayan bu gelenek, geçtiğimiz dönemde başkan olan Erkut Yücaoğlu ve cuma günü göreve gelen yeni başkan Tuncay Özilhan'la devam ediyor. 
     1970 - 1973 yılları arasında İstanbul Teknik Üniversitesi'nin İTÜ genç takımında basketbol oynayan Kayhan, 1973 yılında da Türkiye şampiyonu oldu. 
     Kayhan'dan sonra göreve gelen Erkut Yücaoğlu ise iki yıl öncesine kadar basket oynuyordu. 
     1999 yılında basket yaşamına veda eden Yücaoğlu, 1968 yılında Galatasaray'ın basket takımına girdi. Yücaoğlu'nun da tıpkı Kayhan gibi genç takımda Türkiye şampiyonluğu bulunuyor. 
     Yeni Başkan Tuncay Özilhan ise diğer iki başkan gibi baskete gönül verenlerden. Özilhan, aynı zamanda Avrupa'da önemli başarılara imza atmış bir takımın da patronu. 
     
     Stres atıyorlar 
     Basketbola özel bir tutkuyla bağlı olan Özilhan, sahibi olduğu Efes Pilsen'in maçlarını hiç kaçırmıyor. En sevdiği spor basketbol olan Özilhan, stresini de bu yolla atıyor. 
     TÜSİAD'ın yeni başkanı Özilhan'ın yanı sıra Yüksek İstişare Konseyi Başkanlığını Muharrem Kayhan'ın yürüteceği düşünülürse, derneğin spora önem vereceği ortaya çıkıyor. 
     
     


 EKONOMİ 

















</TEXT>
</DOC>
