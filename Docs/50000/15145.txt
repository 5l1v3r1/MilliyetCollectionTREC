<DOC>
<DOCNO> 15145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/07/son/sontur11.html </URL>
<DATE> 2001/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli açılış yaparken MHP'liler gazeteci dövdü 
</HEADLINE>
<TEXT>

     Devlet Bakanı ve Başbakan Yardımcısı Devlet Bahçeli, yeni ekonomik programın öncelikli hedefinin reel sektöre daha uygun bir iklim sağlamak amacıyla mali piyasalara ilişkin düzenlemeler yapmak ve makro ekonomik istikrar ve sürdürülebilir bir büyüme ortamını tekrar inşa etmek olduğunu bildirdi. 
     Devlet Bahçeli, Alarko Holding'e ait Alarko Carrier Üretim Tesisi'nin açılış töreninde, ekonomiyi olumsuz etkileyen kriz ortamına rağmen yatırım yapmaktan kaçınmayan işadamlarının sağduyulu ve uzak görüşlü girişimciler olduklarını bildirdi. 
     Uygulamaya konulacak yeni ekonomik program hakkında da bilgi veren Bahçeli, şunları kaydetti 
     ''Uygulamaya konulacak yeni ekonomik programın öncelikli hedefi, reel sektöre daha uygun bir iklim sağlamak amacıyla mali piyasalara ilişkin düzenlemeler yapmak ve yatırım-üretim-ihracat zincirini sağlam bir şekilde kurarak, makro ekonomik istikrar ve sürdürülebilir bir büyüme ortamını tekrar inşa etmektir. Böylece, hem enflasyonun temel sebeplerinden birisi olan arz yetersizliğini giderirken, diğer yandan sağlam ve sürekli döviz kaynaklarından olan ihracat artışı sağlanacak, bunun yanı sıra işsizlik sorununa da çözüm bulunmuş olacaktır.'' 
     Bu arada, törenin sonunda Bahçeli ile Sanayi ve Ticaret Bakanı Ahmet Kenan Tanrıkulu'nu izleyen gazeteciler ile partililer arasında, tesisin protokol girişinde arbede yaşandı. Gazetecilerle partililer arasında başlayan arbedede başından yaralanan Kanal D Muhabiri Bülent Yılmaz, jandarma ambulansıyla hastaneye kaldırıldı. 
     
     



</TEXT>
</DOC>
