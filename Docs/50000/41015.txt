<DOC>
<DOCNO> 41015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/son/sontur17.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yener Yermez'i yakalayan polis, TV'de canlı yayına çıkınca yandı 
</HEADLINE>
<TEXT>

     Kayseri Valisi Nihat Canpolat, Üzeyir Garih'in öldürülmesi olayının katil zanlısı Yener Yermez'i yakalayan ekipte yer alan bir polis memuru hakkında, bir televizyon kanalında canlı yayına katıldığı için gerekenin yapılacağını söyledi. 
     Canpolat, gazetecilere yaptığı açıklamada, cinayete karıştığı iddiasıyla Yener Yermez adının Kayseri ile birlikte anılmasının, kendisini ve Kayseri halkını rahatsız ettiğini dile getirerek, Yermez'in Kayseri'de yakalanmasıyla bu rahatsızlığın ortadan kalktığını belirtti. 
     Yermez'i yakaladıktan sonra bir televizyon kanalında canlı yayına katılan Komiser Hasan Kahraman hakkında gerekenin yapılacağını ifade eden Canpolat, şunları söyledi 
     ''Polisimizi ve emniyet birimlerimizi kutluyorum. Kendileriyle gerçekten de iftahar ediyorum. Benim iftİhar ettiğim polisim, görevini yapan polisimdir. Görevini yaptıktan sonra işin izinsiz beyanat verme bölümüne karışan polisimiz değildir. Emniyet Müdürü'nü arayarak canlı yayının kesilmesi için bizzat ben talimat verdim. Düşünmeden yapılan işler bazen takdir edileceği yerde tekdire sebebiyet veriyor. Bu arkadaşımız da böyle bir yola başvurdu. Basına beyanat vermesi hoş değil. Gereken neyse mutlaka yapılacaktır. Ama bu konuşma yapıldı diye polisimizin başarısını hiçbir şekilde gözardı edemeyiz. Kendileriyle gerçekten de gurur duyuyorum.'' 
     
     






</TEXT>
</DOC>
