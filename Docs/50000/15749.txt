<DOC>
<DOCNO> 15749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/11/son/sonspo13.html </URL>
<DATE> 2001/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray - İstanbulspor maçından notlar 
</HEADLINE>
<TEXT>

     Galatasaray, ligde İstanbulspor ile yaptığı erteleme maçına, Jardel, sakat olan Ergün ve cezalı Fatih'ten yoksun çıktı. 
     Sarı-kırmızılı ekibin yaptığı son antrenmanlara katılmayan Jardel, 18 kişilik maç kadrosunda yer almadı. 
     Galatasaray'da Popescu, teknik direktör Mircea Lucescu tarafından yedekte bırakılırken, Hagi de cezası nedeniyle forma giyemedi. 
     Sarı-kırmızılı ekipte, eksikler nedeniyle Vedat, Emre Aşık ve Arif, ilk 11'de forma giydi. Suat da 1 haftalık yedeklikten sonra yeniden formasına kavuşurken, Slovakya maçı öncesi idmanda sakatlanan Emre Belözoğlu, İstanbulspor'a karşı ilk 11'de sahaya çıktı. 
     
     DÜRÜST ''FEDERASYONUN KARARINA KATILMIYORUZ''- 
     Futbol Federasyonu'nun Kayseri'de yaptığı toplantıda, Birinci Futbol Ligi maçlarının yayıncı kuruluşu Digitürk ile doların kuru konusunda anlaşma yaptığı biçimindeki açıklamaya, Galatasaray Kulübü Asbaşkanı ve Basın Sözcüsü Ali Dürüst tepki gösterdi. 
     Kendilerinin taahhütlerinin dolar bazında olduğunu, bu nedenle de alacaklarını doların normal kurundan tahsil etmek istediklerini belirten Dürüst, ''Saklı olan hakkımızı kullanacağız. Kimse bizim maçımızı zorla yayınlayamaz. Bu olay, maçlarımızın yayınlanmamasına kadar gidebilir'' dedi. 
     Dürüst, Kulüpler Birliği'nin bu konuda federasyona verdiği yetkinin altında kendi imzalarının bulunmadığını da kaydederek, ''Bu kararları bizim dışımızda aldılar. Biz kendi hakkımızı koruyacağız'' diye konuştu. 
     
     TARAFTAR İLGİSİ AZ 
     Galatasaray'ın, İstanbulspor ile yaptığı erteleme maçında, Fenerbahçe Şükrü Saraçoğlu Stadı'nın tribünleri dolmadı. 
     Karşılaşmanın hafta içinde olması nedeniyle, numaralı ve maraton tribününde büyük boşluklar görülürken, karşılaşmayı yaklaşık 17 bin taraftar izledi. 
     Bu arada Galatasaraylı taraftarların ''Burası Ali Sami Yen, buradan çıkış yok'' diye tezahürat yapmaları dikkati çekti. Az sayıda İstanbulspor taraftarı da karşılaşmayı maraton tribününden izlerken, bu izleyicilerin içinde Fenerbahçeli taraftarların da bulunduğu öğrenildi. 
     
     OLAĞANÜSTÜ GÜVENLİK ÖNLEMLERİ- 
     Fenerbahçe Şükrü Saraçoğlu Stadı'nın çevresinde olay çıkma olasılığına karşı, olağanüstü güvenlik önlemleri alındı. 
     Güvenlik birimleri, stadın çevresine biletli olmayan taraftarları yaklaştırmadı. Normal bir lig maçına oranla, çevrede çok sayıda polis ve panzer konuşlandırıldı. 
     Bu arada Fenerbahçe Kulübü'nün, İstanbulspor-Galatasaray maçı sonrasında, taraftarlarına maçı statta dev ekrandan izlettirme isteğine, İstanbul Valiliği'nden onay çıkmadı. 
     Valiliğin, güvenlik gerekçesiyle bu organizasyona izin vermediği bildirildi. 
     İstanbulspor-Galatasaray maçını, Milli Takımlar Teknik Direktörü Şenol Güneş, yardımcısı Ünal Karaman ile birlikte izledi. 
     
     KADIKÖY'DE GERGİNLİK- 
     Kadıköy'de toplanan yaklaşık 100 kişiden oluşan Fenerbahçeli taraftar grubu, Galatasaray aleyhine sloganlar atarak, stada doğru yürüdü. 
     Taraftarlar bu sırada Altıyol'da bir Galatasaray taraftarını tartaklayarak, atkısını aldılar. Güvenlik güçleri, taraftarları, stada gelmelerine izin vermeyerek dağıttı. 
     
     Fenerbahçeli taraftarlar stada girdi 
     Maçın bitimine 5 dakika kala, birdenbire stada gelerek numaralı tribüne giren yaklaşık 50 Fenerbahçe taraftarı, tansiyonun bir anda yükselmesine neden oldu. 
     2 takım taraftarları, birbirleri aleyhine tezahürat yaptılar. Galatasaray, erteleme maçını 3 puanla kapatarak, ligde puanını 58'e çıkardı ve 61 puanlı Fenerbahçe ile arasındaki farkı da 3 puana indirdi. 
     Galatasaray'da çoğu zaman yedek oynayan Serkan 3, Arif de 2 gol atarak İstanbulspor maçının kahramanı oldular. 
     




</TEXT>
</DOC>
