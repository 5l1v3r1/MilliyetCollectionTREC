<DOC>
<DOCNO> 39758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/siyaset/siy03.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurmaylar konuştu 
</HEADLINE>
<TEXT>

30 Ağustos resepsiyonunda gazetecilerle yapılan sohbette Orgeneral Büyükanıt, "AB'ye karşı olduğumuzu söyleyeni Allah çarpar" dedi 
     ÜMİT BEKTAŞ Ankara 

     Genelkurmay İkinci Başkanı Orgeneral Yaşar Büyükanıt, Türk Silahlı Kuvvetleri'nin TSK Avrupa Birliği'ne AB karşı olmadığını vurgulayarak, "Karşı olduğumuzu söyleyeni Allah çarpar" dedi. 30 Ağustos Zafer Bayramı nedeniyle Gazi Orduevi'nde verilen resepsiyonda Genelkurmay Başkanı Orgeneral Hüseyin Kıvrıkoğlu basın mensuplarıyla ülke gündemine ilişkin sohbet etmedi, ama kurmayları, AB ve ekonomik kriz başta olmak üzere birçok konuda önemli açıklamalarda bulundular. 
     
     Sükunet ihtiyacı 
     TSK'nın AB'ye karşı olduğu yönündeki iddiaları yanıtlayan Genelkurmay İkinci Başkanı Büyükanıt, "Biz AB'ye karşı değiliz. "Türk askeri AB'ye karşı" diyeni Allah çarpar. Bunu duyduğumda tansiyonum yükseliyor" ifadesini kullandı. Büyükanıt, "Atatürk'ün laik, demokratik ordusu çağdaşlaşmaya karşı olabilir mi Bazı algılama farklılıkları olabilir ama, o da düzeltilebilir" dedi. 
     Büyükanıt, geçtiğimiz günlerde Türkiye gündemini ciddi şekilde işgal eden ulusal güvenlik konusu üzerine düşüncelerinin sorulması üzerine, "Türkiye'nin sükunete ihtiyacı var" cevabını verdi. 
     Kara Kuvvetleri Komutanı Özkök de ekonomik kriz ve sonuçları üzerine yaptığı değerlendirmede şunları söyledi 
     "Ekonomik sıkıntılar aşılacak. Zor günlerden geçiyoruz. Bu bir değişim ve kolay olmuyor. Öncelikle medyaya görev düşüyor. Hep beraber bu işten çıkacağız. Bence bu bir metamorfoz, bir tırtılın kozasından çıkıp kelebek olup uçması misali. Ben bir gecede zengin olma döneminin artık biteceğine inanıyorum." 
     
     Bedelli bizim işimiz değil 
     Özkök, askerliğin kısalması ve bedelli askerlikle ilgili bir soruya, "Bu konu Milli Savunma Bakanlığı'nın işi" dedi. 
     
Erdoğan ve Kutan’a davet yok      30 Ağustos resepsiyonuna AK Parti lideri Tayyip Erdoğan'ın davet edilip edilmeyeceği konusunda günlerdir süren tartışma, Gazi Orduevi'nde son buldu. Üst düzey askeri yetkililer, "Bu yıl tasarruf nedeniyle davetli sayısı yarı yarıya azaltıldı. Sadece ana muhalefet partisi lideri olduğu için DYP lideri Tansu Çiller'e davet yapıldı. Bunun dışında Recai Kutan da dahil hiçbir parti lideri ya da yöneticisine çağrı yapılmadı" dedi. 
     Genelkurmay'ın bu açıklamasına rağmen CHP lideri Deniz Baykal'ın davetliler arasında bulunması kafaları karıştırırken askerler "O özel davetle buraya çağrıldı" dediler. 
     Ulusal Güvenlik tartışmasını başlattıktan sonra askeri devir teslim törenlerine katılmayan Başbakan Yardımcısı Mesut Yılmaz, dün akşam da resepsiyona gelmedi. Resepsiyona katılmayanlar arasında Başbakan Yardımcısı Devlet Bahçeli de vardı. 
     



 SİYASET 












</TEXT>
</DOC>
