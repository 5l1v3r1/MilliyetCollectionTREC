<DOC>
<DOCNO> 46966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/son/sondun24.html </URL>
<DATE> 2001/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya "Bazı İslami dernekleri kapatmayı düşünüyoruz" 
</HEADLINE>
<TEXT>

     Almanya'nın Aşağı Saksonya Eyaleti İçişleri Bakanı Heiner Bartling, eyaletteki güvenlik makamlarının 23 İslam ülkesinden yaklaşık 1300 yabancıyı araştırdıklarını açıkladı. 
     Bartling, Hannover kentinde yaptığı açıklamada, hakkında araştırma yapılanların büyük bir bölümünün, öğrenim amacıyla eyalette yaşayan yabancılar olduğunu belirtti. 
     Özellikle pasaportlarını birkaç kez kaybettiklerini belirten yabancıların araştırıldığını kaydeden Bartling, ''Bu, bizim tarafımızdan şüpheli olarak görülen ülkelere gidişlerin gizlenmesi amacıyla yapılmış olabilir'' dedi. 
     Almanya'ya öğrenim görmek amacıyla gelen yabancı öğrencilerin gerçekten kayıt yapıp yaptırmadıklarının da araştırıldığını söyleyen Bartling, eyalet hükümetinin, radikal olarak gördüğü bazı İslami dernekleri kapatmayı da düşündüğünü açıkladı. 
     Yasaklanması düşünülen dernekler arasında, ''Kara ses'' olarak bilinen Cemalettin Kaplan'ın mahkum edilen oğlu Metin Kaplan tarafından yönetilen İslam Cemaat ve Cemiyetleri Birliği'nin 5 ila 10 yan kuruluşunun ICCB bulunduğunu belirten Bartling, ''Ancak bu kuruluşların üyelerinin sınırdışı edilmeleri mevcut yasalarla mümkün görünmüyor. Söz konusu kişiler, sadece bu derneğe üye oldukları için sınırdışı edilemezler. Örneğin şiddet çağrısı yapmak gibi radikal bir eyleme girişmiş olmaları gerekiyor'' dedi. 
     






</TEXT>
</DOC>
