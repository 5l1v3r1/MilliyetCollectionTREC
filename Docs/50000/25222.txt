<DOC>
<DOCNO> 25222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/son/sontur06.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan istifa ettiren "Beyaz Enerji" davası başladı... 
</HEADLINE>
<TEXT>

     Enerji ve Tabii Kaynaklar Bakanı Cumhur Ersümer'in istifasına yolaçan ''Beyaz Enerji'' davası kapsamında, ''cürüm işlemek için çete oluşturdukları ve bu çeteye yardım ettikleri'' gerekçesiyle haklarında dava açılan 10 sanığın yargılanmasına başlandı. Davaya Ankara DGM Savcısı Talat Şalk'ın yerine Hakan Kızılaslan girdi. 
     Ankara 1 No'lu DGM'deki davanın bugünkü ilk duruşmasına, Ankara Merkez Kapalı Ceza ve Tutukevi'nde bulunan sanıklar eski TEAŞ Genel Müdürü Muzaffer Selvi ve yardımcısı Ünal Peker, eski TEAŞ Yönetim Kurulu üyesi ve eski Devlet Bakanı Birsel Sönmez, eski Enerji ve Tabii Kaynaklar Bakanlığı Müsteşar Yardımcısı Mustafa Mendilcioğlu, eski Enerji İşleri Genel Müdürü Osman İlhan ile eski Yardımcısı Yavuz Gürsoy, eski Hidroelektrik Santraller Daire Başkanı Hasan Hüseyin Çoğalan, işadamları Nuri Doğan Karadeniz ve Erhan Aygün getirildi. 
     Tutuksuz sanık Mehmet Vehbi Bilgin'in de hazır bulunduğu duruşmaya, çok sayıda sanık avukatı katıldı. Sanık yakınlarının salona alındığı duruşma, 10.55'te başladı. 
     Duruşma dolayısıyla Ankara DGM Binası içi ve dışında geniş güvenlik önlemleri alındı. 
     İddianamede, Selvi, Peker, Sönmez, Mendilcioğlu, İlhan, Gürsoy ve Çoğalan'ın Türk Ceza Kanunu'nun ''Cürüm işlemek için çete oluşturmak'' hükmünü içeren 313 1. maddesi uyarınca 1'er yıldan 2'şer yıla, Karadeniz, Aygün ve Bilgin'in ise ''çete üyelerine yardım'' fiilini düzenleyen 314. maddesine muhalefetten 6'şar aydan 1'er yıla kadar hapsi isteniyor. 
     
     







</TEXT>
</DOC>
