<DOC>
<DOCNO> 10404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/08/ekonomi/eko01.html </URL>
<DATE> 2001/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet Derviş’e tam yetki verdi 
</HEADLINE>
<TEXT>

Koalisyon liderleri, Derviş’e, Krizden çıkmak için ne gerekiyorsa söyle, istediğiniz bütün kararlar alınacak’ güvencesi verdi 
     HARUN GÜREK Ankara 

     Dünya Bankası Başkan Yardımcılığı görevinden ayrılmak için gereken resmi işlemleri yapmak üzere Amerika’ya giden Devlet Bakanı Kemal Derviş’in öncelikle mali destek vaadi almayı hedeflediği öğrenildi. 
     Başbakan Bülent Ecevit’in başkanlığında önceki gün yapılan liderler zirvesinde, krizin ardından başlatılan ve bayram boyunca sürdürülen çalışmalarla Derviş’in Amerika’da yapacağı temaslar da değerlendirildi. Çalışmaların, ciddi bir miktarda uluslararası destek olmadan program uygulamasının olanaksız olduğunu ortaya koyduğu belirtildi. 
     Liderler, Derviş’e, hem program, hem de Amerika’da yapacağı görüşmeler için tam yetki verdi. Liderler, "Krizden çıkmak, programı başarıya ulaştırmak için ne gerekiyorsa söyle, istediğiniz bütün kararlar alınacak" güvencesini verdi. 
     
Hükümet kararlı’ diyecek      Derviş, Amerikan Hazine Bakanlığı, IMF ve Dünya Bankası’nda görüşmeler yapacak. Derviş’in IMF Başkanı Horst Köhler, Dünya Bankası Başkanı James Wolfensohn ile görüşmesi de bekleniyor. Edinilen bilgilere göre, Derviş, Amerika’da yapacağı görüşmelerde, 19 Şubat krizi sonrası Türk ekonomisinin durumuna ilişkin yapılan belirlemeleri aktararak, öncelikle krizden çıkış için acil mali desteğe ihtiyaç olduğunu söylecek. 
     En az 25 milyar dolarlık mali destek talebini de iletecek olan Derviş, hükümetin hazırlıkları süren programı uygulamadaki kararlılığını iletecek. Derviş, program çalışmalarının sürdüğüne dikkat çekerek, ilk aşamada, bankacılık sektöründe köklü adımların atılmasını planladıklarını bildirecek. Bunların arasında Fon bankalarının kapatılması, kamu bankalarının birleştirilmesi ya da ilgili kesimlere devredilmesi gibi adımlar bulunuyor. Derviş, özelleştirmedeki aksamaların ortadan kaldırılması için de gereken düzenlemelerin yapılmasının kararlaştırıldığını söyleyecek. 
     
Program bayramdan sonra      Derviş’in öncelikli hedefi hemen mali destek sözünü almaya çalışmak olacak. Bankacılık sektöründe ihtiyaç duyulan kaynağın belli olmasına karşın reel sektördeki zararların henüz belli olmaması nedeniyle, desteğin miktarı ve hangi kaynaklardan sağlanacağı daha sonra belirlenecek. Kaynak, IMF ve Dünya Bankası’nın yanı sıra uluslararası bankalar konsorsiyumu oluşturulması yoluyla da sağlanabilecek. Bunlar, Derviş’in ABD’deki görüşmelerinde bir ölçüde belli olacak. 
     Bu arada, ekonomi bürokrasisi, Derviş Amerika’ya gittikten sonra da çalışmalarını sürdürüyor. Bürokratlar, programın ayrıntıları üzerinde çalışırken programın yazımının önümüzdeki haftadan itibaren başlaması planlanıyor. Derviş’in programı "ulusal" bir program olarak açıklamasının ardında yatan olgunun ise bir önceki programa yeterli toplumsal destek sağlanamaması olduğu kaydedildi. 
     Mali destek zorunluluğu nedeniyle IMF’siz bir program düşünülemeyeceğini belirten ekonomi yetkilileri, "Daha önceki programlar da ulusal programlardı. Buradaki kasıt toplumun tüm kesimlerinin destek verdiği bir programdır" dedi. 
     
Umutlu gittiESRA KURT İstanbul 
     Ekonomiden sorumlu Devlet Bakanı Kemal Derviş, maddi ve siyasi destek aramak amacıyla çıktığı ABD gezisinden umutlu olduğunu söyledi. Ankara’dan İstanbul’a gelen Devlet Bakanı Kemal Derviş, önceki geceyi Yeşilyurt Çınar Otel’de geçirdi. Dün saat 07.44’te kahvaltıya indiğinde, karşısında yine basın mensuplarını görünce şaşırdı. Derviş, gülerek, "Siz, hiç dinlenmeyecek misiniz " diye sordu. Derviş, 15 dakika sonra korumaları eşliğinde Atatürk Havalimanı’na hareket etti. Gazetecilere "Artık, pazartesi günü görüşmek üzere inşallah" diyen Derviş, "Seyahatinizden umutlu musunuz " sorusuna, "Tabii" yanıtını verdi. Atatürk Havalimanı VIP Salonu’nda bir süre dinlenen Derviş, gazeteleri gözden geçirdi. Derviş, THY’nin saat 08.40’taki uçağıyla Paris üzerinden aktarmalı olarak New York’a hareket etti. Daha önce 11.45’te direkt olarak ABD’ye uçacağı belirtilen Derviş, "Programımda değişiklik yok. Ben her zaman böyle gidiyorum" dedi. 
     


 EKONOMİ 




















</TEXT>
</DOC>
