<DOC>
<DOCNO> 3912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/son/sonspo02.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fiorentina'da Terim'e ilk suçlama 
</HEADLINE>
<TEXT>

     Fiorentina takımında ilk kez bir futbolcu, Teknik Direktör Fatih Terim'i suçladı. 
     Takımda uzun süredir yedek kalan ve Terim tarafından forma şansı bulamayan Saliou Lassisi isyan ederken, gazetecilere yaptığı açıklamada, ''Terim bende çok fazla hayal kırıklığı yarattı. İtalya Kupası'nda oynamayı düşünüyordum ama tersine beni eve gönderdi. Ben kendimi iyi hissediyorum, hiç bu kadar formda olmamıştım'' dedi. 
     Sezon başında Parma'dan alınan Lassisi, oynamadığı taktirde kendine takımda yer de bulamayacağını söyledi ve ''Terim isim yapmak için takımı kullandı. Herkesi deha olduğuna inandırdı. Ama bu gerçekten doğruysa neden Tirol İnnsbruck'a karşı bir sihir yapamadı ''diye konuştu. 
     Takımdan ayrılmak istediğini belirten Lassisi, Teknik Direktör Terim'in de kendisine ihtiyacı olmadığını gösterdiğini kaydetti. Bu arada, Napoli Kulübü'nün istediği Fiorentinalı defans oyuncusunun, büyük olasılıkla buraya transfer olacağı kaydedildi. Fiorentina takımı 31 Ocak'ta sona erecek ara transferde şimdiye kadar hiçbir oyuncu almazken, Morfeo'yu Atalanta'ya sattı. 




</TEXT>
</DOC>
