<DOC>
<DOCNO> 48796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/son/soneko29.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer Oral "İhale Yasası 1-2 gün içinde Başbakanlığa gider" 
</HEADLINE>
<TEXT>

     Maliye Bakanı Sümer Oral, Devlet İhale Kanun taslağına ilişkin çalışmaları tamamladıklarını ve düzenlemenin 1-2 gün içinde Başbakanlığa gönderileceğini bildirdi. 
     İller Bankası Ek Tesisleri'nde Bayındırlık ve İskan Bakanı Abdulkadir Akcan ile biraraya gelen Oral, toplantı çıkışında devlet ihale kanun taslağına ilişkin hiç bir problem bulunmadığını söyledi. 
     Kanun taslağını gözden geçirerek çalışmaları bitirdiklerini kaydeden Bakan Oral, ''tasarı da bir-iki gün içinde Başbakanlık'tan geçer ve Meclis'e sevkedilir'' dedi. 
     Oral, yeni düzenlemenin uygulama tarihi konusundaki bir soru üzerine, yürürlük tarihinin Bakanlar Kurulu'nda belirleneceğini ifade etti. 
     Her iki bakanlığın da, yasanın en erken tarihte uygulamaya konulmasını istediklerini vurgulayan Oral, ''tarih tespiti zor değil, bunu Bakanlar Kurulu'nda görüşeceğiz'' açıklamasında bulundu. 
     Bu arada Bayındıklık ve İskan Bakanı Abdulkadir Akcan'ın da saat 17.00'de, bakanlıkta konuya ilişkin bir basın toplantısı düzenlemesi 
     bekleniyor. 
     






</TEXT>
</DOC>
