<DOC>
<DOCNO> 40668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/son/sontur05.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah liderlerinden Sülhaddin Ürük ölü ele geçti 
</HEADLINE>
<TEXT>

     Hizbullah Terör örgütüne dönük olarak sabaha karşı Adana'da Tekir Yaylası'nda gerçekleştirilen büyük operasyonda, örgütün lider kadrosundan Sülhaddin Ürük ölü olarak ele geçirildi. 
     Pozantı ilçesi Tekir Yaylası'ndaki bir dağ evi ile Niğde'de eşzamanlı olarak başlatılan operasyonda Hizbullah'a ağır bir darbe vuruldu. 
     Operasyonlarda örgüt liderlerinden Sülahddin Ürük ölü olarak ele geçirildi. Yine lider kadrosunda yeralan Hacı Bayancık ve Halil Aslan da yakalanarak gözaltına alındı. 
     Örgütün arşivinin saklandığı bilgisayar da Tekir Yaylası'ndaki evde bulundu. Ancak militanların bilgisayarı imha etmek için yaktıkları anlaşıldı. 
     Evde yapılan aramada iki adet Browning marka tabanca ele geçti 
     İçişleri Bakanlığı'ndan konuyla ilgili yapılan açıklama şöyle 
     " Emniyet Genel Müdürlüğü İstihbarat Daire Başkanlığı koordinesinde sürdürülmekte olan Yüreğir Planlı İstihbarat Operasyonu kapsamında yapılan çalışmalar 5 Eylül 2001 günü sabah saatlerinde alarm durumuna geçirilerek Adana ili Pozantı ilçesi Tekir Yaylası'nda ve Niğde ili Çiftehan ilçesinde bulunan örgüt evlerine Jandarma ve polis tarafından ortaklaşa operasyonel çalışmalar gerçekleştirilmiştir. 
     Her iki örgüt evine eş zamanlı olarak gerçekleştirilen operasyonlar sonucunda, 
     -Terör örgütü şurasında yer alan üst düzey yöneticilerinden Aziz K Sülhaddin Ürük ölü olarak ele geçirilmiştir. 
     -Terör örgütü şurasında yer alan üst düzey yöneticilerinden Harun-Hafız K Hacı Bayancık, 
     -Terör örgütünde kurye olarak faaliyet gösteren Burak K Halilarslan, 
     -Örgütün arşivcisi, bilgisayarcı, aynı zamanda kurye-askeri kanat mensubu olup Hüseyin Velioğlu'na çok yakın olan Muhammed K Mehmet Veysi Özel ile 
     -Naci Mungan sahte kimlikli bir terörist ve örgüt mensuplarının yanlarında bulunan eş ve çocukları göz altına alınmıştır. 
     Yapılan operasyonlar sonucu örgüt mensuplarına ait 2 adet browning marka tabanca, yakılmak suretiyle tahrip edilmiş örgüt arşivi niteliğindeki bir adet bilgisayar ve bol miktarda doküman, bir adet renkli fotokopi makinası, sahte kimlik yapımında kullanılan malzemeler, 49 bin 182 dolar ile 57 bin mark, 100 gulden, 5 adet cep telefonu, bir adet Hundai marka minibüs ele geçirilmiştir.'' 
     Adana ili Pozantı ilçesi Tekir Yaylası'ndaki iki katlı binanın emekli bir öğretmene ait olduğu ve maddi ihtiyaç sebebiyle kendisi tarafından kullanılmayıp bahse konu örgüt mensuplarına 'bilinçsiz' olarak kiralandığının anlaşıldığı belirtilen açıklamada, sözkonusu binanın örgüt mensuplarınca terör örgütüne ait yeni arşiv bilgilerinin ele geçirilmesini önlemek amacıyla çıkartılan yangın esnasında yandığı kaydedildi. 
     

</TEXT>
</DOC>
