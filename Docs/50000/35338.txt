<DOC>
<DOCNO> 35338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/ekonomi/eko04.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Batıkla mücadeleye yasal destek 
</HEADLINE>
<TEXT>

Haksız rekabet yaratacağı için eleştirilen Fon alacaklarına Amme Alacakları Tahsil Usulü Hakkındaki Yasa’nın uygulanmasına ilişkin düzenleme Resmi Gazete’de yayımlandı 
     ANKARA Milliyet 

     Bankaların haksız rekabet doğuracağı için karşı çıktığı, Fon bankalarının alacaklarının tahsilinde Amme Alacakları Tahsil Usulü Hakkındaki Yasa’nın işletilmesine ilişkin düzenleme Resmi Gazete’de yayımlanarak yürürlüğe girdi. Yasaya göre Fon bankalarındaki batıklar artık vergi alacakları gibi öncelikli alacak olacak. 
     
     Bankalara sıkı takip 
     Dünkü Resmi Gazete’de yayımlanarak yürürlüğe giren yönetmeliğe göre, hisseleri Fon’daki bankaların, yönetici ve ortaklarından, bu kişilerin şirketlerinden, bunların yönetici ve çalışanları ile birinci derece yakınlarından olan alacakları, 6183 sayılı Amme Alacaklarının Tahsil Usulü Hakkında Yasa çerçevesinde takip ve tahsil edilecek. 
     Bankaların kaynak ve varlıklarını rehnetme, teminat gösterme, ekonomik gücü olmayan kişilere kredi verme, karşılığında kredi sağlama yoluyla, başka banka ve mali kuruluşlar nezdinde açtırdıkları depo veya diğer hesapları teminat göstererek ya da başka dolanlı işlemlerle edindikleri veya edindirdikleri para, mal ve her türlü hak ve alacakların elde edilmesinde kullanılan banka kaynakları ve varlıkları nedeniyle doğan alacaklara da 6183 sayılı yasa uygulanacak. 
     Fon, her türlü alacakları ve devraldığı alacaklarla ilgili olarak borçlu aleyhine başlatılmış bulunan takipler ile alacağın tahsiline yönelik davalara kaldığı yerden devam edebilecek. Ancak Fon bu takipleri sürdürmekten vazgeçerek, devraldığı alacağa kaldığı yerden 6183 sayılı yasa hükümlerini de uygulayabilecek.TMSF, kendisine borçlu olanlar ile tüzel kişi borçluların yasal temsilcileri hakkında yurt dışına çıkış yasağı koydurabilecek. 
     
Zararlar alınabilecek      Fon, sistemde istikrarın sürdürülmesi için, BDDK’ca uygun görülürse, bünyesindeki bankaların mali yapılarının güçlendirilmesi için sermaye artırabilecek. Bu kapsamda Fon ayrıca, bankanın iştirak, taşınmaz ve diğer aktiflerinin satın alınması karşılığında avans verilmesi ya da mevduat yapılması, alacakların, zararlarının devralınması da dahil her türlü önlemi alabilecek. Fon, hisseleri kısmen ya da tamamen kendisine devredilen bankaların, sigorta kapsamındaki mevduat toplamını aşmamak ve hisselerinin tamamına sahip olmak kaydıyla, sermayesine denk gelen zararlarını devralabilecek. 
     



 EKONOMİ 




















</TEXT>
</DOC>
