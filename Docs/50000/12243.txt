<DOC>
<DOCNO> 12243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/20/son/sonspo03.html </URL>
<DATE> 2001/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe'nin en büyük kozu seyircisi 
</HEADLINE>
<TEXT>

     İkinci Futbol Ligi Yükselme Grubu lideri Göztepe'de yönetim, Hatayspor maçı öcesinde futbolcuların dikkatini çekti. 
     Asbaşkan Levent Ürkmez, rakibi küçük görüp ligdeki eski hataları tekrarlamak istemediklerini belirterek, ''Hatayspor önünde çok dikkatli olmalıyız. Nasıl olsa kazanırız deyip felakete davetiye çıkarmayalım'' dedi. 
     Ligde her maçın kendileri için final olduğunu, Hatayspor maçına da aynı Elazığspor maçı gibi hazırlanacaklarını ifade eden Ürkmez, yine en büyük silahlarının sarı-kırmızılı taraftarlar olacağını kaydetti. Eksiklerinin olmadığını bildiren Ürkmez, şöyle konuştu 
     ''Hatayspor kolay rakip değil. Diyarbakırspor, Hatayspor'u kendi sahasında tek golle zor mağlup etti. Genç, koşan, güçlü bir takım. Kolay rakip diye düşünürsek hata yaparız. Bunun için yönetim olarak herkesi bu maç öncesinde uyarmayı görev bildik.'' 
     Bu arada Göztepe yönetimi, son toplantısında Hatayspor maçının bilet fiyatlarını belirlerken, Elazığspor maçına giremeyen taraftarların aynı bilet ile Hatayspor maçını izleyebileceklerini açıkladı. 
     Taraftarların zarar görmemesi için bu kararı aldıklarını belirten Ürkmez, Hatayspor maçının bilet fiyatlarını ise kapalı 4, açık ve balkon 2 milyon lira olarak belirlendiğini kaydetti. Ürkmez, bayanlar ve öğrencilerin karşılaşmayı yarı fiyata izleyebileceklerini kaydetti. 




</TEXT>
</DOC>
