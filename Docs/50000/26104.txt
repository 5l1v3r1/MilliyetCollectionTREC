<DOC>
<DOCNO> 26104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/son/sonspo14.html </URL>
<DATE> 2001/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Boksta Paliani'den altın geldi... 
</HEADLINE>
<TEXT>

     11. Dünya Büyükler Boks Şampiyonası'nda, 57 kiloda Türk boksörü Ramazan Paliani, Dünya Şampiyonu olarak altın madalya kazandı. 
     Kuzey İrlanda'nın başkenti Belfast'ta düzenlenen şampiyonanın 8. ve son gününde, 6 sıklette final müsabakaları gerçekleştirildi. 
     57 kilonun finalinde, kariyerinde 3 Avrupa şampiyonluğu bulunan Ramazan Paliani, Kazak rakibi Galip Jafarov ile karşılaştı. 
     Müsabakaya hızlı başlayan ve ilk raundu 8-5 önde kapayan Paliani, üstünlüğünü 2. raundda da sürdürdü ve bu raundu da 17-12 önde döndü. 
     3. raundda müsabakanın kontrolünü tamamıyla eline alan ve yumruklarını sıklaştıran Paliani, zor duruma düşürdüğü ve 1 kez saydırdığı rakibi önünde bu raundun sonuna doğru aradaki sayı farkını 14'e dek çıkardı. Raundun son saniyesinde puan alıcı bir yumruk daha vurup 1 puan daha alan Paliani, 3. raundun bitiminde 29-14'lük skorla farkı 15'e çıkardı ve ringden teknik üstünlükle galip ve Dünya Şampiyonu olarak ayrıldı. 
     Paliani'ye altın madalyasını, müsabakadan sonra Boks Federasyonu Başkanı Caner Doğaneli taktı. 
     Paliani böylece, boksta Türkiye'ye 1999'da ABD'nin Houston kentinde artı 91 kiloda Sinan Şamil Sam'ın kazandırdığından sonra tarihteki 2. dünya şampiyonluğu altın madalyasını getirmiş oldu. 
     Türkiye, şampiyonayı da 1 altın, 1 gümüş 54 kiloda Agasi Agagüloğlu ve 1 bronz madalyayla 71 kiloda Bülent Ulusoy ve tarihinin en başarılı sonucunu alarak kapadı. 






</TEXT>
</DOC>
