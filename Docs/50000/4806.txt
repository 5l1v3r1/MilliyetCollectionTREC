<DOC>
<DOCNO> 4806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/son/sondun09.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de dövüşçü köpekler bir kadını 5 dakikada parçaladı 
</HEADLINE>
<TEXT>

     ABD'nin San Fransisco kentinde, dövüşmek ve yasadışı uyuşturucu laboratuvarlarını korumak amacıyla yetiştirilen 2 dev köpek, Diane Whipple adlı 33 yaşındaki kadını evinin önünde 5 dakika içinde parçaladı. 
     Köpeklerin, Whipple'ın kapı komşusu olan avukat Robert Noel ile karısı Marjorie Knoller'e ait olduğu bildirildi. Köpeklerin, ''Pelican Bay'' hapishanesinde tutuklu bulunan ve beyaz ırkın üstünlüğünü savunan Paul Schneider ve Dale Bretches adlı kişiler tarafından yetiştirildiği belirtildi. Avukat Noel ve eşinin, tutuklu Schneider'i bir süre önce evlat edindikleri, köpeklerin de kendilerine bakan Janet Coumbs adlı kadından alınarak çiftin evine getirildiği ifade edildi. Coumbs, gazetecilere yaptığı açıklamada, her biri 50 kilo olan dövüşçü köpeklerin, koyunlarını, tavuklarını ve hatta evin kedisini bile yediğini söyledi. Olaydan sonra köpeklerden birinin veteriner tarafından uyutulduğu,diğerinin ise hayvan koruma merkezine verildiği bildirildi. 




</TEXT>
</DOC>
