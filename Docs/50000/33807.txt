<DOC>
<DOCNO> 33807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/son/soneko16.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İSO Başkanı Kavi "Yangında ilk kurtarılacak sanayidir" 
</HEADLINE>
<TEXT>

     İstanbul Sanayi Odası İSO Yönetim Kurulu Başkanı Hüsamettin Kavi, ''Ekonomide yangın var iken yangında ilk kurtarılacak olanın sanayi olduğunun unutulmaması gerekir'' dedi. 
     İSO'nun ''Türkiye'nin 500 Büyük Sanayi Kuruluşu 2000'' raporu, İSO Yönetim Kurulu Başkanı Hüsamettin Kavi'nin düzenlediği bir basın toplantısı ile açıklandı. 
     Kavi, 2000 yılı araştırma sonuçlarının son 50 yılın en ağır ekonomik sonuçlarının alındığı 1999'a kıyasla göreceli olarak olumlu olduğunu, ancak yine de 1999'un kayıplarının telafi edilemediğini bildirdi. 
     Yapısal değişimin gerçekleştirilemediğini, enflasyon, ücretler, faizler, kurlar arasındaki dengenin bir türlü kurulamadığını ve yıllardır ertelenen problemlerin bir sorunlar yumağı haline geldiğini dile getiren Kavi, 2000 yılı Kasım ayında ve geçtiğimiz Şubat ayında yaşanan krizleri değerlendirdi. 
     
     'Türkiye borç batağında..' 
     Ülke ekonomisinin 14 ay önce programın başlatıldığı tabloya çok daha olumsuz bir şekilde tekrar geri döndüğünü anlatan Kavi, bu süreçte Türkiye'nin çok önemli bir borç batağına saplandığını ve bunun Türkiye'nin önünde oldukça önemli bir problem olarak gözüktüğünü söyledi. 
     Kavi, hükümetlerin artık borç yapısını daha da ağırlaştırma şansı kalmadığı gibi, bu borcun dahi bu koşullar altında yönetilmesinin ve buna paralel olarak üretim ekonomisinin yaratılması şansının olmadığını görmelerinin kaçınılmaz olduğunu savunarak, şöyle dedi 
     ''Türkiye faiz ödemeleri dahil bütçe dengesini bir an önce kurmak zorundadır. Bu konudaki son yıllardaki deneyimler ve ödenen faturalar açıkça göstermiştir ki hem siyaset, hem de bürokrasi kadroları bugünkü ekonomik gerçekleri anlamada, tahlil etmede, çözüm üretmede ve uygulamakta genellikle yetersizlerdir. 
     Türkiye doğru sistem, doğru yönetim ve doğru kadroları iş başına getirerek artık doğru kararlar vermek zorundadır.'' 
     
     ABD devleriyle karşılaştırma 
     Kavi konuşmasında, 500 büyük sanayi kuruluşunun dünya devler ligindeki yerini de açıkladı. 
     Hüsamettin Kavi, ABD'nin 500 büyük sanayi kuruluşu sıralamasında Exxon Mobil'in 210 milyar 392 milyon dolarlık toplam satışla ilk sırayı aldığını, Türkiye birincisi Tüpraş'ın toplam satışının ise 6 milyar 349 milyon dolar olduğunu kaydetti. 
     TEAŞ'ın toplam satışlarının 3 milyar 982 milyon dolar, Petrol Ofisi'nin 3 milyar 523 milyon dolar olduğunu belirten Kavi, ABD'nin 500 büyük sanayi kuruluşu sıralamasında Tüpraş 286., TEAŞ'ın 419., Petrol Ofisi'nin de 464. sıraya girebildiğine dikkat çekti. 
     Kavi ayrıca, 500 büyük sanayi kuruluşunun Exxon Mobil'in sadece yüzde 33.37'si kadar bir ciroya sahip olduğunu vurgulayarak, bu karşılaştırmanın daha çok çalışmamız gerektiğini ortaya koyduğunu söyledi. 
     Araştırmanın tüm verilerinin Türkiye'nin mevcut ekonomik yapıyı sürdürmesinin kesinlikle mümkün olmadığını ortaya koyduğunu dile getiren Kavi, şu görüşleri dile getirdi 
     ''Eğer büyümeyi sağlam bir zeminde, uygun bir ekonomik iklimde değil de olmayan ve yaratılamayan kaynaklar yani borç ile gerçekleştiriyorsanız, ya derhal müdahale ederek bu tabloyu düzelteceksiniz, ya da krizlere davetiye çıkararak büyümenin misli misli ağır faturalarını ödeyeceksiniz. Artık kesin olarak bilinmelidirki faiz gelir olabiliyor ise bunu ödeyen vardır. Eğer bunun katma değerin bir faktörü olarak ödenmesi mümkün değilse topluma ödetileceği ortadadır. Bunun sürdürülemez olduğu açıktır.'' 
     
     'Çarpık yapı terkedilmeli' 
     Hüsamettin Kavi, Türkiye'nin bu çarpık yapıyı bir daha dönmemek üzere terketmek zorunda olduğunu belirterek, ''Türkiye devleti, hükümeti, tüm kurumları ile yeni bir anlayış değişikliğine ihtiyaç duymaktadır. Bunu ne kadar süratli ne kadar katılımcı gerçekleştirebilirsek maliyet o kadar düşecektir. Türkiye'nin siyasi yapısında, ekonomisinde, yönetim anlayışında eski alışkanlıklarını terketme zorunluluğu vardır'' dedi. 
     Türkiye'nin gelişmelere göre alternatif programlar üretmek zorunda olduğunu ve hükümetin özel sektör ile beraber çalışma zorunluluğu bulunduğunu kaydeden Kavi, yıllardır olmayan kaynakların harcandığı, kamu bankaların adeta talan edildiği bir süreçte mali sektörün rehabilite edilmeye çalışıldığını söyledi. 
     Mali sektördeki son gelişmeler çerçevesinde yabancı bankalar ile gerçekleştirilecek evlilikleri de olumlu olarak niteleyen Kavi, ''Ancak ekonomide yangın var iken yangında ilk kurtarılacak olanın sanayi olduğunun unutulmaması gerekir'' diye konuştu. 
     
     Güven ortamı 
     Soruları da yanıtlayan Kavi, Türkiye'nin yaşanan olumsuz süreci değiştirmek zorunda olduğunu ve buna gücü bulunduğunu ifade ederek, acil olarak güven ortamının oluşturulması, belirsizliklerin giderilmesi ve kaynak sorununa çözüm geliştirilmesi gerektiğini bildirdi. 
     Kavi, ''2001 yılının ikinci yarısı ve 2002 bütçesinde Türk özel sektörünün yeni bir yükü taşıyamayacağı ortadadır'' dedi. Hükümetten beklentilerine ilişkin geçtiğimiz hafta TOBB Sanayi Konseyleri adına yaptıkları açıklamayı hatırlatan Kavi, ''Hükümetin sayısal olarak küçülmenin yanı sıra dinamik bir yapıya sahip olmasının programın başarısı için en önemli unsurlardan olduğunu düşünüyoruz'' diye konuştu. 
     Hükümetin bugünkü yapısıyla yeterli olmadığını her vesileyle söylediklerini anlatan Kavi, ''Programı hedeflerine bir adım ileri iki adım geri taşıyamayacağımız ortada'' dedi. 
     Uygulanan dalgalı kura ilişkin bir başka soru üzerine de Kavi, bu kur sistemine zorunluluk nedeniyle girildiğini kaydederek, ortaya çıkan siyasi sıkıntılar ve değişimlerle dalga boyutunun zaman zaman çok yükseldiğine işaret etti. 
     Kavi, yaptıkları bir hesaplamaya göre 15 Haziran-15 Temmuz arasında yaşanan dalgalanmaların ekonomiye ve Türk toplumuna faturasının 1 katrilyon liraya yakın olduğunu da vurguladı. 
     Dalgalı kurun tamamen başıboş bırakılmasından ekonomik olarak bahsedilmesinin mümkün olmadığını da dile getiren Kavi, şu andaki dövize olan talebin spekülatif ve koruma amaçlı olduğunu bildirdi. 






</TEXT>
</DOC>
