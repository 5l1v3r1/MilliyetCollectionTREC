<DOC>
<DOCNO> 28565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/24/son/sondun06.html </URL>
<DATE> 2001/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Başkan yardımcısı Cheney Irak'ta sıkıştı 
</HEADLINE>
<TEXT>

     Irak'a karşı sert politika izlenmesinden yana olan ABD Başkan yardımcısı Dick Cheney'in, Beyaz Saray'daki görevinden önce çalıştığı petrol şirketinin, Irak ile 73 milyon dolara varan iş anlaşmaları imzaladığı ortaya çıktı. 
     The Washington Post gazetesinde yer alan haberde, Cheney'nin daha önce üst düzey yönetiminde görev aldığı Halliburton şirketinin, Irak ile iş yaptığını kabul etmekle birlikte, bunun çok önemsiz miktarda olduğunu söylediği hatırlatıldı. 
     Haberde, ABD Başkan Yardımcısı'nın iddiasının aksine, Birleşmiş Milletler'deki kayıtlara göre, Halliburton şirketinin, 1997 ile 2000 yılları arasında Irak ile 73 milyon dolarlık iş bağlantısı olduğu belirtildi. Cheney, 2000 yılı başkanlık seçimlerine, ABD Başkanı George Bush'un yardımcısı olarak katılacağı kesinleşince, Halliburton şirketindeki görevinden ayrılmıştı. 
     Merkezi Dallas'ta bulunan Halliburton şirketinin Irak'a sattığı petrol boru hattı parçaları, su ve kanalizasyon pompalarına ilişkin, seçim kampanyası sırasındaki soruları yanıtlayan Cheney, yapılan işlerin, sözü edilmeyecek derecede önemsiz olduğunu ve kendisinin, Irak ile ticarete karşı şirket içinde ''katı'' bir politika izlenmesini sağladığını söylemişti. 
     Cheney'nin sözcüsü Juleanna Glover Weiss ise, söz konusu tarihlerde Irak ile ticari anlaşmaların başka iki şirket tarafından yapıldığını, bu şirketlerin daha sonra, Cheney'nin görev aldığı Halliburton şirketi tarafından satın alındığını ve yasal olarak uygun parçaların satıldığını bildirdi. 
     Weiss, gazetecilere açıklamasında, ''Başkan Yardımcısı asla kendi kontrolündeki herhangi bir şirketin, Irak ile iş yapmasını istemedi. Hatta bu iş, yasal olarak izin verilen gıda için petrol programı çerçevesinde olsa bile'' dedi. 
     Washington Post gazetesi, Halliburton ile ortak iş yapan Ingersoll şirketinin yöneticisi Cleive Dumas'ın, ''bildiğim kadarıyla, uluslararası yasalar çerçevesinde olduğu sürece bu iki şirketin de Irak ile iş yapmasının önünde hiçbir engel yoktu'' sözlerine de yer verdi. Amerikan firmalarının, BM gözetiminde izin verilen, ''gıda için petrol'' programı çerçevesinde Irak ile ticaret yapmasının önünde engel bulunmuyor. ABD'nin eski başkanı, baba George Bush zamanında, Irak ile yaşanan Körfez Krizi sırasında Savunma Bakanı olan Cheney'in bu konuda doğruyu söylemediğine yönelik iddia, Amerikan yönetiminin, Irak'a karşı ''akıllı yaptırımları'' devreye sokarak daha sıkı bir politika izlenmesi çabaları sürerken, Başkan yardımcısının inandırıcılığını sorguluyor. 







</TEXT>
</DOC>
