<DOC>
<DOCNO> 7220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/son/soneko08.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İhlas Holding "İhlas Finans'a borcumuz yok" 
</HEADLINE>
<TEXT>

     İhlas Holding,İhlas Ev Aletleri ve Kristal Kola, Bankacılık Düzenleme ve Denetleme Kurumu tarafından faaliyet izni kaldırılan İhlas Finans Kurumu'na borçlarının bulunmadığını bildirdi.İhlas Holding'den İMKB'ye gönderilen açıklamada, Holding'in İhlas Finans'a herhangi bir borcunun bulunmadığı belirtildi. Buna rağmen, İhlas Finans Kurumu'nun stopaj vergi borcu nedeniyle Holding'in bir gayrimenkulüne Elazığ Defterdarlığı Harput Vergi Dairesi ve Erzurum Aziziye Vergi Dairesi tarafından haciz işlemi uygulandığı ifade edilen açıklamada, alacaklı bir mudinin başlattığı icra nedeniyle de Erzurum'daki bir gayrimenkule el konulduğu belirtildi. 
     Haciz işlemlerinin hukuka aykırı olarak ve memurun keyfi uygulaması sonucu gerçekleştirildiği savunulan açıklamada,haciz işlemlerinin kaldırılması için gerekli başvuruların yapıldığı vurgulandı.Açıklamada, bayilerin İhlas Finans Kurumu'na olan borçlarının 400 milyon dolarlık kısmı için, Holding'in İhlas Matbaacılık'ta sahip olduğu 14 trilyon 983.3 milyar nominal değerli hisseleri temsil eden nama yazılı muvakkat ilmühaberleri rehin olarak verdiği belirtildi. 
     Holding'in, İhlas Gayrimenkul'deki 2 trilyon 385 milyar liralık nominal bedelli hisse senetlerini ise kendisi ile iştiraklerinden İhlas Matbaacılık ve İhlas Haber Ajansı'nın doğmuş ve doğacak borçlarının teminatı olarak Fibabank'a rehin olarak verdiği bildirildi.İhlas Holding'in bağlı ortaklıkları, iştirakleri ile diğer üçüncü gerçek ve tüzel kişiler lehine verdiği herhangi bir ipotek, garanti, teminat, taahhüt, avans ve cironun bulunmadığı kaydedilen açıklamada, Holding'in kendi iş ve işlemleri için bankalara verdiği ipetok toplamının 26.7 trilyon, bankalardan aldığı teminat tutarının 3.2 trilyon lira olduğu kaydedildi.Açıklamada, İhlas Holding aleyhine 12 Şubat'a kadar herhangi bir haciz işleminin yapılmadığı kaydedilerek, Akçansa Çimento tarafından 10.3 milyar, Dinçer İylem tarafından 5 milyar, Doğan Timur tarafından 1.6 milyar, İETT Genel Müdürlüğü tarafından da 66 milyon liralık icra takiplerinin başlatıldığı belirtildi. 
     İhlas Ev Aletleri'nden yapılan açıklamada da İhlas Finans Kurumu alacaklılarından Halil Ulupınar, Murat Başsözmen, Muharrem Açık, Halil Ulupınar, İbrahim Fayda ve Ahmet Fayda tarafından 132.4 milyar liralık birincil haciz ihbarnamesi gönderildiği belirtilerek, "Bu ihbarnemelere karşı İhlas Finans'ın şirketimiz nezdinde hiçbir hak ve alacağı bulunmadığından süresinde itiraz edilmiştir" denildi. Kristal Kola da grup şirketleriyle olan alacak-borç ilişkisi konusunda Borsa'ya açıklama gönderdi. Şirket, İhlas Finans Kurumu'na herhangi bir borcunun bulunmadığını bildirdi. 




</TEXT>
</DOC>
