<DOC>
<DOCNO> 45967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/son/soneko17.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Merril Lynch "En likit hisse senetleri arasında 2 Türk şirketi var" 
</HEADLINE>
<TEXT>

     Uluslararası yatırım kuruluşu Merril Lynch'in gelişen Avrupa ve Güney Afrika piyasaları araştırmasında belirlenen en likit 15 hisse senedi arasında 2 Türk şirketi Erdemir ve Akbank da yer alıyor. 
     Gelişmekte olan piyasalarda en likit hisse senetlerini belirlemeye yönelik araştırmanın raporunda, son trajik olaylar nedeniyle hisse fiyatları düşerken, hisse senedi risk priminin artığı vurgulandı. 
     Raporda, ''Ancak bir final düşüş olabilecğini de düşünüyoruz. Kar tahminlerinin abartılı olduğunu ve yakın zamanda yaşanan olayların analistlerin kar tahminlerini düşürmek için bir fırsat oluşturduğunu düşünmekteyiz. Bu, bizim baktığımız bölgede önemli bir alım imkanı yaratabilecektir'' denildi. 
     Bazı hisselerin son düşüşten korunacağı inancı dile getirilen raporda, araştırma sırasında bu düşüşten etkilenmeyecek ve yeni ortamda başarılı olacak firmaların bulunmaya çalışıldığı kaydedildi. 
     ''Başlıca hedefimiz iyi temelleri olan, pahalı olmayan ve kötü haberler nedeniyle mümkün olduğunca düşmüş hisseleri bulmaktı'' denilen raporda, 15 hisse senedinin belirlendiği bildirildi. 
     Rapora göre, 15 hisse senedi arasında Erdemir ve Akbank da yer alıyor. 
     Akbank için, ''Göreceli olarak, güçlü bilançosu ve avantajlı değerlemesi ile bölgenin en tercih edilir bankası'' ifadesi kullanan Merrill Lynch, Akbank'ın kredilerde ön sıralardaki firmalara ve Hazine garantili proje finansmanı konusuna konsantre olması nedeniyle de daha güvenli olduğunu vurguluyor. 
     Hisse fiyatı yıl içinde en düşük seviyesine gelen Erdemir'in ise global çelik fiyatlarını aşağı çeken arza rağmen diğerlerinden daha kuvvetli nakit yaratma kabiliyetine sahip bulunduğuna dikkat çekiliyor. 
     Merril Lynch'in listesinde Türkiye'den Akbank ve Erdemir'in dışında, Polonya'dan Bank Zachodni, Rusya'dan LUKoil ve MTS, İsrail'den Teva, Macaristan'dan Matav ile Güney Afrika'dan ABSA, Firstrand, Old Mutual, SASOL, M-Cell, Amdocs, Remgro ve Imperial şirketleri yer alıyor. 
     






</TEXT>
</DOC>
