<DOC>
<DOCNO> 25291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/siyaset/asiy.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP revizyonu 
</HEADLINE>
<TEXT>

Hükümette Yalova’nın yerine atama yapılırken önemli değişiklikler de oldu. İçişleri Bakanı Tantan, Gümrüklerden Sorumlu Devlet Bakanlığı’na kaydırıldı 
     ANKARA Milliyet 

     Yüksel Yalova’nın istifasıyla boşalan Devlet Bakanlığı’na yapılacak atama "Tantan operasyonu"na dönüştü. ANAP lideri Yılmaz, Beyaz Enerji soruşturmasında karşı karşıya geldiği Sadettin Tantan’ı aldığı İçişleri Bakanlığı’na, insan haklarından sorumlu Devlet Bakanı Rüştü Kazım Yücelen’i getirdi. 
     Yılmaz, dün Başbakan Bülent Ecevit ve Başbakan Yardımcısı Hüsamettin Özkan’la bir araya geldi. Ecevit’le görüşmeye "taslak" revizyon listesi ile giren Yılmaz’ın Başbakan’ın onayını almasının ardından karar, aynı saatlerde Almanya - Fransa gezisinden dönmekte olan MHP lideri Devlet Bahçeli’ye iletildi. Toplantıdan sonra Çankaya Köşkü’ne 10 dakikalık jet bir ziyaret gerçekleştiren Ecevit, akşam Başbakanlık’ta yeniden Yılmaz’la bir araya geldi. 
     
Üç saat sonra açıklama      İkinci buluşmanın ardından uzun süre resmi açıklama beklendi. 20.45’te yazılı olarak yapılan açıklamada Yalova’dan boşalan Devlet Bakanlığı’na Sadettin Tantan, İçişleri Bakanlığı’na Rüştü Kazım Yücelen, Yücelen’den boşalan koltuğa da Yılmaz Karakoyunlu’nun getirildiği bildirildi. 
     Devlet bakanlıkları arasında yapılan görev dağılımı da değiştirilerek Gümrük Müsteşarlığı Tantan’a, Özelleştirme İdaresi ile TRT Karakoyunlu’ya bağlandı. 
     Devlet Bakanı Mehmet Keçeciler, Vakıflar Genel Müdürlüğü, Basın - Yayın ve Enformasyon Genel Müdürlüğü ile Yüksek Denetleme Kurulu Başkanlığı’ndan sorumlu oldu. Daha önce Yücelen’e bağlı olan Çay İşletmeleri Genel Müdürlüğü de Devlet Bakanı Edip Safter Gaydalı’ya bağlandı. 
     
Kabinede tutmak istedi      Yılmaz’ın yolsuzluklarla mücadelede kamuoyunun desteğini alan Tantan’ı kabine dışında bırakarak tepki toplamamayı amaçladığına dikkat çekildi. Ancak Tantan, dün gece geç saatlere kadar atandığı yeni görevden istifa ederek kabine dışında kalma planını değerlendirdi. 
     
Tantan’ı götüren süreç Bardağı Beyaz Enerji taşırdı      ANKARA Milliyet 

     ANAP Genel Başkanı Mesut Yılmaz ile Sadettin Tantan arasındaki soğukluk, Cumhur Ersümer’in Enerji Bakanlığı’ndan istifasıyla sonuçlanan Jandarma’nın Beyaz Enerji operasyonuyla doruk noktaya ulaştı. 
     İçişleri Bakanlığı’na bağlı olan jandarmanın belge ve bilgi toplamak üzere yaptığı operasyonlara karşı Yılmaz, ANAP Grubu’nda "gestapo" ve "polis devleti" benzetmeleri içeren bir konuşma yaptı. Jandarma Genel Komutanlığı’nın Yılmaz’ı hedef alan yanıtı üzerine ipler gerildi. 
     Beyaz Enerji soruşturması sırasında jandarmanın ANAP’lı Cavit Kavak’ı dinlemek için DGM’den izin aldığının ortaya çıkması Yılmaz ile Tantan’ı bir kez daha karşı karşıya getirdi. Beyaz Enerji operasyonunda düğmeye kendilerinin bastığını öne süren askeri bir yetkilinin "O bakanın üstünü çizin" diye söz konusu ettiği Ersümer için istifa süreci başladı. Yılmaz’ın soruşturmayı ve Ankara DGM Savcısı Talat Şalk’ı doğrudan eleştirdiği bu sırada Tantan partisinin grup toplantılarına katılmadı. 
     Yılmaz, partisinin İstanbul İl Kongresi’nde "Yolsuzlukla mücadeleden halk kahramanı olarak çıkmak isteyenler var. ANAP’ı kendi reklamını yapmak için kullananlar yakamızdan düşsün. Düşmezlerse düşürürüz" dedi. 
     Yılmaz’ın bu sözlerine yanıt vermekte gecikmeyen Tantan, "Yürüyüşümüze bakıp aptal olduğumuzu sanmasınlar" dedi. Tantan, istifasının beklendiği mesajlarına, "Bu göreve halk getirdi halk götürür" içerikli yanıtlar verirken, Yılmaz’ın reaksiyonu, "Milletvekillerini halk seçer, bakanları ise ben" biçiminde oldu. 
     
NOTLAR... Tantan Habersiz geldim habersiz gidiyorum      GÜNSELİ ÖNAL, TOLGA ŞARDAN, HAKAN ŞANLITÜRK - Ankara 

     İçişleri’nden alındığını televizyondan öğrenen Sadettin Tantan’ın ilk tepkisi, özel kalemine "Eşyalarımı toplayın, Meclis’te oda bakın" talimatını vermek oldu. 
     Haberin duyulmasının ardından bakanlık müsteşarı Saim Çotur ile Emniyet Genel Müdürü Turan Genç, Tantan’ın özel kalemine geldi. Yanında bulunan MHP’li TBMM İdare Amiri Ahmet Çakar, Tantan izlenimlerini şöyle aktardı 
     "TV’den haberler geçti. Yani konuyu asli muhatabından değil, haberlerden öğrendi. O sırada bir telefonla Başbakan’ın açıklama yaptığı söylendi. Hiç tepki göstermedi, sakindi. Köşk’e onaya sunulduğunu öğrenince, futbol oynamaya gideceğini söyledi. Makam aracıyla Polis Akademisi spor salonuna birlikte gittik." 
     Tantan maçtan sonra, "Olay çok taze ve bana yapılan resmi bir tebliğ yok. Konuşmak için erken" diyerek gazetecileri atlatmak için bir polisi bindirdiği makam aracını gönderdi. 
     Tantan, telefonla arayanlara "Devlet hizmetinde göreve gelinir, gidilir, normaldir. Göreve gelirken sorulmadı, alınırken sorulmadı. Olur böyle şeyler" dedi. 
     
"İstifa etme" telkini      Saat 20.35’te Hüsamettin Özkan, akademiye geldi. Bir saat kadar süren görüşmede, Özkan istifa etmemesi telkininde bulundu, ikili 21.30 sıralarında araçla arka kapıdan ayrılıp Nenehatun Caddesi’ndeki konuta geçti. MHP Genel Başkan Yardımcısı Nazif Okumuş da, konuta giderek Tantan ve Özkan’la görüştü. 
     
Erdoğan vakit kaybetmedi      Yeni oluşum çalışmalarını sürdüren Recep Tayyip Erdoğan, Tantan’ı arayan ilk isimlerden oldu. 
     Geçen hafta sonu KKTC’ye giden Yılmaz’ın VIP salonunda bir araya geldiği Tantan’ın kendisini aprona kadar uğurlayanlar arasında yer almamasından da rahatsız olduğu dile getirilirdi. 
     



 SİYASET 












</TEXT>
</DOC>
