<DOC>
<DOCNO> 38314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/ekonomi/eko01.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Komşu Sitebank’a talip 
</HEADLINE>
<TEXT>

Tasarruf Mevduatı Sigorta Fonu’nun satışa çıkardığı Sitebank’la, Yunanistan’da kurulu Nova Bank’ın yanı sıra ABN Amro Bank ve Alternatifbank da ilgileniyor 
     TARIK YILMAZ 

     Yönetimi ve mülkiyeti Tasarruf Mevduatı Sigorta Fonu’na geçen Sitebank’a Yunanistan’da faaliyet gösteren Nova Bank’ın talip olduğu öğrenildi. İlgilenenler arasında Hollanda kökenli ABN Amro Bank ile Alternatifbank’ın da isimleri geçiyor. Türkiye’de faaliyet gösteren yatırım bankalarından Bahreyn kökenli Taib Yatırım Bank’ın da Sitebank’la bir dönem ilgilendiği ancak vazgeçtiği kaydediliyor. 
     Fon’un satış sürecini başlattığı ve ilgilenenlere bugüne kadar süre tanıdığı Sitebank’a, Yunanistan’da faaliyet gösteren Nova Bank’ın talip olduğu konuşuluyor. ABD’de hayat sigortası alanında faaliyet gösteren Interamerican Hellenic Life Insuarance Şirketi’nin Yunanistan’daki Interamerican Grup’un yüzde 50’sine sahip olduğu Nova Bank’ın diğer yarısı da Portekiz kökenli Banco Commercial de Portugues’e ait. 
     
     Teknolojide iddialı 
     İki ortağın 20 Eylül 2000’de 50 milyar drahmi 191.3 trilyon lira sermayeyle kurdukları Nova Bank’la, Yunanistan’da yüksek teknolojiyle bankacılık hizmetleri sağlamayı amaçladığı ifade ediliyor. Ortaklardan Interamerican Grubu’na ilişkin internet sitesindeki bilgilere göre, grup Nova Bank’ın Yunanistan’daki şube sayısını 2002 yılı sonuna kadar 120’ye çıkarmayı amaçlıyor. Grubun ülke ismi vermemesine karşın genişleme alanı olarak Güneydoğu Avrupa’yı seçtiği de ifade ediliyor. 
     Yunanistan’da sigortacılık alanında önemli bir yere sahip olan Interamerican Grubu, bu ülkedeki hayat sigortası branşında da ilk sırada yer alıyor. Üç yılda, Yunanistan’da 300 bin müşteriye ulaşmayı hedefleyen Nova Bank’ın 2002’de toplam krediler içindeki payını yüzde 5’e çıkarması bekleniyor. 
     Bir diğer talip Hollanda kökenli ABN Amro Bank ise yabancı banka statüsüyle faaliyet gösteriyor. Mart 2001 itibarıyla 215 trilyon lira aktif büyüklüğü bulunan banka, yılın ilk çeyreğini 15.4 trilyon k rla kapattı. 
     
     Taib Yatırım vazgeçti 
     Anadolu Endüstri Holding’e ait Alternatifbank ise Türkiye Bankalar Birliği verilerine göre yılın ilk çeyreğinde açıkladığı 915 trilyon liralık aktif büyüklüğüyle Türkiye’nin en büyük 25. bankası olarak görünüyor. Alternatifbank yılın ilk çeyreğinde 1.9 trilyon lira k r açıkladı. 
     Sitebank’la ilgilenenler arasında bulunan Taib Yatırım Bank’ın ise teklif vermekten vazgeçtiği öğrenildi. 
     
     Satış için son karar 17 Eylül’de 
     Sitebank’a başvurularla ilgili değerlendirmeyi bugün açıklayacak olan TMSF, 8 Ağustos’ta yaptığı açıklamayla satış sürecini başlatmıştı. Açıklamaya göre, başvurular bugün sona erecek. Belirlenen yatırımcılarla gizlilik anlaşmaları yapacak olan Tasarruf Mevduatı Sigorta Fonu TMSF , taliplilere, Sitebank’ta 7 Eylül’e kadar inceleme yapılması için izin verecek. İnceleme sonrası teklif verecek gruplar, söz konusu tekliflerini 12 Eylül mesai bitimine kadar TMSF’ye iletecek TMSF de kararını 17 Eylül’e kadar açıklayacak. 
     



 EKONOMİ 


















</TEXT>
</DOC>
