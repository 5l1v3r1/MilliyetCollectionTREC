<DOC>
<DOCNO> 21401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/son/sonspo12.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Başkanı "Yurt içinden 2 oyuncu transfer edeceğiz" 
</HEADLINE>
<TEXT>

     Trabzonspor Kulübü Başkanı Özkan Sümer, geçen hafta yaptıkları yönetim kurulu toplantısında, takımda gidecek ve kalacak oyuncular için aldıkları kararları dondurduklarını söyledi. 
     Trabzonspor'un şu an için en önemli ihtayacının futbolcu kadrosuna gerekli takviyeyi yapmak olduğunu da ifade eden Sümer, şöyle devam etti 
     ''Bu yönde arayışlarımıza erken başladık ve bu yolda mesafe aldık. Dört Brezilyalı oyuncu ile sözleşme imzaladık ve 15 gün içinde neticelendireceğimizi umut ettiğimiz çalışmalarımız var. Güvenli ve kararlı bir biçimde bu işi sürdürüyoruz. İki yerli oyuncuyu kadromuza dahil etmeyi planlıyoruz. Transferde talip olduğumuz oyunculara alternatif, oyuncu bakmıyoruz. Bu olmaz ise bu olsun diye düşüncemiz yok. Kendi kadromuzdaki sözleşmesi biten oyuncularla ilgili kopmalar olacağını sanmıyorum. Olursa, gerekli arayışlara gireriz.'' 
     
     Oktay ve Sergen konusu 
     Sümer, Sergen ile bu oyuncunun transferi konusunda görüşme yaptıklarını belirterek, ''Sergen ile anlaşmak için çok istekliyiz. Menajeri ile de görüşeceğiz. Ancak bu olay, sadece Sergen ile çözülecek bir olay değil. Bonservis sorunun çözülmesini bekliyoruz'' dedi. 
     Oktay'ın durumu için de 22 Mayıs'ta FIFA'nın daveti üzerine Zürih'e gideceklerini de kaydeden Sümer, ''Ancak olayın burada sonuçlanacağını sammıyorum. Bu futbolcunun durumu konusunda Siirt Jet-Pa Spor ile de görüşmemiz gerekecek. Çünkü, yurtdışından dönen futbolcular için yetkili olan, bu futbolcunun yurtdışına gitmeden önceki kulübü'' diye konuştu. 
     Sümer, kadrolarına dahil ettikleri 4 Brezilyalı oyuncunun Brezilya'da birinci ligde oynadıklarını yineleyerek, şöyle devam etti 
     ''Bilgisizce ve Trabzonspor düşmanlığı yapılarak, bu oyuncularla ilgili eleştirilerde bulunuyorlar. Trabzonspor'un çalışmalarını sabote etmek istiyorlar ve oyuncu kalitesi konusunda yanlış bilgiler aktarılıyor. Sözleşme imzaladığımız futbolcular, Brezilya'nın en kaliteli oyuncuları değil ancak Trabzonspor'a yararlı olabilecek oyuncular. Ayrıca Brezilya'ya bir kişi göndererek, bu oyunculara takıma uyumları sağlamaları için şimdiden Türkçe öğretmeye başladık.'' 
     Trabzonspor, yarın 1984 doğumlu Nijeryalı futbolcu Austin'i Trabzon'a getirerek, bu futbolcu ile sözleşme imzalayacak. 
     
     Denizli maçı hazırlıkları 
     Öte yandan Trabzonspor, Denizlispor ile 20 Mayıs Pazar günü kendi sahasında yapacağı lig maçının hazırlıklarına bugün yaptığı çalışma ile başladı. 
     Mehmet Ali Yılmaz Tesisleri'nin yanındaki alandaki kros çalışmasına, Gaziantepspor maçında sakatlanan Osman ile hafif sakatlıkları bulunan Gökdeniz ve Metin katılmadı. 
     Kulüp Doktoru Ahmet Çağlar, Osman'ın belindeki ağrılarının yürümesini engellediğini ve bu futbolcunun Denizlispor karşısında forma giyemeyeceğini belirtti. 






</TEXT>
</DOC>
