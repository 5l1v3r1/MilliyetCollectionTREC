<DOC>
<DOCNO> 35499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/05/ekonomi/eko07.html </URL>
<DATE> 2001/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasaların yönünü Hazine ihalesi belirleyecek 
</HEADLINE>
<TEXT>

Borsa ve döviz, salı günü yapılacak iç borç ihalesinde oluşacak faize ve ihalenin başarısına göre yön bulacak 
     Portföy YAŞAR ERDİNÇ 

     Fırtınalı bir haftaydı. Dolar 1 milyon 500 bini aşmış, faiz oranları yüzde 120 seviyelerine yaklaşmış, borsa 8.500 seviyelerine gerilemişti. Ardından fırtına dindi ve şimdi sular durulmuş görünüyor. Kemal Derviş’in bankacılarla yaptığı toplantıların etkili olduğu gözleniyor. Şimdi yatırımcının kafasındaki en önemli soru bu tür şoklar yine olur mu Dolar yine yükselir mi Bu aşamada yukarı dönen borsa, tekrar aşağı döner mi, ya da nereden aşağı döner 
     
     Üç aylık ihale yapılıyor 
     Geçen hafta başlatılan, dövizde vadeli işlem uygulamaları piyasaya şimdilik bir istikrar getirdi. Bu hafta salı günü Hazine’nin minimum 772 trilyonluk 91 gün vadeli bir borçlanma ihalesi var. Geçen haftaki ihalede yedi ay vadeli minimum 300 trilyon borçlanılması planlanırken kamu hariç sadece 45 trilyon talep gelmiş ve faiz oranı yüzde 104.5 olarak gerçekleşmişti. Bu haftaki ihalede vade üç ay olarak belirlenmiş durumda. Dolayısıyla miktar geçen haftaya göre yüksek olsa da piyasadan bu miktarda bir talep bulmak daha kolay olabilir. Özellikle Kemal Derviş’in bankacılarla başlattığı diyalog girişimi de bu haftaki ihaleyi daha da kolaylaştırabilir. Özellikle bu ihalede sorun çıkmaması gerekiyor. Bu ihalenin başarısız olması durumunda piyasalar yeniden ciddi dalgalanmalar yaşayabilir. Fakat önemle vurgulamalıyım ki Hazine bu ihalenin başarılı sonuçlanması için gerekli önlemleri alacak ve işi şansa bırakmak istemeyecektir. Diğer şartlar aynı kaldığı sürece, dövizin tekrar hareketlenmesi veya faizlerin yeniden yükselmesi büyük bir olasılıkla ihaleye bağlı olacaktır. Tabi ki bu arada yapılacak bir siyasi hata, veya piyasaları tereddüte düşürecek bir açıklama yeniden piyasaların ateşini yükseltebilir. Bu konuda çok dikkatli olmak gerekiyor. 
     Borsaya gelince, bu haftaki ihale sonuçları hem dövizi hem de borsayı yakından ilgiliendirecektir. Bu yüzden haftanın ilk iki gününde endeksin genel olarak 9.250 seviyesini destek yaparak, 9.250-9.850 seviyeleri arasında gidip gelmesi beklenebilir. Fakat ihale sonuçları alınmadan veya ani bir açıklama ile dövizde yeni hareketlenmeler görülmeden endeksin 9.250’nin altına düşmesi olasılığı zayıf. Bu duruma göre, elinde hisse bulunduranların beklemede kalması ve seans içindeki ani düşüş ve yükselişlerde panik hareketler yapmamaları gerekiyor. 
     
     Borçlanma miktarı önemli 
     Haftanın ilerleyen günlerinde, ya da salı günü ihale sonrasında borsa yönünü belirleyecektir. Özellikle 1 katrilyon civarında bir borçlanmanın yüzde 100’ün altında bir faizle gerçekleştirilmesi durumunda endeks kendini çok rahat 10.000-10.500’ün üzerine atar . Dolayısıyla bu tür bir ihale sonucu gerçekleşirse hisselerinizi satmadan beklemede kalmanız uygun olacaktır. Eğer 770 trilyonluk bir borçlanma yine yüzde 100’ün altında bir faizle yapılırsa sonuç olumlu olarak algılanmalıdır. Fakat sadece 200-400 trilyonluk bir borçlanma ve yüzde 100’ün üzerinde bir yıllık bileşik faiz oranı piyasaları rahatlatmaz ve sorunları devam ettirir. Fakat bu olasılığın şimdilik oldukça düşük olduğunu belirtmeliyim. 
     NOT SPK başkanı sayın Doğan Cansızlar tüm yatırımcıları ilgilendiren önemli açıklamalar yaptı. Bu akşam 23 05’te CNN-Türk’de izleyebilirsiniz. 
     



 EKONOMİ 

















</TEXT>
</DOC>
