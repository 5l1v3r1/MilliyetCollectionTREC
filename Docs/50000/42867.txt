<DOC>
<DOCNO> 42867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/son/sontur12.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Saadet Partisine göre eylemler MOSSAD, FBI ve CIA'in işi.. 
</HEADLINE>
<TEXT>

     Saadet Partisi Grup Başkanvekili Veysel Candan, ABD'ye yapılan saldırı konusunda, ''Bize göre bu olay Mossad, FBI ve CIA içerisindeki köstebeklerin işbirliği ile yapılmıştır'' dedi. 
     Candan, TBMM'de düzenlediği basın toplantısında, Dünya Ticaret Merkezi ve Pentagon'a yapılan saldırılardan sonra ABD ve müttefiklerin koşulları tam tespit etmeden harekata başlamasının bu ülkeye karşı tepkileri daha da artıracağını söyledi. Teröre terörle cevap verilmesinin yanlış olduğunu belirten Candan, ABD Başkanı Bush'un açıklamalarında yer verdiği ''haçlı seferi'' benzetmesinin de ABD'nin kendi çöküşünü hazırlayacağını ifade etti. Veysel Candan,şöyle konuştu 
     ''Bush'un açıklamasında teröristlerle ilgili söylediği ya ölü ya diri sözü devlet adamı mantığı olamaz. Olsa olsa kovboy kafası olur. Her şeyden önce müslümanların toptan suçlanması yanlıştır. Bu tip anlayış dinler çatışmasına çanak tutar, sağlıklı delil bulunmayınca askeri harekatlar meşrulaştırılmaya çalışılmaktadır. Savaşı hukukileştirme gayreti vardır. Bir hava harekatı yapılırsa bu bize göre bu yargısız infaz anlamına gelir.'' ABD'nin her şeyden önce kendini sorgulaması ve müslümanlara karşı takındığı kin ve nefretin nedenini kendine sorması gerektiğini belirten Candan, ''ABD, terörist gruplara karşı da bakışlarını yeniden gözden geçirmelidir'' dedi. 
     SP Grup Başkanvekili Candan, ABD'nin yapacağı bir müdahale konusunda Türk Hükümeti'nin ''net tavır'' ortaya koymasını ve ülkeye maceraya sürüklememesi gerektiğini söyledi. Hükümetin geçmişten ders alması gerektiğini ifade eden Candan, Körfez Savaşı'nda ABD ve NATO'ya en fazla desteği Türkiye'nin vermesine rağmen, en fazla zararı gördüğünü anlattı. Candan, şöyle konuştu ''ABD Hükümeti'nin ilk yapacağı ülkesinde yaşayan muhalifleri Vietnam savaşına katılan ve Vietnam sendromu yaşayan görevlileri inceleme altına alması gerekir. AB ülkelerinde odaklaşan terör gruplarını incelemeye almalıdır. Bize göre bu olay Mossad işbirliği ile FBI ve CIA içerisindeki köstebek işbirliği ile yapılmıştır.'' 
     SP Grup Başkanvekili Candan, Devlet Bakanı Kemal Derviş'in ''ABD'ye şartsız destek verilmesi'' yönünde açıklaması olduğunu bildirerek, şöyle konuştu ''Ekonomiye baktığı gibi siyasete de bakıyorsa ülkenin önü çok daha karanlık demektir. Derviş'in neyin ahlaki olup olmadığını biraz daha incelemesi ve biraz daha dersine çalışması lazım. Öyle anlaşılıyor ki geçmişte ABD ve batılı ülkelerin Türkiye'ye ne vaat ettiklerine sonradan neleri yapmadıklarına bir daha bakması gereklidir. Biz, SP olarak ABD ve müttefiklerini itidale davet ediyoruz. Yargısız infaza taraftan olmadığımızı belirtiyoruz.'' 






</TEXT>
</DOC>
