<DOC>
<DOCNO> 43489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/son/sontur23.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüdeniz'de freni boşalan otobüs, güneşlenenlerin üzerine düştü 
</HEADLINE>
<TEXT>

     Muğla'nın Fethiye İlçesi Ölüdeniz Beldesi yakınlarında freni boşalan otobüs, plajda güneşlenenlerin üzerine düştü. İlk belirlemelerde göre, yabancı uyruklu olduğu sanılan 1 kişi öldü, 9 kişi yaralandı. 
     Alınan bilgiye göre, Panorama Turizm Şirketi'ne ait Gürcan Bodur yönetimindeki 48 F 9105 plakalı otobüs, Belcekız Plajı yakınlarında yokuştan inerken frenleri patladı. Otobüs, önünde seyreden bir dolmuşa çarparak yoldan çıktı ve plaja uçtu. Reklam panolarını deviren otobüs, şezlonglarda güneşlenenleri de sürükleyerek denize devrildi. 
     Kazada, yabancı uyruklu olduğu bildirilen, ancak henüz kimliği tespit edilemeyen 1 kişi öldü. Yerli ve yabancı turist oldukları belirtilen 9 kişi de yaralandı. 
     Muğla Vali Yardımcısı ve Fethiye Kaymakam Vekili Ali Haydar Küçük, kazada 1 kişinin öldüğünü, yaralanan 9 kişinin Fethiye Devlet, SSK, Esnaf Hastanesi ve Özel Letoon Hastanesi'nde tedavi altına alındıklarını, yaralılarda genellikle kol ve bacaklarda kırıkların olduğunu kaydetti. Küçük, otobüste bulunanların yara almadan kazadan kurtulduğunu bildirdi. 
     Olayla ilgili soruşturma sürdürülüyor. 






</TEXT>
</DOC>
