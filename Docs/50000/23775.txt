<DOC>
<DOCNO> 23775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/guncel/agun.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurtarılmış bölge Sultanbeyli 
</HEADLINE>
<TEXT>
İstanbul’da bir İslam cumhuriyeti 
VALİLİK için hazırladıkları "Çevre Stratejik Planı" kapsamında İstanbul'un Sultanbeyli ilçesini mercek altına alan uzmanlar, son derece ilginç sonuçlar elde etti. ARAŞTIRMAYA göre, ilçede 4 liseye karşılık 87 cami var. Her mahallesinde ayrı bir cemaatin ikamet ettiği bu ilçeye yerleşmek için de mafya bağlantısı şart... 
     İHSAN YILMAZ İstanbul 

     Laik cumhuriyet karşıtı yapılanmaların İstanbul'daki yuvası olarak bilinen Sultanbeyli'nin, kentin batakhanelerine en çok fuhuş ihraç eden ilçe olduğu ortaya çıktı. İstanbul Valiliği'nin yaptırdığı araştırma, radikal İslamcıların kalesi Sultanbeyli'nin başlı başına bir cumhuriyet görüntüsü çizdiğini ortaya çıkardı. Dört liseye karşın 100'ün üzerinde tamamlanmış ve inşaatı devam eden camisi bulunan ilçede, zamanla "resmi sınır içinde kurtarılmış özel adacıklar" oluştu. 
     
12 UZMAN İNCELEDİ      Prof. Dr. Kenan Mortan başkanlığındaki 12 kişilik uzman ekibi İstanbul Valiliği için "Çevre Stratejik Planı" hazırladı. Planın "İstanbul'un Sosyolojik Yapı Analizi İçin Bir Çerçeve" başlıklı bölümünde, geleceğin İstanbul'unu ortaya çıkarmak amacıyla pilot bölge olarak Sultanbeyli ve Gaziosmanpaşa incelendi. İstanbul'un bilinmeyen yüzünü de ortaya koyan araştırmaya göre Sultanbeyli'nin ilginç profili şöyle 
     
MESLEKLERİ İBADET      İlçede sinema, park, tekel satış yeri, içkili lokanta hiç yok. 
     Çeşitli mahalleler içinde İslami kurallara göre yaşayan, yasal informal ve marjinal iş hayatına hiç karışmayan, hatta evlerinde hiç yemek pişmeyen, halkı sadece ibadetle uğraşan, geliri ve yemekleri dışardan temin edilen grupların olduğu biliniyor. Bu anlamda resmi sınırlar içinde özel adacıklardan söz etmek mümkün. Cemaat ilişkisi içinde olanlar da, düşünsel birlikteliklerini sürdürebilmek için aynı sokak veya mahalle içinde oturmaya devam ediyor. 
     
OKUL YOK CAMİ ÇOK      Dört lisesi olan Sultanbeyli'de 87 camii var. Bu camilerden sadace 17'sinde kadrolu imam bulunuyor. 68 cami cemaati kendi imamlarını vekaleten tutuyor. Bunun yanı sıra sayısı bilinmeyen aile camileri, gösteriş camileri, küslük camileri, inat camileri ve 20 kadar da yeni cami inşaatı var. 152 derneğin çoğu cami yaptırma ve yaşatma derneği. 
     İlçede mülkiyete yönelik suçlar az görünüyor. Kız kaçırma, kan ve namus davaları nedenleriyle adam öldürme de yok denecek kadar az. 
     Gece belli bir saatten sonra taksi şoförleri Sultanbeyli'ye girmek istemiyor. 
     
TAPU HİÇ DERT DEĞİL      Hemen hemen hiç altyapısı bulunmayan Sultanbeyli'de yoksulluk had safhada. İlçede 3'te bir oranında içme suyu tesisatı var, ancak mahallelerin tamamı musluktan akan sudan yoksun. Sultanbeyli sakinleri içme sularını tankerlerden para ile alıyor. İlçede kanalizasyon da yok. Kanalizasyon suları kanaletlerle doğrudan Ömerli Barajı'na veriliyor. Binaların yüzde 99'u merkezde göçmek evleri hariç tapusuz. 
     
MAFYASIZ OLMUYOR      İlçede bulunan binaların çoğunlukla gecekondu tipi değil de betonarme bina olması, arazi - arsa spekülasyonunda örgütlülüğün bir göstergesi. Sultanbeyli'de toplam 270 metrekare üzerine üç katlı, 6 dairelik bir binanın değeri 1.5 milyon dolar. 
     Bu yüksek rant değeri karşısında, ilçeye yeni gelenlerin araziyi satan ile yakın ilişki kurması ve gerek illegal satılan konutlara erişmede, gerekse satış işlemlerinde kolaylık istemede arazi mafyası ile yakın ilişki kurması gerekiyor. 
     
ÇOĞU EĞİTİMSİZ      Sultanbeyli nüfusunun yüzde 45'i dil bilmeyen, eğitim alamamış ve dolayısıyla gelecek umudu çok düşük olan ailelerden oluşuyor. Bu aileler giderek daha izole, toplum tarafından giderek daha az dikkate alınan gruplar haline geliyor. Nitekim suç çeşitlerine bakıldığında, gelecek 20 yılın bu gruplar için ve dolayısıyla İstanbul için pek kolay geçmeyeceği görülüyor. 
     
Gelirlerini nereden sağlıyorlar      Araştırmanın sonuçlarına göre Sultanbeyli’de iş hayatına hiç girmeden, ibadetle vakit geçiren, geliri ve yemeği dışardan gelen gruplar yaşıyor. İlçede farklı cemaatler, farklı sokak ve mahallelerde yaşıyor. İslami yapılanmanın görüldüğü bölgede halen devam eden 20 cami inşaatı bulunuyor. 
     
Aileler çocuklarını çalıştırıyor      Sultanbeyli çocuk istismarının en yüksek yaşandığı ilçelerden biri. Çalışan çocukların ve sokak çocuklarının yüzde 20'si Sultanbeyli'de yaşıyor. Öte yandan bölgedeki liselerde esrar, hapçılık ve sokakta çalışan çocuklarda balicilik çok yaygın. İlçede içki satışı olmamasına rağmen sarhoşluğa bağlı suçlar çok yaygın. 
     
Yüz konsomatristen 40'ı Sultanbeyli'de      Beyoğlu gibi yerlerdeki barlarda konsomatris veya bar kadını olarak çalışan kadınların yüzde 40'ının Sultanbeyli'de yaşadığı söyleniyor. İlçede farklı semtlerde çalışan hayat kadınlarının ikametine göz yumuluyor, ancak ilçede çalışmasına izin verilmiyor. Semt sakinleri Sultanbeyli'nin suç işleyenler tarafından yatakhane olarak kullanıldığını ve çarşafın çok şeyi örttüğünü iddia ediyor. 
     



 GÜNCEL 
















</TEXT>
</DOC>
