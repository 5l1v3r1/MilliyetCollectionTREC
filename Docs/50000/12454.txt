<DOC>
<DOCNO> 12454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/guncel/gun03.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gülay Aslıtürk 3 suçtan kurtuldu 
</HEADLINE>
<TEXT>

Şişli Belediye eski Başkanı Londra'da yargılandı... 
     NEVSAL ELEVLİ Londra 

     Şişli Belediyesi eski Başkanı Gülay Aslıtürk, İngiltere'den iadesinin istendiği 9 suçtan 3'ünün İngiliz hukuk sisteminde olmaması nedeniyle yargılanmasından kurtuldu. Aslıtürk'ün Türkiye'ye iade edilip edilmemesine ise duruşmanın ertelendiği 23 Temmuz'da karar verilmesi bekleniyor. 
     Horse Ferry Sulh Mahkemesi'ndeki duruşmada yargıç, Gülay Aslıtürk hakkında Türkiye'nin hazırladığı iade dosyasında 9 ayrı suçlamanın yer aldığını anımsattı. Dosyadaki "işçilerden yapılan tasarrufu teşvik fonu kesintilerini devlete ödememek", "kamu malları yönetiminde hatalı uygulamalar yapmak" ve "mahkeme kararıyla göreve iadesi istenen personeli göreve atamamak" şeklindeki suçlamaların İngiliz yargı sistemine uymadığını vurguladı. Bu nedenle söz konusu 3 suçlamanın, iade dosyasından "hukuki temelden yoksunluk" gerekçesiyle çıkarıldığını belirten yargıç, bu konularda sanığın savunmasının da istenmediğini bildirdi. 
     Bowstreet Sulh Mahkemesi'nde 23 Temmuz'da devam edecek dava 4 gün boyunca ele alınacak. Duruşmalarda Aslıtürk'e yöneltilecek suçlamalar arasında belediyeye ait arsaların satışında usulsüzlük yapmak, malzeme alımında usulsüzlük yapmak ve paravan şirket kurarak belediyeden kişisel hesaplara para aktarmak bulunuyor. Yargıç ayrıca, duruşma tarihine kadar Gülay Aslıtürk ile ilgili kefalet koşullarının da aynen devamına karar verdi. 
     Buna göre, Aslıtürk'ün babasının gösterdiği 90 bin sterlinlik yaklaşık 120 milyar TL teminat geçerli olacak ve Şişli eski Belediye Başkanı'nın İngiltere İçişleri Bakanlığı'nın elindeki pasaportunun alıkonulmasına da devam edilecek. 
     
Şıkır şıkır, fıkır fıkırdı...      Duruşmaya, sarı "Cerutti" paltosu, krokodil çantası, kendinden çizgili kaşmir pantolonuyla ve "Hermes" markalı eşarbıyla gelen Aslıtürk'ün son derece neşeli olması da dikkat çekti. 
     


 GÜNCEL 


















</TEXT>
</DOC>
