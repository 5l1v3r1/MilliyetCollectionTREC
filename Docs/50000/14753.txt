<DOC>
<DOCNO> 14753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/son/sondun10.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Makedonya Dışişleri Bakanı "Türkler'in güvenliği garanti altında" 
</HEADLINE>
<TEXT>

     Makedonya Dışişleri Bakanı Sırcan Kerim,''Türkler, Makedonya'daki evlerine geri döneceklerdir. Türklerin güvenliklerini Makedonya hükümeti garanti etmektedir'' dedi. 
     İtalya'nın başkenti Roma'da temaslarda bulunan Kerim, İtalya Dışişleri Bakanı Lamberto Dini ve Papa İkinci Jean Paul ile ayrı ayrı görüştü. 
     Merkezi Roma'da bulunan Yabancı Basın Merkezi'nde gazetecilerin sorularını yanıtlayan Makedonya Dışişleri Bakanı, ''Makedonya'da şu anki durumdan tedirginlik duyan vatandaşlar, Türkiye'ye akrabalarının ve arkadaşlarının yanlarına gittiler. Şu ana kadar 22 bin vatandaş Makedonya'da evlerinden ayrılmıştır. Ama bunlar en kısa zamanda geri dönceklerdir'' diye konuştu. 
     Makedonya'da yaşayan yaklaşık 78 bin Türkün bu zamana kadar Makedon devletine karşı hiçbir eylemde bulunmadığını ifade eden Kerim, ''Onlar, Makedonya ile Türkiye arasında çok iyi ilişkilerin kurulmasında önemli bir etkendir'' dedi. 
     Kerim, ''terörist'' olarak nitelediği Arnavut militanlardan bazılarının silahlarını Avrupa'daki diğer terörist gruplardan sağladığını ileri sürerek, bu grupların isimlerini vermeyeceğini,bunların hangi gruplar olduğunun bilindiği ve tahmin edildiğini söyledi. 
     Makedonya içinde etnik sorunlar bulunduğunu, kimsenin bunu gizlemediğini belirten Kerim, ''Ama bu sorunlar, savaş ve şiddet yaratmak isteyen terörsitlere olanak verme anlamına gelmiyor'' dedi. İtalya Dışişleri Bakanı Dini ile görüşmesinin beklediğinden olumlu geçtiğini ifade eden Kerim, İtalya'nın Makedonya'daki birçok projeye iştirak ettiğini belirtti. 




</TEXT>
</DOC>
