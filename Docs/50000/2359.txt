<DOC>
<DOCNO> 2359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/16/ekonomi/eko06a.html </URL>
<DATE> 2001/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağlamayı bırakalım, birlikte düze çıkalım 
</HEADLINE>
<TEXT>

Türkiye'nin idaresinin modernleşme iddiasına uymadığını belirten Koç Holding Yönetim Kurulu Başkanı Rahmi Koç, 'Memleket hepimizin. Hepimize iş düşüyor' dedi 
     EKONOMİ SERVİSİ 

     Koç Holding Yönetim Kurulu Başkanı Rahmi Koç, Türkiye'nin dünyanın gidişatına ve gelişmesine uyak uyduramamış bir ülke profil verdiğini söyledi. 
     Koç, Koç Topluluğu'nun aylık dergisi Bizden Haberler'de yer alan yeni yıl mesajında, "En umulmadık devletler dahi özelleştirmelerini çoktan tamamladılar. Sürekli enflasyonla yaşayan ülke dünyada artık parmakla gösteriliyor" dedi. 
     Çıkarılmak istenen iş güvencesi kanunun da, çok katı ve sanayicilikten caydırıcı bir manzara sunduğunu kaydeden Koç, "Bu konuda orta yol bulunmasını diliyorum" dedikten sonra, şöyle devam etti 
     "Bir taraftan modernleşelim, Avrupalılaşalım, dünya ile bütünleşelim diyoruz oysa hattı harekatımız ve memleketin idari tarzı bunu doğrulamıyor. Fakat ne yapacaksınız, memlemeket hepimizin. Tenkit edip, oturup ağlamayı bir kenara bırakıp, el ve güçbirliği yaparak düze çıkmasını sağlamalıyız. Hepimize az veya çok iş düşüyor." 
     
     'Koç geleceğiyle övünüyor' 
     Mesajında, 75. yılını kutlayan Koç Topluluğu'nun ana hedeflerine de değinen Koç, "Daha yapacak çok şey var' sloganı ile çalışmalarımızı sürdüreceğiz. Toplam varlığımızı beş senede katlamak, yalnız büyüyen ve istikbali olan sektörlere yatırım yapmak, yurtdışına açılmayı sürdürmek ana hedeflerimizdir" dedi. "Geçmişimizle övünmek devri bitmiştir" diyen Koç, bunun, 'Koç geleceği ile övünüyor' şeklinde değiştirmekte fayda olduğunu kaydetti. 
     2000 yılında 12 milyar dolar ciro, 1 milyar dolarlık ihracat yaptıklarını belirten Koç, şöyle devam etti 
     "Bizim en büyük varlığımız Koç ismidir. Koç ismi sadece iş hayatında düzgün çalışmak değil, aynı zamanda memleket ile özdeleşmiş, memleketin ve halkın ihtiyaçlarına duyarlı, eğitim, kültür ve sağlık sahalarına öncülük yapan, içte ve dışta büyük itibarı olan, kısa vadeli düşünmeyen, köşeleri kesmeden, kanun boşluklarından istifade etmeyen, kimsenin aklında kuşku yaratmayacak şekilde hareket eden bir isimdir." 
     
     


 EKONOMİ 



















</TEXT>
</DOC>
