<DOC>
<DOCNO> 3988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/siyaset/siy05.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Danıştay Başkanı da konuştu 
</HEADLINE>
<TEXT>

Nuri Alan yolsuzluklarda rütbe büyüdüğü zaman denetimin işlemez hale geldiğini açıkladı 
     ANKARA Milliyet 

     Yargıtay eski Cumhuriyet Başsavcısı Vural Savaş ve Anayasa Mahkemesi Başkanı Mustafa Bumin’in ardından Danıştay Başkanı Nuri Alan da konuştu. Alan, yolsuzluklara karışanların rütbeleri ve yolsuzluğun boyutu genişlediği zaman denetim mekanizmalarının işlemez hale geldiğini söyledi. Danıştay’ın verdiği kararlarla ilgili dün ilk kez basın toplantısı yapan Alan, Sağlık Bakanlığı’nca yapılacağı ilan edilen şef ve şef yardımcılığı sınavına ilişkin yürütmeyi durdurma kararının halen yürürlükte olduğunu belirtti. Enerji Bakanı Cumhur Ersümer’in gensoru görüşmeleri sırasında yaptığı konuşmadaki "TEAŞ eski Genel Müdürü Zeki Közeoğlu 24 saat içinde görevine iade edildi" sözlerinin gerçeği yansıtmadığını, Köseoğlu’nun görevine başvurusunun üzerinden 72 gün geçtikten sonra verilen yürütmeyi durdurma kararına göre döndüğünü kaydeden Alan, şunları söyledi "Eğer Sayın Bakan’ın nitelendirmesi doğru ise bir kimse bir gün içinde karar alıyorsa, bunun altında belki maksadı aşmış olsa dahi bu kişinin yargı tarafından korunduğu anlamı yatabilir veya bu şekilde anlamlandırılabilir. Bu da bu kişi hakkında verilmiş olan kararı hukuki yönden zedeler." 
     


 SİYASET 














</TEXT>
</DOC>
