<DOC>
<DOCNO> 22079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/19/spor/spo04.html </URL>
<DATE> 2001/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor’a jest 
</HEADLINE>
<TEXT>

Fenerbahçe Başkanı Aziz Yıldırım’ın, Ümit Özat’ın transferinde devreye girmemek için yönetime on gün süre verdiği ortaya çıktı 
     TRABZONSPOR, Gençlerbirliği’nin Bursaspor’da kiralık olarak forma giyen milli oyuncusu Ümit Özat için, transferde devreye girmemeleri konusunda Fenerbahçe’den on gün süre aldı. Yöneticiler, "İlhan Cavcav’la randevu aldığımızda, Fenerbahçe’nin de Ümit’i istediğini öğrendik. Aziz Yıldırım’a, devreye girmemeleri için ricada bulunduk. O da bizi kırmadı" açıklamasını yaptılar. 
     FENERBAHÇE’ye teşekkür eden yöneticiler, "Bize büyük bir jest yaptılar. Bir an önce Gençlerbirliği ile anlaşmaya varmak durumundayız" dediler. Başkan Aziz Yıldırım’ı da öven yönetim, "Transferde gösterdikleri yaklaşımla dostluklarını bir kez daha gösterdiler. Aziz Yıldırım, diğer kulüplerin aksine havuzdan aldığımız payın artırılması için de çaba harcadı" diye konuştular. 
     
     Gökdeniz sevinci 
     TRABZONSPOR’da Gökdeniz’in iyileşmesi ve Denizlispor maçında oynayabilecek duruma gelmesi teknik heyetin yüzünü güldürdü. Sadi Tekelioğlu, Yanchev’in cezalı, Osman’ın da sakatlığı nedeniyle oynayamayacak oluşu nedeniyle sıkıntılı günler yaşıyordu. Öte yandan Volkan’ı Erzurumspor’un kiralamak istediği, yönetimin de Balıkesir’in 19 yaşındaki kalecisi Kazım’la ilgilendiği bildirildi. 
     
     Patrice de geldi 
     TRABZONSPOR, bu kez de Kamerun A Milli Takımı’nda forma giyen savunma oyuncusu Noukeu Patrice’i getirdi. Yabancı transfere doymayan Başkan Özkan Sümer, Dış İlişkiler Sorumlusu Ali Karahasan ve Başkan Yardımcısı Mustafa Bekaroğlu ile gittiği Belçika’da bu futbolcu ile anlaşmaya vardı ve sözleşme imzaladı. Dün Trabzon’a gelen Patrice, alınan altıncı yabancı oldu. Bu futbolcunun maliyetinin 750 bin doları bulduğu bildirildi. 
     



 SPOR 




























</TEXT>
</DOC>
