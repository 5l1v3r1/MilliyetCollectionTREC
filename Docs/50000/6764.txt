<DOC>
<DOCNO> 6764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/13/ekonomi/aeko.html </URL>
<DATE> 2001/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF’nin korkusu faiz oranları 
</HEADLINE>
<TEXT>

IMF, Hazine’nin 21 ve 28 Şubat’ta yapacağı itfa öncesinde yükselen faiz oranlarından endişe ediyor. Görüşmelerinde ayrıca reel sektör için alınacak önlem ve siyasi iktidarın programdaki kararlılığı masaya yatırılacak 
     ZÜLFİKAR DOĞAN Ankara 

     Ekonomi yönetimi ile görüşme programına dünden itibaren Hazine Müsteşarlığı ile başlayan IMF Türkiye Masası Şefi Carlo Cottarelli başkanlığındaki heyet, reel sektörün taleplerinin karşılanması için bulunacak yöntemlerin istikrar programı hedeflerinin dışına taşmaması, geçen hafta gerçekleşen keskin faiz artışlarının sürekliliği gibi konuların yanı sıra, "siyasi konjonktürü" sorgulayacak. 
     Ekonomi bürokrasisi, "siyasi istikrar" konusundaki tereddütlerle ilgili olarak IMF heyetini "kaygılanmayın" diye rahatlattı. 
     Ekonomi bürokrasisi, geçen hafta yapılan reel sektörün sorunlarına çözüm toplantılarında hükümetin istikrar programı hedeflerinde sapmaya yol açılmaksızın, "üreten, istihdam yaratan, ihracat yapan" ekonominin yaşatılması için çözüm ve formül geliştirilmesi talimatını IMF’yle tartışma gündemine aldı. IMF’nin de bütçe ve program hedeflerinden sapılmaksızın, harcama kalemleri arasında yapılacak bir aktarmaya onay vereceği, ilave kaynak talebinin ortaya çıkmamasının olumlu bulunduğu, kaydediliyor. 
     
     Faizlerdeki sert çıkış kalıcı mı 
     Öte yandan IMF’nin görüşmeler sırasında, geçen hafta faizlerde yaşanan sert ve keskin çıkışla ilgili olarak da kaygılarını dile getirdiği, faiz artışının nedenini önemle sorguladığı öğrenildi. 
     Faizlerdeki keskin yükselişin kalıcı olup olmayacağını araştıran IMF heyeti, Hazine’nin özellikle toplamı 5 katrilyona yaklaşan şubat ayı itfalarının gerçekleşeceği 21 ve 28 Şubat öncesinde böylesi bir faiz yükselişinin kalıcı olmasının, devam etmesinin istikrar programı hedeflerini olumsuz etkileyebileceği, endişesini dile getirdiği, çalışmaların önümüzdeki günlerde de bu yönde yoğunlaştırılacağı belirtiliyor. 
     Ocak ayı makro ekonomik gelişmeleri, enflasyon ve bütçe gerçekleşmeleri ile ilgili olarak da bilgi alacak olan IMF heyetinin, bu alanlardaki gerçekleşmeler konusunda önceden bilgilendirildiği ve olumlu bulunduğu ifade ediliyor. 
     
     


 EKONOMİ 




















</TEXT>
</DOC>
