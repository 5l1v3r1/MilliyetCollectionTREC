<DOC>
<DOCNO> 4654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/30/son/soneko05.html </URL>
<DATE> 2001/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğuş Holding, Antalya Büyük Yat Limanı Projesi'nden vazgeçiyor 
</HEADLINE>
<TEXT>

     Doğuş Holding, Antalya'da ''Yap-İşlet-Devret'' modeline göre yapmayı planladığı 650 yat kapasiteli ''Antalya Büyük Yat Limanı Projesi''nden vazgeçiyor. 
     Doğuş Holding Yat Limanları İnşaatları Müdürü Burhanettin Ergül, yaptığı açıklamada, 4 yıl önce başladıkları 650 yat kapasiteli ''Antalya Büyük Yat Limanı Projesi'' için kendilerine tahsis edilen arazinin bir türlü teslim edilmediğini söyledi. 
     Arazinin teslimi için her türlü işlemi yaptıklarını, ancak bürokratik engellere takıldıklarını, DLHİ ve diğer kurum bürokratların zorluk çıkarttıklarını savunan Ergül, ''DLHİ araziyi 4 yıldır teslim etmedi. DLHİ yetkilileri, şimdi de bize Alternatif yer bulun diyor. Antalya belediye sınırları içinde böyle bir yer yok'' dedi. 
     Yap-İşlet-Devret modeline göre 25 yıllığına 20 milyon dolara gerçekleştirilmesi planlanan ''Antalya Büyük Yat Limanı Projesi''nden vazgeçeceklerini belirten Ergül, şunları kaydetti 
     ''Türkiye'nin dövize ihtiyacı var. Döviz de yat turizminden gelecek. Yat turizmi ülke ekonomisi için çok önemli bir gelir kaynağıdır. Türkiye yat turizmine de önem vermelidir. Devlet bize araziyi 4 yıldır teslim edemedi. Gerek Antalya Büyükşehir Belediyesi, gerekse DLHİ gerekli hassasiyeti göstermedi. Proje için çok harcama yaptık. Ancak, şimdi projeden vazgeçmek durumundayız.'' 




</TEXT>
</DOC>
