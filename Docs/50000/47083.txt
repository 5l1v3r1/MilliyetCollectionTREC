<DOC>
<DOCNO> 47083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/siyaset/siy01.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Maaşlar için halk karar verecek 
</HEADLINE>
<TEXT>

     ANKARA Milliyet 

     Meclis’in Cumhurbaşkanı Ahmet Necdet Sezer’i ikna etmek için gece yarısı operasyonuyla milletvekili maaşında alt sınırı değiştirmesi yeterli olmadı. Sezer, paketi, inceleme süresinin bitmesine iki gün kala "kıyak maaş" dışında onayladı, tartışmalı maddeyi ise "halkoyuna" sunmaya karar verdi. 
     "Tavanı" Başbakanlık Müsteşarı’na endeksli maaşın Genelkurmay Başkanı maaşından "az olmayacak" şekilde arttırılmasını sağlayan madde konusunda son kararı, olağanüstü bir gelişme yaşanmazsa, halk verecek. 
     Sezer, "halkoyuna sunulması halinde tümüyle oylanması" hükmünü taşıyan paketteki tek maddeyi halkoyuna sunma gerekçesini Anayasa’nın 175. maddesine ve ilgili mevzuata dayanarak açıkladı. Anayasa’nın 175. maddesine dikkat çeken Sezer, beşinci fıkradaki, "doğrudan ya da Cumhurbaşkanı’nca geri gönderilen değişiklik tekliflerinin üye tam sayısının üçte iki çoğunluğu ile kabul edilmesi durumunda, yasanın ya da gerekli görülen maddelerinin Cumhurbaşkanı tarafından halkoyuna sunulabileceğine" ilişkin düzenlemeyi anımsattı. 
     
     Yasanın halkoyuna sunulması... 
     Aynı maddenin yedinci fıkrasında Meclis’e, "yasanın tamamının’ halkoyuna sunulması halinde Anayasa değişikliklerinin hangilerinin birlikte hangilerinin ayrı ayrı halkoyuna sunulacağına karar verme yetkisi tanındığını" vurgulayan Sezer, her iki yetkinin de birbirini engellemeyecek şekilde kullanılması gerektiğini belirtti. Sezer, Meclis’in bu konudaki yetkisinin, birden fazla madde halkoyuna sunulursa, bunların hangilerinin birlikte sunulacağını belirtmekten ibaret olduğunu vurguladı. 
     Sezer’in "onay" ve "referandum" gerekçeleri şöyle "Anayasa’nın 86. maddesinde yapılan değişiklik maaş dışında yasa ile gerçekleştirilen diğer düzenlemelerin, temel hak ve özgürlükleri geliştirip genişletmesi, bu alanda çağdaş gelişmelere koşut iyileştirmeler yapması, katılımın artırılarak çoğulcu demokratik anlayışın gelişmesine katkıda bulunması ve hukukun genel ilkelerine uygun bulunması nedeniyle Resmi Gazete’de yayımlanmak üzere Başbakanlığa gönderilmesi, yasanın çerçeve 27. maddesiyle yapılan değişikliğin TBMM üyelerinin özlük haklarını ilgilendirmesi ve üyelere yönelik her türlü olumsuz eleştiriyi önlemesi amacıyla doğrudan halkoyuna sunulması uygun bulunmuştur." 
     



 SİYASET 










</TEXT>
</DOC>
