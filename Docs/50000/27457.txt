<DOC>
<DOCNO> 27457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/son/sondun07.html </URL>
<DATE> 2001/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD füze savunma sisteminde kararlı "Rusya istemese de olacak" 
</HEADLINE>
<TEXT>

     ABD, Rusya ile arasındaki Anti-Balistik Füze Antlaşması ABM'de değişiklik gerektiren füze savunma sistemini, ''Rusya istese de istemese de'' gerçekleştireceği uyarısında bulundu. 
     Rusya ve Kafkasya konularında uzman olan, ABD Başkanı George Bush'un Ulusal Güvenlik Danışmanı Condoleezza Rice, füze savunma sistemini gerçekleştirmek için, gerekirse ABM antlaşmasını bir kenara bırakılacağını kaydetti. 
     ''Rusya istese de istemese de'' füze savunma sisteminde ilerlemeye devam edileceğini belirten Rice, ''ancak bunu işbirliği için de yapmak istiyoruz'' diye konuştu. ABD ile Rusya arasında 1972 yılında imzalanan ABM antlaşması, ulusal füze savunma sistemleri kurulmasına imkan tanımıyor. ABD, eskiyen antlaşmanın değiştirilmesini önerirken, Rusya buna şiddetle karşı çıkıyor. Amerikan NBC televizyonunda, ''Meet the Press'' programına katılan Rice, Rusya ile ABD'nin ulusal güvenliği için önem taşıyan ABM antlaşmasının, iki ülke arasında düşmanlığın olduğu bir çağa ait olduğunu belirterek, artık ''yeni bir çağa'' başlamanın zamanının geldiğini kaydetti. Rice, Amerikan kuvvetlerini ve müttefiklerini koruyarak barış ve güvenliği sağlamak için, füze savunma sistemine gereksinim duyulduğunu vurguladı. 
     Rice, ABM antlaşmasının, iki ülkeyi 29 yıldır birbiriyle savaşmaktan alıkoyan şey olduğu yönündeki görüşe katılmadığını belirtti. Bush'un Ulusal Güvenlik Danışmanı, ABM konusunda somut bir adımın ne zaman atılacağına ilişkin daha fazla detay vermedi. Amerikan Fox News televizyonunda bir programa katılan ABD Dışişleri Bakanı Colin Powell da, füze savunma sistemi planını ilerletmeye kararlı olduklarını vurguladı. Rusya Devlet Başkanı Vladimir Putin, ABD'nin füze savunma sistemi planlarını sürdürmesinin, ABD-Rusya ilişkilerini karmaşık hale getireceği uyarısında bulunmuştu. Putin ile ilk zirvesini Slovenya'da gerçekleştiren ABD Başkanı Bush, füze savunma sistemi planlarının sadece ''korsan devletlerden'' gelebilecek saldırılara karşı olduğunu ve Washington'ın, Moskova'ya üstünlük taslamadığını vurgulamıştı. 







</TEXT>
</DOC>
