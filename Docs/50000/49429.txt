<DOC>
<DOCNO> 49429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/son/sonspo02.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'ın Avrupa'daki kader haftası 
</HEADLINE>
<TEXT>

     Futbolda Avrupa Şampiyonlar Ligi'nin 1. tur gruplarında 6. ve son hafta ile UEFA Kupası'nda 2. turun rövanş 
     maçları, yarından itibaren yapılacak. 
     Avrupa Şampiyonlar Ligi'ndeki Türk temsilcilerinden D Grubu'nda 7 puan ve averajla 3. sırada bulunan Galatasaray, gruptaki 6. ve son 
     maçında, deplasmanda 3-1 yenildiği, 7 puan ve averajla 2. sıradaki Hollanda'nın PSV Eindhoven takımını yarın İstanbul'da Ali Sami Yen Stadı'nda ağırlayacak. Sarı-kırmızılı ekibin ilk 2 sırada yer alarak 2. tura geçebilmesi için mutlaka galip gelmesi gerekiyor. F Grubu'nda 5 maçını da yitirerek puansız son sırada bulunan, bu sezon ligin en başarısız takımı görünümündeki Fenerbahçe ise son maçını, 31 Ekim Çarşamba günü deplasmanda 12 puan ve averajla grup lideri olan İspanya'nın FC Barcelona takımıyla oynayacak. Rakibine İstanbul'daki ilk maçta 3-0 yenilen Fenerbahçe açısından prestij dışında bir önemi taşımayan maç, Nou Kamp Stadı'nda yapılacak. 2 karşılaşma da saat 21.45'de başlayacak ve Star TV'den naklen yayınlanacak. Avrupa Şampiyonlar Ligi'nin bu hafta tamamlanacak 1. tur gruplarında, 5. maçlar sonunda A Grubu'ndan 13 puanlı Real Madrid CF İspanya ve 8 puanlı AS Roma İtalya , C Grubu'ndan 12 puanlı Panathinaikos Yunanistan , E Grubu'ndan 11 puanlı FC Juventus Torino İtalya , F Grubu'ndan 12'şer puanlı FC Barcelona İspanya ve TSV Bayer 04 Leverkusen Almanya , G Grubu'ndan 9'ar puanlı Deportivo La Coruna İspanya ve Manchester United İngiltere ile H Grubu'ndan da 11'er puanlı FC Bayern Münih Almanya ile AC Sparta Prag Çek Cumhuriyeti , ilk 2 sırada yer alarak 2. tura kalmayı garantilemiş durumda. Ayrıca B Grubu'nda İngiltere'nin FC Liverpool takımı 9, D Grubu'nda da Fransa'nın FC Nantes takımı 8 puanla son haftaya lider olarak giriyorlar. UEFA Kupası'nda da 2. turun rövanş maçları, yarın ve 1 Kasım Perşembe günü yapılacak ve 3. tura yükselecek 24 takım belirlenecek. Bu 24 takıma 3. turda, Avrupa Şampiyonlar Ligi'nin ilk tur gruplarında 3. sıraları alacak toplam 8 takım eklenecek. Avrupa Şampiyonlar Ligi 2. tur grupları ile UEFA Kupası'nın 3. tur kuraları, 2 Kasım Cuma günü İsviçre'nin Nyon kentinde çekilecek. 
     






</TEXT>
</DOC>
