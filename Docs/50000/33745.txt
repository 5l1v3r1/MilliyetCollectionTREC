<DOC>
<DOCNO> 33745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/spor/ygok.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir dostluk çıkarması 
</HEADLINE>
<TEXT>

     ATTİLA GÖKÇE 

     Galatasaray Başkanı Mehmet Cansun ve yönetici arkadaşlarını içtenlikle kutlamamız gerekiyor. Fenerbahçe Başkanı Aziz Yıldırım ve yönetici arkadaşlarına sıcak bir nezaket ziyaretinde bulundular. Bu davranışın göstermelik olmadığını düşünüyorum. 
     Dostluk, centilmenlik, kardeşlik göstermelik kavramlar değil, yaşam biçimidir. O nedenle medyada şık görüntüler oluşturan bu hareketin, yıl içindeki uygulamalarla da sürdürülmesi, kitlelere yansıtılması gerekir. 
     Geçmişi anmakta, ibret alınacaksa yarar vardır. 
     Geçmişte iki kulübün yöneticileri de birbirlerini incitecek, taraftarlarını kıracak ve kızdıracak çok şeyler yaptılar. Amigoluk ve mahalle çocuğu zirzopluğunu aşamayan bazıları, sırf kendilerini tatmin etmek için özellikle iki kulübün maçlarında ev sahibi olma avantajlarını çok rezil biçimde kullandılar. Bin kişinin oturacağı bölüme, oransal olarak tıka basa üç bin kişi sokuşturmak, tuvaletleri kilitlemek, büfeyi kapatmak, karşılarına binlerce vatlık üçer anfi koyup, yüksek volümle - güya - şarkılar çalarak kendi seyircilerinin korosundan bunu küfüre dönüştürmek... Rakip takımı cenaze marşıyla karşılayıp alay ve hakaret etmek... Konuk seyircinin geçiş yollarına arabaları doldurup, su ve çamur yığını oluşturarak zorluk yaratmak, tribündeki koltuklara ot ve pislik yığmak... Konuk seyircilerin yerleştiğini, içerisinin dolduğunu bahane ederek, kapıları kilitlemek ve polisi bu yanlış enformasyonla yönlendirerek, elinde bileti olan seyirciyi stat çevresinden copla uzaklaştırmak... Stadları yangın yerine çevirmek... 
     Dahası da var... Medyayı da pek dostça kullandıkları söylenemez.... Gerçi yangına körükle koşan bazı yazar dostlarımız, sorumsuzluk örnekleri veren arkadaşlarımız da vardı... Kışkırtan, aşağılayan, kızdıran ve tiksindiren pis ve çirkin örneklerle ilişkiler rayından çıktı. Sportif rekabet ortamı, kavgaya ve savaşa dönüştü. O savaş ortamında herkes kendine bir müttefik aradı. Federasyonu ve ille de hakemleri kendi çıkarları doğrultusunda kullanmaya çalıştılar. Teslim olmayanları da karaladılar, suçladılar... 
     Şimdi insan olmanın erdemiyle o gerçeklerden akıl payını çıkarmanın zamanıdır. Yetkili, sorumlu ve ilgililer, eyyamcılığı bırakıp kuralları uygulamalı, kulüpler arasındaki son dostluk umudunu kesinlikle korumalıdır. 
     Cansun ve Yıldırım buluşmasını bir umut olarak alkışlarken, bu ziyaretin yapay ve göstermelik olmamasını, dostluğun yeni örneklerle süreklilik kazanmasını diliyorum. 
     



 SPOR 






















</TEXT>
</DOC>
