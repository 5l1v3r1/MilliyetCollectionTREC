<DOC>
<DOCNO> 42141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/son/sondun20.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağduyunun sesi Blair "Müslümanlar bu olaydan sorumlu tutulamaz" 
</HEADLINE>
<TEXT>

     İngiltere parlamentosu, ABD'de yapılan terör eylemlerini lanetlemek ve alınacak önlemleri değerlendirmek için olağanüstü toplandı. 
     Olağanüstü olarak en son 1998'de Kuzey İrlanda'nın Omagh kentinde 29 kişinin ölümüne yol açan patlama üzerine toplanan parlamentoda konuşan İngiltere Başbakanı Tony Blair, ülkesinin ABD'ye verdiği desteğin, olayın sorumlularının yakalanıp adalete teslim edilmesine kadar süreceğini bildirdi. 
     Blair, ABD'deki saldırının sadece binalara, insanlara ya da ABD'ye değil, demokrasinin temel değerlerine ve uygar dünyaya yapıldığını tekrarladı. 
     Yapılanların hiçbir nedenle haklı görülemeyeceğini kaydeden Blair, bu olayın sorumlularının hangi din, millet ve politik görüşten olursa olsun affedilemeyeceğini vurguladı. 
     Ölenler arasında İngiliz vatandaşlarının da bulunduğunu hatırlatan Blair, ''Vatandaşlarımızın burada kendi topraklarında ya da orada ölmüş olmasının bizim açımızdan hiçbir farkı yoktur. Bu nedenle de olayın sorumlularının yakalanıp adalete teslim edilmesi konusunda özel bir sorumluluğumuz var'' diye konuştu. 
     Saldırıları gerçekleştiren kişilerin adalete teslim edilmesine kadar İngiltere'nin sorumuluğunun süreceğini de belirten Blair, ''Onlara yardım edenlerin ise hala seçeneği var. Ya herkesle birlikte onlar da bu teröristleri düşman ilan edecek, ya da bizim düşmanımız olacaklar'' dedi. 
     Bütün dünyanın bu olaya karşı birlikte tepki vermeye hazır olduğunu kaydeden Blair, NATO ve BM Güvenlik Konseyi'nin bu yöndeki kararlılığı ortaya koyan kararlar aldıklarını hatırlattı. 
     Müslümanlara düşman olmayın 
     Blair, olayın sorumlularının kim olduğunun henüz kesin olarak bilinmediğini, ancak İslami köktendincilerden kuşkulanıldığını söyledi ve ''Sorumlular onlar olsa bile, kimse unutmamalı ki bu kişiler bütün İslam dünyasını temsil etmiyor. Müslümanlar bu eylemlerden sorumlu tutulamaz'' dedi. 
     Yapılanların İslam'ın özüne aykırı olduğunu vurgulayan Blair, teröristlerle savaşmanın güçlüğüne dikkat çekti ve bu yapılırken uygar dünyanın, kendisini uygar ve demokratik yapan değerlerden uzaklaşmaması gerektiğinin altını çizdi. 
     Muhafazakar Parti lideri Ian Duncan Smith de Blair'in bütün sözlerine katıldığını ve kendisine kayıtsız destek vereceklerini bildirdi. 
     Liberal Demokrat Parti lideri Charles Kennedy de ABD'ye destek konusunda Başbakan'ın görüşlerini paylaştığını kaydetti. 
     
     
     







</TEXT>
</DOC>
