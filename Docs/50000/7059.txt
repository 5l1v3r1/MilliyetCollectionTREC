<DOC>
<DOCNO> 7059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/son/sonspo06.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli "Baliç ile sorunum yok" 
</HEADLINE>
<TEXT>

     Fenerbahçe Teknik Direktörü Mustafa Denizli, zorlukları aşabilecek kadar kaliteli bir ekip olduklarını söyledi. 
     Denizli, Samandıra Tesisleri'nde düzenlediği basın toplantısında, ligdeki şampiyonluk yarışının keyifli bir şekilde sürdüğünü belirterek, ''Her maç zor. Avantaj sağlayabilmek için içeride ve dışarıda düşündüğümüz futbolu ortaya koyup, kazanmak zorundayız. Fenerbahçe olarak bunun bilincindeyiz. Son haftalarda kartlar ve sakatlıklar bizi biraz rahatsız etse de zorlukları aşabilecek kadar kaliteli bir ekibiz'' dedi. 
     Fenerbahçe'nin ikinci yarıdaki çıkışının süren bir trendin sonucu olduğunu kaydeden Denizli, şunları söyledi 
     'Zaman Fenerbahçe'nin lehine işliyor. Çıkış trendimizi artırıp, daha da yükseğe çekeceğiz. Oynadığımız futbol, düşündüğümüz çizgiye yakın. Bunu daha ileriye çekebilirsek, sorun kalmayacak. Teknik heyet,futbolcular ve yönetim kurulu olarak başarı için yoğun bir şekilde çalışıyoruz.'' 
     Mustafa Denizli, sakatlığı nedeniyle ülkesinde tedavi olan Kennet Anderson'u çok özlediklerini söyledi. Denizli, Anderson ile sık sık telefonla görüştüğünü belirterek, ''Anderson sahalara tam olarak dönme zamanı gelince aramıza dönecek. Ayrılık süresi azaldı. Onu özledik ve kısa bir sürede aramızda görmek istiyoruz. Siirt Jet-Pa Spor maçından sonra görüşüp, kısa bir süre de olsa İstanbul'a gelip pozitif enerjisini bize vermesini bekliyoruz'' diye konuştu. 
     Elvir Baliç ile hiçbir sorun yaşamadığına da değinen Denizli, ''Biz bir ekibiz, her futbolcum değerlidir. Fenerbahçe takımı başarıya gitmek için ne gerekiyorsa, onu yapıyor'' dedi. Denizli, Siirt Jet-Pa Spor ile hafta sonunda zor bir maç yapacaklarını da vurgulayarak, ''Rakibimiz son haftalarda iyi sonuçlar aldı. Çok dikkatli olmalıyız. Hafta sonunda sporseverlere çok güzel bir maç izleteceğimize inanıyorum'' diye konuştu. 




</TEXT>
</DOC>
