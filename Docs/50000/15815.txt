<DOC>
<DOCNO> 15815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/guncel/agun.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
EL İNSAF 
</HEADLINE>
<TEXT>

Hükümet, esnafa yönelik iyileştirme tedbirlerini açıkladı ancak esnaf dün bu kez Başkent’i birbirine kattı 
     Ankara’da TESK’in başvurusu ve valiliğin izniyle gerçekleştirilen yaklaşık 80 bin kişinin katıldığı esnaf eylemi, "provokatörlerin yoğun çabası"yla Başkent’i savaş alanına döndürdü. Eylem sırasında polise ve gazetecilere saldıran göstericiler kamu binalarını taşlarken, çok sayıda eylemci tekbir getirerek polis panzerlerini hedef aldı. 
     Başta Siteler olmak üzere, Ankara’nın çeşitli bölgelerinden binlerce esnaf sabah saatlerinden itibaren Tandoğan Meydanı’na harekete geçti. Çevre illerden minibüs ve otobüslerle katılanlar da oldu. Eylem nedeniyle Ulus ve Kızılay’da dükkanlar kapatıldı. Başkent’te sokaklar boşaldı. 
     Tandoğan’da rutin güvenlik önlemlerini alan polisin üzerine yürümeye başlayan kalabalık, "Yolu açın. Meclis’e gideceğiz" diyerek polisi taşlamaya başladı. Bir süre bekleyen polis daha sonra panzerlerle su sıktı. Kalabalığın saldırısını sürdürmesi üzerine 4 bine yakın polisin görev yaptığı eylem alanına takviye istendi. Yaklaşık 2 bin kişilik jandarma kuvveti gönderildi. 
     
Tekbir sesleri      Panzerden sıkılan suya ve polisin coplu müdahalesine taşlarla karşılık veren esnaf, ceplerinden dükkan anahtarlarını çıkartarak salladıktan sonra, "Ya Allah, Bismillah, Allahuekber" sesleriyle kaldırım taşlarını sökerek polise atmaya başladı. Esnaf kamyonları da panzerlerin üzerine sürüldü. 
     Eylem alanındaki Ankara Esnaf ve Sanatkarlar Odaları Birliği Başkanı Ali Rıza Ercan’ın posteri indirilerek yakıldı. Keçiören Belediye Başkanı Turgut Altınok da esnafı sakinleştirmek üzere alana geldi, ancak başarılı olamadı. 
     Sayıca yetersiz kalan polis kalabalığı dağıtmak için gaz bombaları kullandı. Bazı polis birimleri telsizlerle "bombalarının kalmadığını" belirterek takviye istedi. Bazı bombaların polislerin bulunduğu alanda patlaması nedeniyle çok sayıda polis etkilendi. Bu sırada dağılan kalabalığa çevik kuvvet ekipleri coplarla müdahale etti. 
     
Kalabalığı gara aldılar      Kalabalık, Ankara Garı ve Hipodrum’un olduğu bölüme doğru çekilirken, cop darbeleriyle yaralanan çok sayıda kişi hastanelere kaldırıldı. Bu sırada TCDD güvenlik görevlilerinin, kalabalığı "Buraya gelin" diyerek gara aldıkları görüldü. 
     
Müjdeler bile durduramadı      Hafta başında yapılan Bakanlar Kurulu toplantısında esnafa yönelik önemli kararlar alınmasına karşın, Tandoğan’daki üzücü olayların önüne geçilemedi. Esnaf için açıklanan kararlar şöyle 
     "Vergi affı" olarak nitelenen ödenmeyen vergiler için getirilen tecil uygulaması 30 Nisan’a kadar uzatıldı. 
     Prim borçları tecil kapsamına alındı. 
     Esnafın Halk Bankası’na olan borçlarına kriz öncesindeki yüzde 55 faiz uygulanmasına karar verildi. 
     Mart ayı enflasyon farkının memurlara 15 Nisan’da yüzde 2.7 zam oranı olarak ödenmesi kararlaştırıldı. 
     
Ankara’yı taşa tuttular      Başkent’e dağılan kalabalık Türk Hava Kurumu, Başbakanlık ek binası, Ankara Radyosu, Asayiş Müdürlüğü, ASKİ, Opera, Adliye Sarayı, vergi daireleri gibi kamu binalarını taşa tuttu. Celal Bayar Bulvarı üzerindeki Migros binası, benzin istasyonları ve dükkanları da taşlayan grup, eyleme katılmayan esnafı da tartakladı. Meclis, Başbakanlık ve İçişleri Bakanlığı önlerinde geniş güvenlik önlemleri alındı. Meclis’teki asker taburu devreye girdi. Kalabalık, kendilerine kızan vatandaşları ve yolda yürüyen kadınları da tartakladı. 
     
Bahçeli’nin evine saldırı      MHP Genel Başkanı Devlet Bahçeli’nin Tandoğan Meydanı’ndaki evinin önündeki polis noktasına da taşlarla saldırıldı. Küçük bir grup da DYP Genel Merkezi’nin önünde "Çeteler, sizden de hesap soracağız" diye bağırdı. Slogan atan bir kişinin, partide görevli polislere askeri kimlik gösterdiği ve olay yerinden uzaklaştığı iddia edildi. 
     
Havaya ateş açıldı      Panzerlerin çekildiği anda kalabalık tekrar saldırınca polis havaya ateş açtı 
     Ankara Garı ve Hipodrom’un olduğu bölüme giden kalabalık, tren raylarını kapatarak seferleri durdurd, raylar üzerindeki taşları polise ve gazetecilere atmaya başladı. Buradaki kalabalığın panzerlerin geri çekildiği bir anda polise saldırması üzerine, polis havaya ateş açtı. Göstericiler, Celal Bayar Bulvarı ve tren köprüsü altında iki barikat kurarak ateşe verdiler. Köprü altında bir kamyonet, göstericiler tarafından ateşe verildi. Panzerlerin toplu olarak müdahale etmesi üzerine kalabalık bir kez daha geri çekildi. Hipodrum’un önüne kadar gerileyen kalabalık polisle bir kez daha çatıştıktan sonra küçük gruplar halinde dağıldı. 
     


 GÜNCEL 














</TEXT>
</DOC>
