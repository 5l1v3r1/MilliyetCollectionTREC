<DOC>
<DOCNO> 25254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/ekonomi/eko02.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF tedirginiz’ dedi... 
</HEADLINE>
<TEXT>

Hububat fiyatları ve işçi ücretlerinin niyet mektubundaki taahhütlerin üzerinde artırılmasından rahatsız olan IMF, Gerekli kaynağı nereden bulacaksınız’ diye sordu 
     ANKARA Milliyet 

     Ankara’da temaslarda bulunan Uluslararası Para Fonu IMF heyeti, kamu kesimi toplu sözleşmeleri ile hububat fiyatları konusunda niyet mektubunda verilen taahhütlerin aşılmasından duyduğu rahatsızlığı hükümete iletti. Devlet Bakanı Tunca Toskay, IMF’nin taahhütlerin zamanında yerine getirilememesi ve bütçe açığının büyümesi olasılığından da tedirgin olduğunu söyledi. 
     
     Zamanlamaya dikkat 
     Toskay, IMF Türkiye Masası Şefi Juha Kahkonen başkanlığındaki heyetle görüşmesinin ardından niyet mektubundaki "Emlakbank’ın tasfiyesi" gibi sözlerin zamanında yerine getirelemediğini de anımsatarak, "Zamana riayet edilmesinin önemli olduğu değerlendirmesi var" dedi. Toskay, "Emlakbank’ın kapatılıp kapatılmamasının Derviş’e bağlı, Hazine Müsteşarlığı’na bağlı olduğunu belirttik" dedi. 
     IMF heyetinin, Türkiye’nin taahhütlerini zamanında yerine getirmesinin iç ve dış piyasalarda olumlu etki yaratacağını ifade ettiğini de belirten Toskay, "Haziran ayında Meclis’in yine çok yoğun bir tempo içinde olacağını ifade ettim" diye konuştu. Toskay, Kahkonen’in geçtiğimiz dönemde programın uygulaması ile ilgili alınan kararlarda ortaya çıkan meselelerin, iç ve dış piyasalarda tedirginliğe yol açabileceğini’ ifade ettiğini aktardı. 
     
     Siyasi desteği de sordu 
     Hükümetin programın arkasında olup olmadığının görüşmede gündeme geldiğini belirten Toskay, "İçerde bunun devamlı olarak bir takım çevreler tarafından gündeme getirilmesi, acaba iç politikaya dönük bir motif mi diye sormak lazım. Çünkü ortada hiçbir sebep yok. Onu, kendilerine ifade ettim" dedi. Toskay, Devlet Bakanı Kemal Derviş’le Eximbank’a 1 milyar dolarlık kaynak aktarılması amacıyla, Hazine’nin dışarıdan borçlanması üzerinde durduklarını da açıkladı. 
     
     Ek vergi yok 
     Bu arada, Maliye Bakanı Sümer Oral, gazetecilerin sorusu üzerine, ek bütçe tasarısının bugün Bakanlar Kurulu’nda imzaya açılabileceğini belirterek, "Tasarıyla yeni bir vergi getirme düşüncemiz yok" dedi. 
     



 EKONOMİ 
























</TEXT>
</DOC>
