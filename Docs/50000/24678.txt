<DOC>
<DOCNO> 24678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/son/soneko05.html </URL>
<DATE> 2001/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı "Satır aralarında kriz kıvılcımları aramamak lazım" 
</HEADLINE>
<TEXT>

     Ankara Ticaret Odası ATO Başkanı Sinan Aygün, Devlet Bakanı Yüksel Yalova'nın programa yönelik eleştirisi üzerine piyasaların anında allak bullak olmasının ''sinirlerin bozuk olduğunu gösterdiğini'' öne sürdü. 
     Aygün, yaptığı yazılı açıklamada, ekonominin düzlüğe çıkabilmesi için önce sinirlerin yatışması gerektiğini belirterek, ''bakanların, bankaların, ekonomik ve siyasi aktörlerin sakinleştiriciye, reel sektörün ise ağrı kesiciye ihtiyacı var'' dedi. 
     Sinan Aygün, açıklamasında şu görüşlere yer verdi 
     ''Bakanların programa yönelk en ufak eleştiride bulunmaları bile piyasalarda deprem etkisi yaratıyor. Dolar fırlıyor, borsa düşüyor. Eleştiriye tahammül etmek, satır aralarında kriz kıvılcımları aramamak lazım. Türkiye kritik bir dönemden geçerken piyasaların da bu hassasiyetten biraz arınması ve herkesin sorumluluk içinde hareket etmesi lazım.'' 
     Yalova'nın programa dönük eleştirilerinin ardından istifa etmek zorunda kalmasının, eleştiriye tahammülsüzlüğün ağır bir sonucu olduğunu vurgulayan Aygün, ''daha yolun başında kabine fire vermeye başladı. Bu tahammülsüzlük sürer, eleştiride bulunan her bakan istifa ederse, önümüzdeki aylarda kabinede bakan kalmayacaktır'' dedi. 
     Aygün, Yalova'nın istifasıyla hükümetin kan kaybettiğini öne sürdü. Daha ilk aydan niyet mektubunun gereklerinin yerine getirilmediğine işaret eden Aygün, niyet mektubunda, Mayıs ayı sonuna kadar Emlak Bankası'nın kapatılarak Ziraat Bankası'na devredilmesi, fondaki dört banka için ikinci bir geçiş bankası kurulması ya da bankaların tasfiye edilmesi, Tütün Yasası'nın meclisten çıkarılması ve vergi kimlik numarası kullanımının yaygınlaştırılması taahhütlerinde bulunulduğunu hatırlattı. 







</TEXT>
</DOC>
