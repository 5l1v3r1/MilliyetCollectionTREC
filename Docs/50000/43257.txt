<DOC>
<DOCNO> 43257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/son/sonspo20.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Cansun "Şans bizden yana değildi" 
</HEADLINE>
<TEXT>

     Avrupa Şampiyonlar Ligi D Grubu 2. maçında deplasmanda Hollanda'nın PSV Eindhoven takımına 3-1 yenilen Galatasaray, yurda döndü. 
     Galatasaray Kulübü Başkanı Mehmet Cansun, Atatürk Havalimanı'nda yaptığı açıklamada, futbolcuların dün elinden geleni yaptığını belirterek, ''Futbolun şans bölümü bizimle beraber değildi'' dedi. 
     Bu tür maçlarda deplasmanda yakalanan şansların değerlendirilmesinin çok önemli olduğunu kaydeden Cansun, şöyle konuştu 
     ''Biz bunu beceremedik. Beceremeyince de galip geleceğimiz bir maçta mağlup olduk. Ben PSV Eindhoven'ın bizden daha iyi bir takım olduğunu zannetmiyorum. Mutlaka burada galip gelebilecek güce sahibiz.Bundan sonraki iki deplasman maçında bana göre bir puana ihtiyacımız var.'' 
     
     "Saha etkilemedi" 
     Alınan neticede sahanın hiçbir etkisinin bulunmadığını da belirten Cansun, ''Saha çok güzeldi. Saha şartlarının oyunumuzu pek etkilediği inancında değilim. Bizim çocuklar da yağmurda, çamurda oynamaya çok alışıklar. Ben oyunlarından memnunum. Belki bireysel hatalar olabilir, ama genel olarak beni son derece tatmin edici bir oyun oynadılar. Galatasaray, Lazio maçından daha iyi futbol oynadı'' diye konuştu. 
     Cansun, alınan sonucun 22 Eylül Cumartesi günü oynanacak Fenerbahçe maçını etkileyip etkilemeyeceğinin sorulması üzerine de ''Bilhassa daha iyi oldu. Biz Avrupa maçlarını kazanıp Fenerbahçe ile oynuyorduk. Bu defa kaybettik belki de iyi oldu'' dedi. 
     Derbi maçta sonucun ne olacağının sorulması üzerine de Mehmet Cansun, ''Galatasaray-Fenerbahçe maçında yorum yapmak, falcılığa girer. Kimsenin öyle bir kabiliyeti olduğunu zannetmiyorum'' karşılığını verdi. 







</TEXT>
</DOC>
