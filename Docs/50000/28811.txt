<DOC>
<DOCNO> 28811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/guncel/agun.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Çerkezköy'deki Emlakbank evlerine yerleştirilen depremzedeler isyan ediyor 
</HEADLINE>
<TEXT>
Otursan oturulmaz satsan satılmaz 
Depremzedeler, "Burası dağ başı, işe gitmek işkence. Üstelik kışın kalorifer de yanmıyor. Şehirde başka daire tuttuk, şimdi bu evlere alıcı arıyoruz" diyor 
     SEMRA KARDEŞOĞLU İstanbul 

     Emlakbank'ın Çerkezköy Kumlugeçit Mevkii'nde yapımını dört yıl önce tamamladığı ve bir bölümü depremzedelere verilen konutlarda oturan yok. Depremzedeler, bulundukları bölgeye uzak olması nedeniyle oturmayı tercih etmedikleri konutları ya satıyor ya da kiraya veriyor. İçinde her türlü konfor bulunan ve 138 metrekare genişliğinde olan yaklaşık 300 konut için depremzedeler toplam 7 milyar 300 milyon lira borçlanmış durumdalar. 
     
     12 milyar TL istiyorlar 
     Bu borç 1,5 sene sonra başlayacak ve aylık 35 milyon lira taksitle, 20 yıl vadeli olarak ödenecek. Dairesini satışa çıkaran depremzedeler, bu borcun dışında daireyi alan kişiden 10-12 milyar civarında bir para istiyor. Satış noter aracılığı ile yapılıyor. Aylık kiraları ise 50-70 milyon civarında. Depremde Kumburgaz'daki dairesi yıkılan Yusuf Yılmaz da evini satmaya ya da kiralamaya çalışanlardan. Alıcı bulamamaktan yakınan Yılmaz, şunları anlattı 
     "Ben ve iki kardeşimin oturduğu bina çöktü. Yenisini yapmak için para müracaatında bulunduk. Bize Çerkezköy'den daire verildi. Dağ başındaki bu binada oturmam mümkün değil. İşyerimden çok uzak." Yılmaz, devletin bu konutlar yüzünden zarara uğradığını da söyleyerek, şöyle devam etti "Bu konutlar dört yıldır boştu. Devlet bunlar için para ödedi ama binalar şehir dışında olduğu için ilgi yok. Satılığa çıkardım, alan çıkmadı. Çünkü satış noter üzerinden oluyor ama ortada tapu yok." 
     
     'Aile paramparça oldu' 
     Avcılar'daki dairesi yıkılan Ahmet Yenal da kendisine çıkan konuta mecburen taşındığını belirterek, şöyle konuştu "İçinde her türlü konfor mevcut. Ancak şehir merkezine çok uzak, ailemiz bölünmüş durumda. 3- 5 aile dışında taşınan yok. Bu nedenle merkezi sistem olan kaloriferlerimiz de kışın yanmayacak." Depremden önce yapımı tamamlanan Yalova'daki dairesine geçme fırsatı bulamadığını söyleyen İsmet Aykaç ise "Evimiz yıkıldı. Bize buradan bir daire verdiler ama şehir merkezinde başka bir daire kiraladık. Burada oturabileceğimizi sanmıyorum" dedi. 
     



 GÜNCEL 

















</TEXT>
</DOC>
