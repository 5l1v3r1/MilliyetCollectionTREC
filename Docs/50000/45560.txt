<DOC>
<DOCNO> 45560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/son/sondun11.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazeteci ABD uçağına bıçak seti soktu...Bakanlık soruşturma başlattı 
</HEADLINE>
<TEXT>

     ABD'ye yönelik terör saldırılarının ardından havaalanlarındaki güvenlik önlemleri tartışılırken, İngiltere'nin en büyük havaalanlarından Heathrow ve Gatwick'in güvenliği de bir ABD uçağına sokulan 18 santimlik bıçak yüzünden soruşturma konusu oldu. 
     Sunday Telegraph muhabiri, Gatwick'ten kalkan ve Orlando'ya giden uçağa 55 sterline aldığı, içinde biri 18 santimden uzun olmak üzere birden fazla kesici ve delici aletin bulunduğu dericilere özel bir bıçak setini bütün güvenlik kontrollerinden geçirdiğini açıkladı. 
     Görevlinin el bagajındaki bu kesici aletleri farkettiğini ve kendisine ''bu benim işim için gerekli'' dediğini belirten Telegraph muhabiri, görevlinin bunun üzerine, ''o halde bunu görmezden gelebilirim herhalde. Ama siz de uçak kaçırıp yüksek binaları yıkmayacağınıza söz verin'' diye espri yaptığını anlattı. 
     Heathrow'dan Miami'ye giden bir başka uçak için de aynı denemeyi yaptığını kaydeden Telegraph muhabiri, bu kez de yanına iki büyük makas ve büyük bir tırnak törpüsü ile sivri bir tahta çubuk aldığını belirtti. Tümünün yasaklanmış sivri eşya olduğunu söyleyen muhabir, yine elini-kolunu sallayarak Air France uçağına binebildiğini kaydetti. 
     Sunday Telegraph'ın bu yayını üzerine Ulaştırma Bakanı Stephen Byers'ın soruşturma açtığı ve her iki havaalanının görevlileri hakkında gerekirse cezai işlem başlatmaya hazırlandığı açıklandı. 
     






</TEXT>
</DOC>
