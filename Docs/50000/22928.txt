<DOC>
<DOCNO> 22928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/yazar/cemal.html </URL>
<DATE> 2001/05/24/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Hayaller tükenmez, umutsuz yaşanmaz 
</HEADLINE>
<TEXT>

     Ne hayaller tükenir, ne umutsuz yaşanır. Çünkü hayat devam eder Bazı hayaller tükenir ama yenileri filizlenir. Bazı umutlar boş çıkar ama yenilerine bel bağlanır. 
     İyimser bir yazı girişi... 
     Öyle. 
     İyi de, 450 bin kamu işçisinin toplu sözleşmesiyle ilgili bir yazıya niçin böyle bir giriş .. 
     Şu söylenebilir 
     Türk - İş'le hükümet arasında bağlanan toplu sözleşme, geçmişte örneği fazla olmayan sendikal bir sorumluluğu ve ciddiyeti yansıtıyor. 
     Bu sevindirici bir gelişme. Olumlu bir uzlaşma örneği... 
     Geçmişte pek böyle olmazdı. Kamu işçilerinin toplu sözleşmelerinde sendikalar, Türk - İş genellikle kartal kesilirdi. Sesleri çok yüksek çıkardı. 
     Hükümetteki politikacıların da sırtında yumurta küfesi olmadığı için kesenin ağzı fazlasıyla açılırdı. Devletin hesabı kitabı bir yana bırakılır, olmadık toplu sözleşmelerin altına imza atılırdı. 
     Bunun adı popülizm idi. 
     Bu politika tarım kesiminde de uygulanır, özellikle seçim zamanı buğday için, tütün için, fındık için, şeker pancarı için destekleme fiyatları iktidar partileri tarafından çok yüksek tutulurdu. 
     Yani para bol kepçe dağıtılırdı. 
     Böylece bütçe açıkları, kamu açıkları pompalanır, enflasyon fıştıklanırdı. Değirmenin suyuna ilişkin hesaplara çok fazla kulak asılmaz, devlet bankalarına görev zararları yazılıp mali iflas yollarında yürüyüşe devam edilirdi. 
     Bu yolun artık çıkmaz yol olduğu anlaşıldı. Koalisyon hükümeti tarafından uygulanmaya başlayan Güçlü Ekonomiye Geçiş Programı da bunun bir işareti. 
     Bu çerçevede, Türk - İş'le hükümet arasında 450 bin kamu işçisi için varılan ücret anlaşması da işin artık ciddi tutulacağını gösteriyor. 
     Bu önemli bir aşama. 
     Ama yine o malum soru 
     Bu sorumluluk anlayışı sonuna kadar sürer mi Bir yanda sendikalar, Türkiye'nin ekonomik krizden çıkışı için kendilerine düşen özveriye katlanırken, öbür yanda hükümet, programın gereklerini herhangi bir sapmaya meydan vermeden yerine getirebilir mi 
     Yanıtlar müspet olmaya mahkum 
     Yoksa, fedakarlıklar boşa gider. 
     Geçmişte bu çok yaşandı. Verilen sözler bir yere kadar tutuldu, sonra ipin ucu bırakıldı. Özellikle hükümetlerin adam sendeciliği yüzünden işlerin sonu hep kötü getirildi. 
     Şimdi bu devir kapanıyor mu 
     İyimser olmak için nedenler yok değil. Özelleştirmelerle, kamu bankalarıyla, bütçe dışı fonlarla, devletin borçlanmasıyla ya da genel olarak devletin ekonomideki küçülen yeriyle ilgili olarak atılan bazı adımlar, eğer sonuna kadar gidilirse, ekonomide popülist politikaların sonunu getirebilecek. 
     Kısacası 
     Devlete hesap kitap geliyor. 
     Şu da söylenebilir 
     Siyasetçiyle ekonomi arasında yeni bir dönem başlayacak. Bu yeni dönemde siyasetçiler artık devleti babalarının çiftliği gibi kullanıp milletin sırtından ve cebinden politika yapamayacaklar. 
     Ya da yapmakta zorlanacaklar. 
     Bir başka deyişle 
     Eski tarz siyaset devri bitecek. 
     Türk - İş'le hükümet arasında kamu işçileri için bağlanan toplu sözleşme bu bakımdan olumlu bir gelişme... 
     Bu sorumluluk anlayışının, sendikacılıkta da yeni bir dönemin işareti olmasını dileriz. 
     Evet, umutsuz yaşanmaz 
     
     







Bravo gençler 


CASA incelemesi 


Poyrazoğlu’ndan "düzeltme" geldi 


Hayaller tükenmez, umutsuz yaşanmaz 


Şubat 2001 vurguncuları 


Partiler mimarisi 


"Çırpınma Senin de hoşuna gidecek" 


Onlar da esnek davranmalı... 


Bekle, Anadolu geliyoruz ’ 


2 milyon dolar pazarlığı 


"AB" bayrağı çekmek ve ağaç kesmek 


ANAP'ın sancısı 


Şapa oturan Londra'ya Japon aşısı 


Krizlerden ders almıyoruz 1 


Halk et yiyemez oldu 


</TEXT>
</DOC>
