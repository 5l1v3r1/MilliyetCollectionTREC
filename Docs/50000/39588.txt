<DOC>
<DOCNO> 39588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/30/dunya/dun02.html </URL>
<DATE> 2001/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Casa yola düştü 3 ölü 
</HEADLINE>
<TEXT>

     DIŞ HABERLER SERVİSİ 

     İspanya’nın Fas kıyısındaki Melilla kentinden Malaga’ya iç hat seferi yapan ve içinde 44 yolcu, 3 mürettebat bulunan Casa CN - 235 tipi yolcu uçağı Malaga havaalanı yakınlarındaki bir yola düşerek ikiye ayrıldı. Kazada 3 kişi öldü, 24 kişi yaralandı. 
     Uçağın gövdesi karayolunu kapladı ve uzun bir süre trafiği kilitledi. Polis, Binter Mediterraneo havayolları şirketine ait uçağın, henüz belirlenemeyen bir nedenle Malaga Pablo Picasso Havaalanı’nın yakınındaki karayoluna acil iniş yaptığını bildirdi. 
     
     Dörtte üçü Türkiye’de düştü 
     Çift motorlu CN - 235 tipi uçağının, İspanyol CASA firması tarafından üretildiği açıklandı. Bu kaza, firmanın ürettiği CN - 235 modellerinin yıl içinde dahil olduğu dördüncü kaza oldu. Diğer 3 kaza Türkiye’de meydana gelmişti. Türk Silahlı Kuvvetleri’ne ait nakliye uçağının 16 Mayıs’ta Malatya’ya düşmesi sonucu 34 kişi ölmüştü. Ankara’da 18 Mayıs’ta test uçuşu yapan CASA uçağının düşmesi sonucu 1 Türk, 3 İspanyol ölmüştü. 19 Ocak’ta eğitim uçuşu için Malatya’dan havalanan CASA nakliye uçağı da, Bünyan yakınlarında Sarımsaklı Barajı kıyısına düşmüştü. 
     



 DÜNYA 












</TEXT>
</DOC>
