<DOC>
<DOCNO> 11247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/guncel/gun04.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem savaşları 
</HEADLINE>
<TEXT>

Fransızlar’ın Le Nadir gemisi, Marmara’nın derinlerinde depremlerin yerlerini belirleyecek. Araştırma denizaltılar, dinamitler ve hava tabancaları ile yapılacak 
     ÖNAY YILMAZ İstanbul 

     Fransızlar’ın "Le Suroit" gemisinden sonra temmuz ayında bu kez de "Le Nadir" araştırma gemisi, deprem incelemeleri için Marmara’ya gelecek. "Le Nadir" gemisi, "Le Suroit"in yaptığı yüzey araştırmalarından farklı olarak derinlerde araştırma yaparak, Marmara’daki depremlerin yerleri belirlenecek. 
     Araştırma sırasında, Marmara’nın tabanında adeta bir savaş yaşanacak. İnsanlı ve insansız denizaltılar, dinamitler ve hava tabancaları kullanılarak derinlerdeki fay yapıları ortaya çıkarılacak. 
     
     Deprem kontrolsüz bir kaynak 
     TÜBİTAK Marmara Araştırma Merkezi MAM Yer Bilimleri Enstitüsü Müdür Yardımcısı Doç. Dr. Ruhi Saatçiler, yapılacak çalışmaları şöyle özetledi "Bugüne kadar klasik yüzey jeolojisi çalışıldı. Deprem de bir kaynak ama kontrollü bir kaynak değil. Onun için dinamit, hava tabancası gibi kontrollü kaynak kullanacağız. Böylece depremlerin yerlerini daha sağlıklı olarak bulabileceğiz." 
     
     Veriler 6 - 6.5 diyor 
     Doç. Ruhi Saatçiler, şimdiye kadar elde edilen verilerin, kişisel tahminine göre Marmara’da depremin büyüklüğünün 6 ila 6.5 arasında olacağını gösterdiğini, ancak kesin sonucun söylenebilmesi için uzun zamana ihtiyaç olduğunu söyledi. 
     
     "40 - 50 yıl gerekir" 
     Marmara’da deprem aktivitesinin normal düzeye indiğini belirten Saatçiler, şöyle dedi "Marmara Denizi’nde kesin tahminlerde bulunabilmek için 40 - 50 yıllık süreye ihtiyaç var. Ancak 3-5 yılda faylanma yapısını ortaya çıkarabiliriz. 40 - 50 yıl sonra davranışını, yani depremin oluş biçimini, yerini, yakın zamanını tahmin edebiliriz. Ancak kesin verilere ihtiyaç var." 
     


 GÜNCEL 





















</TEXT>
</DOC>
