<DOC>
<DOCNO> 44558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/01/son/sontur11.html </URL>
<DATE> 2001/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Kongre heyeti Başkanı Weldon "Türkiye bugüne kadar ihmal edildi" 
</HEADLINE>
<TEXT>

     Türkiye'de temaslarda bulunan ABD Kongresi heyetinin başkanı Senatör Curt Weldon, ABD'nin dış politikasında Türkiye'ye önemli bir rol verilmesi gerektiğini, ancak bunun bugüne kadar ihmal edildiğini söyledi. 
     ABD Kongresi'nden, Senatör Curt Weldon başkanlığındaki 11 kişilik heyet, Dışişleri Bakanlığı'nı ziyaret ederek, Müsteşar Uğur Ziyal ile yaklaşık bir saat görüştü. 
     Görüşmeden sonra basının karşısına çıkan Weldon, Türk askeri yetkililerle görüşmenin ardından Dışişleri Bakanlığı'nda yaptıkları görüşmede edindiği bilgilerden çok etkilendiğini, izlenimlerini Başkan George Bush'a aktaracağını söyledi. 
     Türkiye'nin terörden çok çektiğine dikkat çeken Weldon, şöyle devam etti 
     ''Türkiye'nin terör konusundaki tecrübesi bizi derinden etkiledi. 
     Bu yaptığımız ziyaret, Roma ve Moskova'daki ziyaretlerimizle karşılaştırıldığında en içten olanıydı. İnanıyorum ki, Türkiye şimdiye kadar görmesi gereken ilgiyi göremedi, ABD dış politikasında alması gereken büyük rolü alamadı. Türkiye her zaman ABD'nin iyi gününde de kötü gününde de yanında olmuştur. Ancak biz bu gerekli duyarlığı gösteremedik. Döndüğümüzde Bush ve ABD Dışişleri Bakanı Colin Powell ile bunun üzerinde çalışacağız.'' Terörle mücadele konusunda Türkiye'nin tecrübelerini ve görüşmelerden elde edilen bilgileri değerlendireceklerini bildiren heyet başkanı, ABD'nin tepkisinin Müslümanlara, Arap dünyasına ve masum insanlara karşı değil, teröre karşı bir tepki olduğunu vurguladı. 
     Weldon, ayrıca 11 Eylül'deki saldırıların adından, Türk halkının gösterdiği samimiyet ve ilgi mesajlarına da teşekkür etti. 
     Curt Weldon'dan sonra söz alan heyet üyelerinden Solomon Ortiz ise, ABD'nin Türkiye'den terörle mücadele konusunda öğrenecek çok şeyi olduğunu belirterek, Başkan Bush'a sunacakları raporda Türkiye'nin takdir edilmesini isteyeceklerini belirtti. 
     Daha sonra gazetecilerin sorularını yanıtlayan heyet başkanı Weldon, Türkiye'den Afganistan konusunda tavsiye isteyip istemediklerinin sorulması üzerine, ''Türkiye gerek ulus olarak, gerek konum olarak çok önemli bir ülkedir. Böyle karışık ortamlarda bile siz herkesle iyi geçiniyorsunuz. ABD bundan ders çıkarmalı ve Türkiye'nin önerdiği dengeli ve düşünceli olunması gerektiği yönündeki görüşleri uygulamalı.'' Türkiye'nin görüşmelerde herhangi bir endişeyi dile getirip getirmediği sorusunu da yanıtlayan Weldon, ''Türkiye sadık bir müttefiktir. 91 Körfez krizinde 30 milyar dolarlık zarara uğramıştır. 
     Bunları bizim tekrar düşünmemiz gerekiyor. Türkiye 'tacın parlayan mücevveheri'. Türkiye kendi içinde de dengeyi bulmuş bir ülkedir, denge unsuru açısından ABD olarak bunu da örnek almalıyız.'' Ankara'ya gelmeden önce Moskova ve Roma'da temaslarda bulunan ABD Kongresi heyeti, Roma'da eski Afgan Kralı Muhammed Zahir Şah ile görüşerek, ABD'nin Afganistan'da yeni bir yönetime destek verecekleri mesajını iletmişlerdi. 
     






</TEXT>
</DOC>
