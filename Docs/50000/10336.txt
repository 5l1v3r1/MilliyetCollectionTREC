<DOC>
<DOCNO> 10336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/07/son/sondun02.html </URL>
<DATE> 2001/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz çiftin internetten evlat edinmeleri engellendi 
</HEADLINE>
<TEXT>

     ABD'nin Arkansas eyaleti adli makamları, internet üzerinden iki kez satılan ikizlerin İngiliz çifte evlatlık olarak verilemeyeceği ve ABD'ye geri getirilmesi gerektiği yolunda görüş bildirdi. 
     Yargıç Mackie Pierce, ikizleri satın alarak evlatlık edinen ve daha sonra mahkemelik olan İngiliz çiftin bu girişiminin geçersiz olduğunu belirtti. 
     Pierce, bu girişimin geçerli olabilmesi için tarafların Arkansas eyaletinde en az 30 gün süreyle ikamet etmiş olmasının gerekli olduğunu, ancak ne ikizleri evlatlık alan İngiliz çiftin, ne de bebeklerin biyolojik annesi Tranda Wecker'in bu şartı yerine getirmediğini kaydetti. 
     İngiliz çift, evlatlık işlemlerinin daha kolay olduğu Arkansas eyaletine giderek bebekleri burada evlat edinmişti. 
     Pierce, İngiltere Yüksek Mahkemesi'nin, ikizlerin doğdukları ve biyolojik babasının da yaşadığı ABD'nin Missouri eyaletine gönderilmesi yolunda karar almasını beklediklerini de söyledi. 
     İngiltere'nin Birmingham kenti mahkemesi, ikizlerin velayetlerinin mahkemede kalmasına ve bakımlarının sosyal servisce belirlenen koruyucu aile tarafından yürütülmesine karar vermişti. 




</TEXT>
</DOC>
