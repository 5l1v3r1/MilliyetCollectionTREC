<DOC>
<DOCNO> 3735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/son/sonspo07.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kulüpler Birliği "İhale önümüzdeki pazartesi veya salı günü yapılmalı" 
</HEADLINE>
<TEXT>

     Futbol Federasyonu Yönetim Kurulu’nun naklen yayın ihalesi için bugün yaptığı toplantıdan sonra Kulüpler Birliği Komisyonu, federasyonun 4. Levent’deki merkez binasına gelerek, Futbol Federasyonu Yönetim Kurulu ile toplantıya girdi. 
     Kulüpler Birliği Komisyonu Başkanı ve Galatasaray Kulübü İkinci Başkanı Mehmet Cansun, komisyon olarak Futbol Federasyonu ile görüşüp naklen yayın ihalesi şartnamesini son haline getireceklerini söyledi. Cansun, ihalenin kapalı zarf veya teklif alma usulüyle yapılmasını istediklerini belirterek, "Önümüzdeki pazartesi veya salı günü ihalenin yapılmasını istiyoruz" dedi. 
     Galatasaray, Beşiktaş ve Fenerbahçe’nin havuzdan çıkmak istemediğini belirten Cansun, "Biz 3 büyükler birlikte havuzda kalmak istiyoruz. Bize havuzdan çıkmamız için bazı teklifler geldiği doğru. Ancak, şu an için böyle birşey gündemimizde yok. Önümüzdeki günlerin ne getireceği de belli olmaz, ama biz havuzda kalmak amacındayız" diye konuştu. 
     İhale şartnamesinde devir haklarının olması gerektiğini savunan Cansun, ihaleye katılacak kurumların bir yayıncı kuruluş olma koşulunun da olmaması gerektiğini ifade ederek, "Biz bu ihaleye Avrupa’dan da bazı kuruluşların katılabilmesini istiyoruz. Hatta, şartlar oluşursa Galatasaray Kulübü dahi bu ihaleye katılabilmeli. 
     Bizim düşünce olarak böyle bir hayalimiz var, ama henüz ortada netlik kazanmış birşey yok. Herşey federasyonla yapacağımız toplantıdan sonra açıklık kazanacak" dedi. 
     Futbol Federasyonu ile yapılan toplantıya, Mehmet Cansun’un yanı sıra, Erzurumspor Kulübü Başkanı Cemal Polat, Beşiktaş Kulübü Genel Sekreteri Hüsnü Güreli, Fenerbahçe Kulübü Genel Sekreteri Vedat Olcay, Trabzonspor Kulübü Asbaşkanı Ahmet Kul, Samsunspor Kulübü yöneticisi Süleyman Sebur ve Bursaspor Kulübü yöneticisi Fikret Üstence de katıldılar. 
     




</TEXT>
</DOC>
