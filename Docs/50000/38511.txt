<DOC>
<DOCNO> 38511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/23/ekonomi/eko06.html </URL>
<DATE> 2001/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ay - Cell seneye 1.5 milyar dolarlık yatırım yapacak 
</HEADLINE>
<TEXT>

Ay - Cell, dün Başbakan Bülent Ecevit’le yapılan ilk arama ile "Alo" dedi. Yeni şebeke için hedeflenen rakam 800 bin abone 
     ANKARA Milliyet 

     Turkcell, Telsim ve Aria’dan sonra Türkiye’nin 4. GSM operatörü Ay - Cell, dün teknik olarak faaliyete başladı. Aycell’den ilk görüşmeyi Başbakan Bülent Ecevit ile Ulaştırma Bakanı Oktay Vural yaptı. 
     Bakan Vural, Ay - Cell’in, cep telefonu sektöründe hızlı ve kaliteli iletişimi sağlayacağını belirtti. Ay - Cell’in teknik olarak tüketicilerin kullanımına hazır olduğunu belirten Vural, şunları söyledi 
     "Ulaştırma Bakanlığı, 16 Mart 2000’de biri T. Telekom’a diğeri de İş - Tim’e olmak üzere iki kuruluşa cep telefonu lisansı vermişti. Ay - Cell, Türkiye’de ikinci GSM 1800 operatörü olacak ve cep telefonu sektöründe daha hızlı ve kaliteli iletişimi sağlayacak. T. Telekom özelleştirmeye ve rekabete hazırlanıyor. Ay - Cell, ticari olarak eylülden itibaren tüketicilerin hizmetine girecek. Şu ana kadar 130 milyon dolar harcadı, önümüzdeki yıl 1.5 milyar dolara yakın yatırım yapacak." 
     
     Tam hedef Mart 2002 
     Vural, Ay - Cell’in, 2002’nin Mart ayında, tüm Türkiye’yi kapsamayı hedeflediğini, şu an için bir ortakla çalışmayı düşünmediklerini bildirdi. 
     Vural, halen Türkiye’de 16 milyon cep telefonu abonesi, 20 milyon da sabit telefon abonesi var’’ dedi. 
     
     Eylülde yeni altyapı ihalesi 
     T. Telekom Genel Müdürü İbrahim Hakkı Alptürk te konuşmasında, "İki yıl içerisinde nüfusun yüzde 50’sini kapsaması, 5 yılda da Türkiye nüfusunun yüzde 90’ına GSM hizmetini götürmesi gerekiyor" dedi. 
     Alptürk, diğer GSM operatörleri ile ortak altyapı kurulması için görüşmelerin devam ettirileceğini belirtirken, Ay - Cell’in yeni bir altyapı ihalesi açacağını kaydetti. Ay - Cell Genel Müdürü Mehmet Ekinalan da konuşmasında ilk aşamada 800 bin abone hedeflediklerini söyledi. 
     
     Ecevit şaşırdı 
     Başbakan Bülent Ecevit, görüntülü telefon aracılığı ve Ay - Cell hattıyla bağlanarak, Ulaştırma Bakanı Vural ile görüştü. Ancak, teknik sorunlar nedeniyle görüntülü bağlantı gerçekleşmedi. Toplantıya katılanlar parazit nedeniyle Ecevit’in söylediklerini anlayamadılar. 
     Ecevit, telefonu eline aldığında önce yanlışlıkla ağzına doğru götürdü. Arkadan müdahale eden koruması telefonu Ecevit’in kulağına dayadı. 
     



 EKONOMİ 



















</TEXT>
</DOC>
