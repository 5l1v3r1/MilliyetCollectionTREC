<DOC>
<DOCNO> 34492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/siyaset/siy01.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz, Derviş’i istiyor 
</HEADLINE>
<TEXT>

ANAP Kongresi öncesi yayılan bilgilere göre Mesut Yılmaz’ın partisinin vitrininde Kemal Derviş’i görmek istediği belirtiliyor 
     Ankara'da bunlar konuşuluyor Ayhan Aydemir 

     Ekonomiden Sorumlu Devlet Bakanı Kemal Derviş’in geçtiğimiz günlerde gazetelere yansıyan "Ekonomide yapmak istediklerimi en iyi Mesut Yılmaz anlıyor" sözleri bir gerçeği ortaya çıkardı. Başkent kulislerine ANAP Kongresi öncesinde yayılan bilgilere göre, Mesut Yılmaz’ın partisinin vitrininde Kemal Derviş’i görmek istediği belirtiliyor. Yılmaz’ın, yakın kurmaylarına bu konuyu açtığı, ancak kurmaylarından "vize" alamayan ANAP liderinin Kemal Derviş için ısrarlı olduğu, hatta kendisine aracılarla birliktelik teklif ettiği ANAP koridorlarında sıkça dile getiriliyor. 
     
     Yunanlılar Noel Baba’nın kemiklerini çaldı 
     Noel Baba olarak tanınan Aziz Nikola’nın kemikleri Yunanistan ve Türkiye arasında sorun oldu. Antalya’nın Demre ilçesinde bulunan Aziz Nikola Kilisesi’nden Noel Baba’nın kemiklerinin çalındığı iddiası ortalığı karıştırdı. Antalya Valisi Ertuğrul Dokuzoğlu olayla ilgili soruşturma başlattı. Çalınma iddiası Güney Kıbrıs Rum Kesimi’nde yayımlanan Simerini gazetesinde yer alan bir haberle ortaya çıktı. Haberde, olayın Demre Belediyesi ile kardeş şehir olan Girit Aya Nikolau Belediyesi arasında geçtiği iddia edildi. Girit Belediyesi’nden bir grup, kardeş şehir olma amacıyla yaptıkları Demre ziyaretinde Aziz Nikola’nın kemiklerini çalarak Girit’e kaçırdı. Olayı doğrulayan Girit Belediye Başkanı Andonis Zervos, Simerini gazetesine yaptığı açıklamada "Bizim Demre Belediyesi ile kardeşlik akdi imzalamamız bir hedefe yönelikti. Hedef, Demre’de gömülü bulunan Aziz Nikola’nın kemiklerini almaktı. Kemiklerin Girit’e getirilmesiyle hedefe ulaştık" dedi. 
     
     Bakan Bey’in sanatçı aşkı 
     Devlet Bakanı Şükrü Sina Gürel, uğruna eşinden boşandığı Basın Ataşesi Zeliha Sapmaz’la nihayet evleniyor. Bakanlar arasında çapkınlığı dillerde dolaşan bir başka bakan daha var. O bakan, eski bir bürokrat... Kabinenin "sağında" duruyor... Türk sanat müziğinden aşırı derecede hoşlanıyor. Öyle ki hayran olduğu Türk sanat müziğinin güzel ve ünlü sesine bir anda kendini kaptırıvermiş. Kulislerdeki bilgilere göre, Bakan Bey, bir kıyı şehrimizin ünlü sanatçısı ile yaklaşık beş yıldır birliktelik yaşıyor. Hatta bu birliktelik, sanatçı bayanın baskısı nedeniyle bir bürokratın atanmasında geçmiş günlerde hükümet içinde sorun bile olmuş. 
     
     Hollanda makamları bir işadamı ve bürokratı ihbar etti 
     Geçtiğimiz günlerde Gümrükler Genel Müdürlüğü’nde bir bürokratın önüne bilgisayar notu düştü. Not, Hollanda makamlarından gelmişti. Notta, sefer sayısı ve kalkış saati bildirilen özel uçaktaki iki saygın kişiden bahsediliyordu. Geçilen nota göre, bir bankanın patronu ile önemli bir eski bürokrat uçak yolcularıydı. Bankanın patronu oldukça pahalı bir pırlantalı bilezik almıştı ve vergi iadesini ödemişti. Hollanda makamları, Türk makamlarına "Siz de tetkik edin, beyan edip etmediğini kontrol edin" uyarısında bulundu. Ancak not geldiğinde uçak İstanbul’a inmişti. 40 milyarlık bilezik ise beyan edilmemişti. Notu alan bürokrat Gümrüklerden Sorumlu Bakan Mehmet Keçeciler’e durumu aktardı. Keçeciler, "Onların ikisi de çok saygın isimlerdir. Dalgınlığa gelmiş olabilir" dedi. Bunun üzerine işadamı avukatı aracılığı ile uyarıldı ve gerçekten bir unutkanlık olduğu ortaya çıktı. Ancak, bu olayın duyulmaması istendi. Öyle ya, bileziğin kime alındığı belli değildi. 
     



 SİYASET 














</TEXT>
</DOC>
