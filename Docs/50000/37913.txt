<DOC>
<DOCNO> 37913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/19/son/sondun10.html </URL>
<DATE> 2001/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Korsika'da gerginlik..Milliyetçi liderin cenaze töreni bugün yapılıyor 
</HEADLINE>
<TEXT>

     Cuma günü uğradığı silahlı saldırı sonucu hayatını kaybeden Korsikalı milliyetçi lider François Santoni'nin cenazesi, doğum yeri olan Giannuccio köyünde bugün öğleden sonra kaldırılacak. 
     Korsika'nın güneyinde yer alan köyde yapılacak cenaza töreni için geniş güvenlik önlemlerinin alındığı bildirildi. Fransız basınında bugün çıkan haberlerde, son yıllarda şiddeti reddederek daha ılımlı bir çizgiye gelen Santoni'nin, Korsika'da bir iç hesaplaşma sonucu saldırıya uğramış olabileceği bildirildi. Santoni ve geçtiğimiz yıl yine faili meçhul bir cinayete kurban giden diğer Korsikalı milliyetçi lider Jean Michel Rossi, Ada'daki siyasi sorun üzerine yazdıkları kitapta, Korsikalı ayrılık yanlısı militanların mafya türü eylemlerini sert biçimde eleştirmişlerdi. 
     Öte yandan, Kosika'nın kuzeyinde yer alan Bastia kentinde, Credit Lyonnais isimli bir bankaya dün akşam bombalı saldırı düzenlendi. Bankanın pencerelerinden birine yerleştirilen 150 gramlık patlayıcı maddenin inflak etmesi sonucu, bölgede bulunan evlerin ve otomobillerin camlarının kırıldığı bildirildi. Bombalı saldırıyı, şu ana kadar üstlenen olmadı. 






</TEXT>
</DOC>
