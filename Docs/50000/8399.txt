<DOC>
<DOCNO> 8399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/22/son/soneko35.html </URL>
<DATE> 2001/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk lirası resmi kurda dolar karşısında yüzde 28.4 değer kaybetti 
</HEADLINE>
<TEXT>

     Dalgalı kur sistemine sistemine geçildiği ilk günde, resmi kurda Türk lirasının dolar karşısında değer kaybı yüzde 28.4, mark karşısında ise yüzde 27.7 oldu. 
     Bu arada oluşan rakamlar, değer kaybının mutlak süreceği anlamına gelmiyor. Dalgalı sistemde, piyasa koşullarına göre TL'nin değer kaybı artıp azalabilecek. Bir başka ifadeyle, dolar ve markın Türk lirası fiyatı inip çıkabilecek. 
     Merkez Bankası'nın açıkladığı kurlara göre, resmi kurda dün 689 bin 729 lira olan doların efektif satış fiyatı bugün 963 bin 943 liraya, 322 bin 439 lira olan markın efektif satış fiyatı ise bugün 446 bin 49 liraya yükseldi. Aynı şekilde dün 688 bin 696 lira olan doların döviz satış fiyatı bugün 962 bin 499 liraya, 322 bin 53 lira olan markın döviz satış fiyatı da 445 bin 514 liraya çıktı. 
     Bu arada resmi kurda doların efektif satış fiyatında bir günlük artış 274 bin 214 lira, markın efektif satış fiyatında ise 123 bin 610 lira oldu. 




</TEXT>
</DOC>
