<DOC>
<DOCNO> 46303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/yazar/sazak.html </URL>
<DATE> 2001/10/11/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Asker, tezkere, riskler 
</HEADLINE>
<TEXT>

     Hükümet, ABD önderliğindeki Afganistan harekatı ve olası askeri adımlar çerçevesinde Meclis'ten "savaş hali ilanı" hariç kapsamlı bir yetki aldı. Anayasa'nın 92'nci maddesi uyarınca bu izne dayanarak Türk Silahlı Kuvvetleri'nin yabancı ülkelere gönderilmesi mümkün olacak. 
     Bakanlar Kurulu tezkeresinin Genelkurmay, Başbakanlık ve Çankaya tarafından ısrarla dile getirilen, "Operasyona katkımız NATO'nun 5'inci maddesiyle sınırlıdır, asker göndermeyeceğiz" açıklamalarının henüz mürekkebi kurumadan TBMM'ye iletilmesi dikkat çekicidir. Kabinedeki karar, medyaya sızmasa tezkerenin görüşülmesi 48 saat önce gerçekleşecekti. Hükümet bu gecikmeyi yetkinin "kapsam ve süresi"ne ilişkin tereddütlere bağlasa da, ABD'nin Ankara'dan beklentilerinin giderek "somutlaştığı" anlaşılıyor. 
     Körfez krizinde de benzer süreç yaşanmış, Özal'ın hükümete verilmesini "tavsiye ettiği" savaş yetkisi, ANAP grubundaki dalgalanmalar ve Meclis'teki muhalefetin tepkisi üzerine 92'nci maddedeki "izne" dönüştürülmüştü. 
     Hükümet bu izni isterken kamuoyunu "Belki de kullanmamıza gerek kalmaz" diye yatıştırmaya çalışıyor. 
     Pentagon'a gönderilen general düzeyindeki "istihbarat timi"nin terörle mücadele konusundaki deneyimleri aktarılacağı öne sürülüyor. 
     ABD'nin Taliban'a karşı başlattığı askeri operasyonun boyutlarını kestirmek güç. Daha doğrusu ortada klasik savaş tanımına uygun hedefler yok. Saddam'ın Kuveyt'i işgali askeri açıdan oranın geri alınmasını öngören bir stratejiye dayalıydı. 
     21'inci yüzyılın "ilk savaşı" sayılan Afganistan harekatı ise "jeopolitik boşluk"tan doğdu. 
     ABD'de Carter'ın Ulusal Güvenlik Danışması Brzezinski Körfez Savaşı ertesinde 1992'de yazdığı "Kontrolden Çıkmış Dünya" kitabında Rusya'nın da devreden çıkmasıyla oluşan yeni çatışma bölgesini bakın nasıl tanımlıyor 
     "İslamın politik uyanışı bir yandan kuzeyde yerleşik olan Rus emperyalizmine karşı çıkarken diğer yandan da büyük ihtimalle de güneydeki Amerikan hegemonyası petrol bölgesi, Arap - İsrail uyuşmazlığı ile karşı karşıya gelecektir. 
     Avrasya'daki şiddete gebe sorunlu bölge, coğrafi parametre olarak güneyde Ortadoğu'nun bir kısmını, İran'ı, Pakistan'ı ve Afganistan'ı da kapsayan bir dikdörtgen şeklinde tanımlanabilir." 
     Brzezinski, bu kehaneti yaparken, dünya üzerindeki kitle imha silahlarının - nükleer, kimyasal, biyolojik - Avrasya dörtgeninde satıldığını belirterek şiddetli bir çatışma olasılığına dikkat çekiyor. 
     ABD'yi vuran felaketin ardından bu silahların kullanılmayacağını kim garanti edebilir 
     "Biz de terörden çok çektik" söylemi, "kontrolden çıkmış dünya"da savaş borusu çalmanın - tek başına - gerekçesi olmamalı. 
     Brzezinski'den alıntılara yarın da devam edeceğiz. 
     
     







Geçici hükümet 


Tezkere tamam 


Sınırsız ve süresiz yetkinin nedeni Irak 


Yeni dönemde yeni politika 


Milliyet, Bülent Bey ve anılar... 


Iskalanmasın 


"Asker gönderelim" diyenler önden gitsinler 


İKÖ'den mesajlar 


Kapıldım gidiyorum, bahtımın rüzg rına 


Üretimi Sevenler Derneği’ 


Vur vur inlesin 


İbretle sunulur... 


Asker, tezkere, riskler 


Fazıl’ın Nazım’ını yurtdışında hayal ederken... 


Belirsizlikten banka sistemi kilitlendi 


İTO’da Yıldırım’lar çakıyor .. 


</TEXT>
</DOC>
