<DOC>
<DOCNO> 12333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/spor/spo09.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
AVRUPA’DA SAVAŞ 
</HEADLINE>
<TEXT>

     1 - İnter ile G.Saray arasındaki Hakan Şükür krizine İtalya Dışişleri de karıştı 
HALİL ÖZER 
     SEZON başından beri çözülemeyen Hakan Şükür’ün bonservis olayı, artık diplomatik bir savaşa döndü. FIFA’nın bonservis ücretini 12 milyon dolar olarak açıklamaya hazırlanması üzerine İnter Kulübü de harekete geçti. İnter’in Avrupa İnsan Hakları Komisyonu’na gideceği, futbolculara serbest dolaşım hakkı sağlayan Bosman kurallarının uygulanmasını isteyeceği öğrenildi. Kabul edilirse bonservis bedavaya gelecek. 
     GALATASARAY ise karar çıkar çıkmaz, İtalyan mahkemesine başvuracak, 60 gün içinde ödeme yapılmazsa İnter’e haciz götürecek. Devreye İtalya Dışişleri de girdi. İtalya Dışişleri, İnter’den İnsan Hakları Komisyonu’na gitmemesini istedi. Başvuruda, Hakan’ın Bosman kurallarından yararlanıp, AB vatandaşı işlemi görmesi halinde her Türk vatandaşının vizesiz İtalya’ya girebileceğine dikkat çekildi. 
     
     2 - UEFA, 2 milyon dolarlık alacağına el koyduğu Cim Bom’a bir dava daha açtı 
     GALATASARAY, geçen yıl Arsenal ile oynadığı UEFA Kupası finalinde teberrulu bilet sattığı gerekçesiyle açılan davada suçlu bulundu. UEFA’nın davanın sonuçlanmasına kadar askıya aldığı Sarı - Kırmızılı kulübe ödenecek 2 milyon dolara el koyduğu belirtildi. Yöneticilerin UEFA ile yüz yüze görüşmesi gerekirken, görevlendirilen avukatların "Teberrulu bilet satmak Türkiye’de normal" demesi davanın aleyhte sonuçlanmasına yol açtı. 
     UEFA’nın 150 bin dolar para cezası vereceği de belirtildi. UEFA ayrıca TV gelirini de düşük gösteren Galatasaray’a karşı yine harekete geçti. Kulüplerin Avrupa maçlarının yayınlarından aldıkları paranın yüzde 10’unu UEFA’ya ödemek zorunda oldukları belirtildi. Ancak Galatasaray’ın geçen yıl oynanan Bologna maçının yayın gelirini 10 bin dolar olarak gösterdiği belirlendi. Yine ceza alacak olan Galatasaray, bunları tekrarlarsa kupalardan da ihraç edilebilecek. 
     


 SPOR 























</TEXT>
</DOC>
