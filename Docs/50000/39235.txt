<DOC>
<DOCNO> 39235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/son/soneko23.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Eximbank "Dünya Bankası kredisinin 100 milyon dolarını kullandık" 
</HEADLINE>
<TEXT>

     Eximbank Genel Müdürü Ahmet Kılıçoğlu, ellerindeki 250 milyon dolarlık Dünya Bankası kredisinin 100 milyon dolarının şu an kullanılmış vaziyette olduğunu ve geri kalanıyla ilgili müracaatların geldiğini söyledi. 
     Devlet Bakanı Kemal Derviş'in TİM Başkanı Oğuz Satıcı ve İcra Kurulu üyeleriyle reel sektörün sorunlarını tartıştığı toplantıya katılan Kılıçoğlu, toplantının ardından A.A muhabirine yaptığı açıklamada, Eximbank'tan sektörün son derece memnun olduğunu ifade etti. 
     Kılıçoğlu, toplantıda, ''reel sektör ve bankacılık sektörünün içinde bulunduğu nedenlerle çok iyi çalışmaması ve dolayısıyla Eximbank'a müşteri kanalize etmesinde teminat mektubu gibi birtakım sorunlarla ilgili ne tür çözümler üretileceği, güvenilir ihracatçı tanımıyla teminat oranları aşağıya çekilebilir mi '' gibi konuların gündeme geldiğini, kendilerinin de bunlar üzerinde çalışıldığını söylediklerini anlattı. 
     Kılıçoğlu, onun dışında toplantıda, Eximbank kaynaklarını her zaman artırmaya çalıştıklarını vurguladıklarını da belirterek, ''Bugüne kadar da 2.1 milyar dolar kredi kullandırmış vaziyetteyiz. Sektör açısından son derece önemli bir işlev yaptığımızın farkındayız'' dedi. 
     Son dönemde yaklaşık 400-500 milyon dolarlık bir kaynak yarattıklarını ifade eden Kılıçoğlu, Ekim'de yeni bir sendikasyona çıkmayı düşündüklerini kaydetti. 
     Hazine'den olan tahsilatlarının daha süratli bir şekilde aktarılması üzerinde çalıştıklarını söyleyen Kılıçoğlu, ''Exim olarak, her zaman sektörün yanındayız. Bizim elimizde 250 milyon dolarlık bir Dünya Bankası kredisi var. Onun da zaten 100 milyon doları şu ana kadar kullanılmış vaziyette. Geri kalanıyla ilgili müracaatlar geliyor'' dedi. 
     







</TEXT>
</DOC>
