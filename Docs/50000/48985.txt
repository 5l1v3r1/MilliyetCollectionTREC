<DOC>
<DOCNO> 48985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/son/sontur06.html </URL>
<DATE> 2001/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Krize daha fazla dayanamadı, Dormen tiyatrosu perdelerini kapattı 
</HEADLINE>
<TEXT>

     Yıllarını, oyuncu, oyun yazarı, öğretmen, yapımcı ve yönetmen olarak tiyatroya adayan Devlet Sanatçısı Haldun Dormen, adını taşıyan Dormen Tiyatrosu'nu, 46 yıl sonra ekonomik nedenlerle kapattı. 
     Dormen Tiyatrosu'nu, 1955 yılında ''Papaz Kaçtı'' oyunuyla açan, bugüne kadar 120'den fazla oyunda rol alan, 30'u müzikal olmak üzere 140 oyun yöneten Dormen, A.A. muhabirine yaptığı açıklamada, 
     ''Tiyatroyu, parasal olarak içinden çıkılamaz duruma geldiği için kapattım'' dedi. 
     Tiyatroyu bir daha açmak niyetinde olmadığını kaydeden Dormen, şöyle dedi 
     ''Ben patronluk yapamıyorum. Yönetmenim, oyuncuyum, yazarım ve hocayım. Tiyatroya da kırgın değilim. Tiyatrodan uzak kalmam için de bir neden yok. Onun için Dormen Tiyatrosu macerasına girip de bir sürü şeyin altına girmem anlamsız. Tiyatrom böyle bir süreçten geçti. Bizim de suçlarımız var herhalde... Parasal olarak çok sağlam temellere bağlamak lazımdı ama benim pek paraya aklım vermez. Zaten patron olmam da doğru değildi.'' Dünyada 46 yıllık geçmişi bulunan başka özel tiyatro olmadığını kaydeden Dormen, ''Yazık oldu... Gençlere yetişme imkanı veriyordu. 
     Benim için en yazık tarafı da o... Dormen Tiyatrosu'ndan bugüne kadar birkaç yüz kişi yetişti. Çok iyi oyuncular yetişti'' diye konuştu. 
     Tiyatronun kapanmasının herkesi üzdüğünü ifade eden Dormen, ''Tiyatro kapandı diye bunun altında da ezilmiyorum. İleriye dönük yaşamayı tercih ediyorum. Sevdiğim ve yapacağım çok iş var'' dedi. 
     Öteki özel tiyatroların da zor durumda olduğunu kaydeden Dormen, onları gördükçe ''iyi ki ben yokum içlerinde'' diye düşündüğünü de söyledi. 
     Haldun Dormen, ''Dormen Tiyatrosu'nun artık misyonunu doldurduğunu'' ifade ederek, tiyatronun kendisine maddi hiçbir şey kazandırmadığını, bunun yanında ''elindeki, avucundaki bir sürü şeyi de aldığını'' dile getirdi. 
     






</TEXT>
</DOC>
