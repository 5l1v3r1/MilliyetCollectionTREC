<DOC>
<DOCNO> 30375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/ekonomi/eko13.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari ücret komisyonu toplanıyor 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, Asgari Ücret Tespit Komisyonu’nu toplantıya çağırdı. Net 107 milyona çıkan asgari ücretin yeniden belirlenmesi için komisyonun gelecek hafta salı toplanması bekleniyor. 
     Asgari ücrete 1 Temmuz’dan itibaren yapılan 5 milyon liralık zam için "Ciddiye alınacak bir rakam değil. Maalesef bu durum ortadan kalkmadığı için asgari ücretteki değerlendirmeler hep birlikte ele alınıyor ve o da ciddi bir zorluk getiriyor" diyen Bakan Okuyan, "Asgari Ücret Tespit Komisyonu’nu gelecek hafta toplantıya çağırdım. Sorunları acilen çözmeye çalışıyoruz. Temel katsayılarla ilgili sıkıntı var. Bunları gidermeye çalışıyoruz. Gerekli yasal düzenlemeleri yapacağız" dedi. 
     
     TİSK toplantıya karşı 
     Öte yandan Asgari Ücret Tespit Komisyonu’nun, toplantıya çağırılmasına Türkiye İşverenler Sendikası TİSK Genel Sekreteri Bülent Pirler, zamanlama yanlış diyerek karşı çıktı. Pirler, asgari ücretin SSK prim tabanı olan 210 milyondan hesaplanmasının işverenlere yeni bir yük getireceğini savundu. 
     Türk - İş Genel Eğitim Sekreteri Salih Kılıç da, komisyonunun yeniden toplantıya çağırılmasından duydukları mutluluğu dile getirdi. Türk - İş’in son araştırmasında 1 Ocak’ta 153 dolar olan asgari ücretin, 83 dolara düştüğü açıklanmıştı. 
     



 EKONOMİ 


































</TEXT>
</DOC>
