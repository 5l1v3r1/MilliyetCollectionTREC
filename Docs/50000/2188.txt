<DOC>
<DOCNO> 2188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/14/son/sontur04.html </URL>
<DATE> 2001/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Belediyesi’nden fırtına uyarısı 
</HEADLINE>
<TEXT>

     İstanbul Büyükşehir Belediyesi Çevre Koruma ve Geliştirme Dairesi Başkanlığı, ilde bugünden itibaren beklenen fırtına ve yağmur nedeniyle vatandaşları uyararak, yatmadan önce kömürlü, odunlu, gazyağlı, doğalgazlı veya LPG’li soba ile kombi ve şofbenlerin mutlaka kapatılmasını istedi. 
     Büyükşehir Belediyesi’nden yapılan yazılı açıklamada, soba zehirlenmelerini ortadan kaldırmak için önemle dikkat edilmesi gereken konular şöyle sıralandı 
     "Yatmadan önce kömürlü, odunlu, gazyağlı, kerosenli, doğalgazlı veya LPG’li sobalarınızı, doğalgaz kombilerinizi, LPG veya doğalgaz şofbenlerinizi mutlaka kapatınız. Sobanın, kombinin kurulu olduğu odada mümkünse yatmayınız. 
     Bacasız sobaların bulunduğu odada, çocuklar ve yaşlıları tek başına bırakmayınız. Sobanın olduğu odada yatmak zorundaysanız, sobanızı yatmadan önce mutlaka kapatınız. 
     Kömürlü ve odunlu sobanıza kömürü veya odunu, yatacağınız zaman bitecek kadar koyunuz. Şayet yatarken kömür sobanız hala sönmemişse, katiyen yanan kömür üzerine su dökerek söndürmeyiniz. 
     Yatarken kömürlü veya odunlu sobanızda hala kömür veya odun varsa, yanma devam ediyorsa ve de bu odada yatmak zorundaysanız, odanın kapısı hafifçe aralık olmalı ve başınız sobadan en az 1.5-2 metre uzakta bulunmalıdır. Uykudayken odaya yeterli hava girmelidir. Aksi durumda ölüm riski çok yüksek olan bu odada yatmayınız. 
     Sobalı odada otururken yorgunluk, halsizlik, baş dönmesi hissettiğinizde derhal pencereyi veya kapıyı açınız, dışarı çıkınız ve taze hava alınız. Odaya taze hava girmesini sağlayınız. Yanıcı-parlayıcı maddeleri, sobalardan en az 1 metre uzak tutunuz. Ayrıca, fırtına ve yağmur nedeniyle meydana gelecek başka olumsuz durumlara karşı da vatandaşların hazırlıklı olması gerekmektedir." 
     




</TEXT>
</DOC>
