<DOC>
<DOCNO> 41246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/spor/ytan.html </URL>
<DATE> 2001/09/09/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Hatalar zinciri 
</HEADLINE>
<TEXT>

     Seyircisi ile bu sezon ilk kez buluşan Diyarbakırspor, Trabzonspor karşısına iki önemli değişiklikle sahaya çıktı. Rahim’i kulübeye çeken Yılmaz Vural, Fazlı’yı da gol ayakları Kona ve Alp’ın arkasına oyunun kilit adamı olarak monte etti. 
     Diyarbakırspor’un defansı ilk yarıda, penaltının dışında hiç pozisyon vermedi. Defans kurgusunun iyiliği, kendi yeterliliğinden çok, Trabzon’un hücumdaki etkisizliğinden kaynaklandı. Trabzonspor’un orta alanının pas yüzdesi son derece düşüktü. Çok da top kaybettiler. Bordo - Mavililer’in defansında yerleşim ve müdahale hataları sıklaşınca, ev sahibi takım oyuna hakim oldu ve oldukça etkin gözüktü. Metin’in üç kritik pozisyondaki müdahalesi gole geçit vermedi. O Metin, Murat Alaçayır’ın golüne defansı ile birlikte uykuda yakalandı. 
     Trabzonspor o bilinen sistemini maç boyunca üç kez sahaya yansıtabildi. Biri penaltı oldu, diğer ikisinde Zafer ve Gökdeniz top tercihlerini yanlış kullanınca heba oldu. Dahası Trabzonspor, defans - ofans bağlantısını iyi kuramadı. Orta alanda rakibine baskı kuramadı, adam eksiltemedi. Bu alandaki hakimiyeti rakibe verdi. Maça iyi başlayan Marco Aurelio, tez yoruldu ve oyundan erken düştü. Orta alandan ofansa yeterli servis gelmeyince Trabzonspor, oyunda ne genişlik ve ne de hücumda derinlik yaratabildi. Trabzonspor’un gol umudu Da Silva ve Zafer, Diyarbakır defansı arasında kaybolup gitti. Bu kadar olumsuzluk üst üste gelince de Trabzonspor, oyunun genelinde mahkum oynamaktan ve puan kaybetmekten kurtulamadı. 
     Sadi Tekelioğlu, skordaki eşitlikten sonra Salazar’ın yerine Osman’ı liberoya aldı. Bu değişiklik Trabzonspor defansındaki müdahale hatalarını asgariye indirmedi. Bir ofsayt duraklaması ve ardından yüksekten gelen topa seyirci kalması ikinci golü getirdi. Sonuçta Trabzonspor, tanınmayacak kadar kötü oynadı ve fena dağıldı. 
     Murat Ilgaz’ın penaltı kararı doğruydu. Ancak yardımcısı Volkan Aymankuy, kaldırdığı ve kaldırmadığı ofsayt bayraklarıyla hakemlik adına tam bir faciaydı. 
     



 SPOR 
































</TEXT>
</DOC>
