<DOC>
<DOCNO> 40724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/guncel/gun12.html </URL>
<DATE> 2001/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Bank Kapital’de 19 gözaltı 
     Ankara, İzmir ve İstanbul’da yürütülen çalışmalar sonucu göz altına alınan Mahmut ve kardeşi İzzet Ceylan’ın da aralarında bulunduğu banka yöneticilerinin sorgusuna, İstanbul Mali Şube Müdürlüğü’nde devam ediliyor. Bu arada dün alınan iki kişiyle birlikte gözaltı sayısı da 19’a yükseldi. Başsavcılık, bu kişilerin sorgularının tamamlanması için polise dört günlük gözaltı süresi verdi. 
     
     4 gün elektrik kesintisi 
     Sarıyer ve Fatih’teki bazı semtlerde 7-11 Eylül günleri arasında elektrik kesintisi uygulanacak. Boğaziçi Elektrik Dağıtım A.Ş. yaptığı açıklamada, 4 gün boyunda 09.00 - 17.00 saatlari arasında uygulanacak kesintinin nedeni olarak trafo merkezlerinde gerçekleştirilecek bakım çalışmalarını gösterdi. 
     
     Hava soğuyacak 
     Meteoroloji Genel Müdürlüğü, yurdun serin ve yağışlı havanın etkisine gireceğini açıkladı. Bugün Marmara, Ege, Batı Akdeniz ve Batı Karadeniz’in batısında yağışlar görülecek. Cuma günü bütün yurdu etkisi altına alacak olan yağışlar, cumartesi kuzey ve doğu bölgelere kayacak. Hava sıcaklığı da Marmara ve Ege’den başlayarak 6 - 8 derece azalacak. Yetkililer, sağanak ve kuvvetli lodosa karşı da vatandaşları uyardı. 
     
     Köpekler zehirlendi 
     Ankara’nın Gölbaşı ilçesindeki Gölbaşı Hayvan Bakım ve Rehabilitasyon Merkezi’nde gıda zehirlenmesi sonucu bir hafta içinde 15 köpek ölürken, 5 köpek de tedavi edilerek son anda kurtarıldı. Gıda zehirlenmesi’ teşhisi koyan yetkililer ise, zehirlenmenin hangi gıdadan kaynaklandığını araştırıyor. 
     
     Florya’da patlama 
     Bakırköy Florya’da iki katlı bir evin bahçesine atılan patlayıcı, maddi hasara neden oldu. Germeyan Sokak’ta bulunan Rıfat Akarsu’ya ait evin bahçesine, içinde iki kişi bulunan ve plakası alınamayan bir otomobilden patlayıcı atıldı. Olayda yaralanan olmazken, patlamanın etkisiyle ev ile bahçe içindeki bekçi kabininin camları kırıldı. Polis, kaçan saldırganların yakalanması için çevrede çalışma başlattı. 
     
     Esrarcı karakola 15 yıl istemi 
     Mersin’in Kazanlı beldesindeki polis karakolunda esrar pazarladıkları iddiasıyla 26 Temmuz’da karakola yapılan baskınla suçüstü yakalanan biri başkomiser, 10 polis memuru toplam 21 kişi hakkında, 15’er yıl hapis istemiyle Adana DGM’de dava açıldı. İddianamede polislerin karakolu esrar imalathanesine dönüştürdükleri belirtildi. 
     
     Protesto için kitap yaktı 
     Cumhurbaşkanlığı’na ilettiği dilekçesinin yanıtlanmadığını öne süren bir vatandaş, protesto amacıyla TBMM kapısı önünde yazdığı şiir kitaplarını ateşe verdi. Alınan bilgiye göre, Cumhurbaşkanlığı’na dilekçe veren Abdülgani Tazeoğlu, dilekçesine yanıt alamayınca, Meclis’in Atatürk Bulvarı’ndaki kapısının önünde, yazdığı şiir kitaplarını üzerine benzin dökerek yaktı. Tazeoğlu, emniyet güçlerince gözaltına alındı. 
     
     Okullara irtica baskını 
     Milli Eğitim Bakanlığı, pazartesi günü başlayacak olan 2001- 2002 eğitim yılında irticai faaliyetlere karşı önlemler alıyor. Okulların açılmasıyla birlikte 2 bin 800 müfettiş okullara baskın yaparak okul kütüphaneleriyle öğretmenler odası ve öğretmen dolaplarında irticai ve bölücü yayın arayacak. 
     
     Alageyiklere ralli darbesi 
     Doğal Hayatı Koruma Derneği, Antalya’da bugün başlayacak Anadolu Rallisi’nin, parkurların bazı kesimlerinde yaşayan son alageyik neslini de tüketeceğini iddia etti. DHKD’den yapılan açıklamada, 6 - 8 Eylül’de Düzlerçamı’nda oluşturulan parkurda yapılacak rallinin, Türkiye’nin son 50 alageyiğinin yaşamını tehdit ettiği öne sürüldü. Açıklamada bölgede alageyik, dağ keçisi, vaşak, karakulak gibi çok önemli hayvan türlerinin barındığı belirtildi. 
     



 GÜNCEL 























</TEXT>
</DOC>
