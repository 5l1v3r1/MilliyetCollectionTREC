<DOC>
<DOCNO> 9231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/27/son/sonspo01.html </URL>
<DATE> 2001/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim'in ardından Fiorentinalı futbolcular üzgün 
</HEADLINE>
<TEXT>

     Fiorentina takımının tecrübeli oyuncusu Angelo Di Livio, ''Bu şekilde dağılmaya doğru gidiyoruz'' dedi. 
     ''Burada herkes istifa ediyor. Umalım ki, önümüzdeki 24 saat içinde başka istifa eden olmaz'' diyen Di Livio, şimdi oyuncuların birlik ve beraberlik içerisinde olmaları gerektiğini belirtti. 
     İnsan ve teknik direktör olarak Terim için çok üzgün olduğunu dile getiren Fiorentina'nın orta saha oyuncusu, ''Birkaç hafta önce çok iyi durumdaydık. Önceden sezon sonunda ayrılacağını açıkladığından dolayı bu gelişmenin yaşandığını sanmıyorum. Taraftarlar teknik direktörleri için çıldırıyordu. Çünkü Fiorentina'yı böyle güzel hiç görmemiştik'' dedi. 
     Kaleci Toldo ise ''Yazık oldu. Benim için Terim büyük bir teknik direktör. Nereye giderse gitsin iyi şeyler yapar. Ama Fiorentina gelecek sezon Avrupa Kupaları'na katılabilmek için devam etmek zorundadır'' diye konuştu. 
     Fiorentina takımının eski teknik direktörü Giovanni Trapattoni de yaptığı açıklamada, ''Benim için Terim'in istifası önlenemezdi. Fiorentina yol ayrımındaydı. Bu şekilde daha fazla ileri gidilemezdi''diye konuştu. 




</TEXT>
</DOC>
