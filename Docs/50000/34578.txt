<DOC>
<DOCNO> 34578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/son/soneko21.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalar Fıscher'i temkinli karşıladı 
</HEADLINE>
<TEXT>

     Uluslararası Para Fonu IMF Birinci Başkan Yardımcısı Stanley Fischer'in temaslarının ardından yaptığı açıklamalar, haftanın ilk işlem gününde para piyasalarında temkinli karşılandı. 
     Serbest döviz piyasası ve bono faizlerinde hafif düşüşler oldu. Borsa'da da düşük işlem hacmiyle küçük bir yükseliş yaşandı. 
     Kapalıçarşı'da güne 1 milyon 335 bin lira satış fiyatıyla başlayan dolar, gün sonunda 1 milyon 330 bin liradan kapandı. Günü 598 bin liradan açan markın piyasa kapanışındaki fiyatı da 596 bin lira oldu. Piyasanın geçen hafta Cuma günkü kapanışında doların satış fiyatı 1 milyon 338 bin lira, markın fiyatı ise 600 bin lira düzeyinde bulunuyordu. 
     Merkez Bankası ise doların bugünkü kurunu alışta 1 milyon 319 bin 881 liraya, satışta ise 1 milyon 326 bin 247 liraya yükseltti. Cuma günkü kapanışa göre alışta 7 bin 758 lira, satışta ise 7 bin 795 lira artış oldu. 
     Bono faizleri düştü 
     İstanbul Menkul Kıymetler Borsası İMKB Tahvil ve Bono Piyasası Repo Pazarı'nda gecelik faiz oranı ortalama yüzde 66.95'den kapandı. 
     İMKB Tahvil ve Bono Piyasası verilerine göre, gecelik faizde en düşük oran yüzde 60.10, en yüksek oran ise yüzde 67.10 oldu. 
     Bankalararası TL interbankında da gecelik faiz oranı yüzde 67.00 düzeyinde oluştu. 
     Tahvil ve Bono Piyasası Kesin Alım Satım Pazarı'nda işlem gören 6 Mart 2002 vadeli bugün valörlü bononun basit getirisi yüzde 81.19, bileşik getirisi ise yüzde 93.76 olarak gerçekleşti. 
     Geçen Cuma günkü piyasa kapanışında, aynı bononun bileşik getirisi 94.93 olarak belirlenmişti. 
     Borsada hayal kırıklığı 
     Borsa ise beklentilerin aksine günü 67.49 puanlık küçük bir yükselişle tamamladı. IMF Birinci Başkan Yardımcısı Stanley Fischer'in ekonomik programa ilişkin olumlu açıklamalarıyla piyasaya doping etkisi yapacağını sananlar yanıldı. Temkinli hareket eden piyasa, 1. seansta düşük işlem hacmiyle 119.59 puan artarken zorlandı. 
     2. seansta ise faiz ve döviz cephesinde ciddi gevşemeler olmadığını gören piyasa, özellikle mali sektör hisselerinde satışa yöneldi. Günün ikinci yarısında 52.10 puan düşüş olurken, Ulusal-100 Endeks, günü 67.49 puan artışla 9,832.59 puandan tamamladı. 
     Hisse senetleri günü ortalama yüzde 0.69 oranında değer artışıyla kapatırken, günlük işlem hacmi ise 182 trilyon 617 milyar 893 milyon lirada kaldı. 
     
     






</TEXT>
</DOC>
