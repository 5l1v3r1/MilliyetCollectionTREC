<DOC>
<DOCNO> 17215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/20/yazar/pulur.html </URL>
<DATE> 2001/04/20/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Bozkır'daki kıvılcım 
</HEADLINE>
<TEXT>

     ÜÇ gün önce, bir yıldönümü sessiz sedasız anıldı, 17 Nisan 1940, Köy Enstitüleri Kuruluş Kanunu'nun kabul ediliş günüydü. 61 yıl önce kurulan, Türkiye'nin makus talihini, bu defa savaş cephesinde değil, eğitim alanında değiştirecek bu enstitülerin ömrü, 1947'de bitti. 
     Ne acıdır ki, ne amansız çelişkidir ki, enstitüleri açan da Cumhurbaşkanı İnönü'ydü, kapatan da yine Cumhurbaşkanı İnönü... CHP'nin 1947'de Hasanoğlan Yüksek Köy Enstitüsü'nü kapatmasına, Demokrat Parti de 1953'te tüy dikti, hepsini yok etti. 
     Bahane "solculuk"tu ama, asıl sebep, büyük toprak sahiplerinin, ağaların baskısıydı zira 17 bin köy çocuğu öğretmen, köyü canlandıracak, köylüyü aydınlatacaktı. 
     
     CAN Dündar, Köy Enstitüleri belgeseli hazırladı ve kitap haline getirdi İmge Kitabevi . 
     Enstitü çıkışlı öğretmenlerin çoğu köylerde öğretmenlik yapsalar da, içlerinde polis takibinde yaşayanlar, evleri basılanlar, hapse atılıp, sürgüne gönderilenler, yedek subay olmayıp "çavuş" çıkarılanlar da oldu. 
     Ama hiçbir baskı, onların şiirlerini, romanlarını, öykülerini önleyemedi, bugün bazılarının "köy edebiyatı, saman, gübre kokuyor " diye küçümsediği, burun kıvırdığı bir akımın öncüsü oldular. Mahmut Makal'dan Talip Apaydın'a, Fakir Baykurt'tan Mehmet Başaran'a... 
     
     VEDAT Günyol, birkaç yıl önce, yanında Talip Apaydın ve Mehmet Başaran"la, Hasanoğlan Köy Enstitüsü'nün bulunduğu yere gitmiş, şimdi orada başka bir okul var. Bahçede oturup eski günleri anarken - Günyol, enstitüde Fransızca öğretmeniymiş - çocuklara Hasan Ali Yücel'i sormuşlar "Köy enstitülerini kapatan adam " karşılığını almışlar 
     Düşünün, köy enstitülerinin kurucusunu, "kapatan" diye bilen bilgi düzeyi 
     Ama yine de yılmamışlar 
     "İsmail Hakkı Tonguç, Talip Apaydın, Mehmet Makal, Fakir Baykurt, Mehmet Başaran, Tolstoy, Dostoyevski, Gogol " 
     Cevap yok, çocuklar tıntın 
     Vedat Günyol dayanamamış 
     "Haklısınız, sizin bunlardan haberiniz yok, çünkü öğretmenlerinizin de haberi yok " 
     
     CAN Dündar, bu olayı şöyle yorumluyor 
     "Arkalarında duran metruk bina ve o binayla birlikte, bir eğitim politikası terk edilmeseydi, onları yetiştiren öğretmenler, bunları bilerek yetiştirileceklerdi. 
     Durumu bundan iyi ne anlatabilirdi ki " 
     
     BİZE göre durumu, en az bunun kadar anlatabilecek olan, mezun olduğu Hasanoğlan'a, yıllar sonra giden Talip Apaydın'ın gördükleriydi. 
     Köy Enstitüsü dergisinin basıldığı matbaa mescit'e çevrilmiş, Güzel Sanatlar binası da, havadan bakınca, orak çekiçe benziyor gerekçesiyle, çürümeye terk edilmişti. 
     
     KÖY enstitüleri, yalnız sağcılar tarafından "solculuk yapılıyor " diye hücuma uğramamıştı bazı sol aydınlar da, buradan çıkacak öğretmenleri, tıpkı Nazi Almanya'sı benzeri, tek parti rejimini ve milli şef kavramını ayakta tutacak, bir güç olarak görmüşlerdir. 
     Bunu bilmeyip "insaf " diyenlere, Kemal Tahir'in "Bozkırdaki Çekirdek" romanı tavsiye edilir. 
     
     





Kriz ve Kürtler 


Balıkadam... 


Çağlar'ın durumu 


Size atış serbest 


Galatasaray mucizesinin sınırları... 


İki Korsakov 


Derviş'e mektup 


Dert üstüne dert... 


Hukuk nerede 


VALİYE ÇİRKİN TUZAK 


Bozkır'daki kıvılcım 


Seçim paketi 


Ötanazi 


"Zenne 9 milyon TL" 


Ulusal Düşünce Hareketi 


</TEXT>
</DOC>
