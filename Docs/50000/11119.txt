<DOC>
<DOCNO> 11119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/13/spor/spo01.html </URL>
<DATE> 2001/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Babamı tanımam’ 
</HEADLINE>
<TEXT>

Beşiktaş Teknik Direktörü Christoph Daum, başarıda en büyük faktörün disiplin olduğunu söyledi, "Kimseye taviz vermem" dedi 
     BİLAL MEŞE 

     SİYAH - Beyazlı ekibin Alman çalıştırıcısı, Gaziantepspor maçı sonrası takımı masaya yatırdı, bundan sonra izleyeceği yolu saptadı. Beşiktaş'ta takım ruhunun ortadan kalktığını savunan Daum, "İşimde babamı tanımam, asla da taviz vermem. Disiplin başarıda en büyük faktördür. Gereken önemleri bir an önce alacağım" ifadelerini kullandı. 
     BEŞİKTAŞ'TA şu anda en büyük sorunun savunmada olduğunu kaydeden ünlü hoca, "Defansı toparlayacak bir oyuncuya müthiş ihtiyacım var" diye konuştu. Daum, futbolcuların yüreklerini ortaya koymadıklarını da belirtti ve "Özgüvenleri kaybolmuş. Gol yedikten sonra gol atacaklarına inanmıyorlar, panik yapıyorlar, korkuyorlar" yorumunu yaptı. 
     BAŞKAN Serdar Bilgili ile dün öğleden sonra biraraya gelen Daum, gelecek sezon izleyecekleri transfer politikasını görüştü. Alman hoca ayrıca Bilgili'ye takımla ilgili düşüncelerini anlattı. Ünlü hoca, Galatasaray ile ilgili olarak da "Türkiye standartları üstünde bir takım. Kollektif futbolun tüm öğelerini sahaya yansıtıyorlar" dedi. 
     
Kirsten de gündemde      KARTAL YİĞİT 

     YENİ sezon çalışmalarına başlayan Teknik Direktör Daum, eski takımı Leverkusen'in Brezilyalı forveti Paulo Ring'in yanısıra yine aynı takımın santrforu Kirsten'i de listesine aldı. Maddi kriz nedeniyle gözünü bonservis sorunu olmayan futbolculara çeviren yönetim Daum'dan ilk etapta bu tür oyuncularla ilgilenmesini istedi. 
     ALMAN hocanın Hertha Berlin'in orta saha oyuncusu Wost ile anlaştığı, forvet adayları Ring ile Kirsten arasında tercih yapılacağı belirtildi. Kirsten'in yaşlı olması nedeniyle bonservis sorununun bulunmaması, bu transfere daha sıcak bakılmasına yolaçtı. Sergen'in de bonservisin beklendiği öğrenildi. Karhan ve Münch ikilisinden biri gözden çıkarılacak. 
     
Lisansı geçerli      MÜNİR BAĞRIAÇIK 

     Daum ile ilgili tartışmalara son noktayı, Alman Futbol Federasyonu koydu ve ünlü çalıştırıcının halen geçerli olan yasal bir antrenörlük lisansı olduğunu hatırlattı. Federasyon Basın Sözcüsü Wolfgang Nierfbach, kendilerine faks çeken Beşiktaş'a savcılık araştırmalarının sürdüğünü ve bunun sonucunu beklemek durumunda olduklarını bildirdiğini söyledi. Bu arada yönetim Scala’ya bugün bir milyon dolar önerecek. 
     
Nouma'dan destek      BEŞİKTAŞ'ın Fransız golcüsü, Galatasaray'ın Şampiyonlar Ligi ikinci raund son maçında bu akşam karşılaşacağı Paris St.Germain'e destek verdi. Nouma, PSG'nin internet sitesinde yayınlanan röportajında, Paris St.Germain'den galibiyet beklediğini belirterek, "PSG benim kulübüm. Büyük oyuncuları ve büyük bir antrenörü olan kulüp. PSG'nin uyanması için Galatasaray'ı yenmesi şart" dedi. 
     


 SPOR 



























</TEXT>
</DOC>
