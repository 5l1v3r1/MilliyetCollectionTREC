<DOC>
<DOCNO> 29120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/son/soneko19.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümerbank'la birleştirilen bankaların denetim raporları için tıklayın 
</HEADLINE>
<TEXT>

     Sümerbank çatısı altında birleştirilen Türkiye Tütüncüler Bankası Yaşarbank, Bank Kapital, Ulusal Bank, Egebank, Yurt Ticaret ve Kredi Bankası Yurtbank ile Sümerbank'ın 1 Ocak-31 Aralık 2000 dönemine ilişkin bağımsız denetim raporları yayımlandı. 
     Resmi Gazete'nin bugünkü sayısında yayımlanan Yaşarbank için hazırlanan raporda, bankanın 19 Şubat tarihinde Sümerbank ile birleştiği hatırlatıldı. 
     Deloitte Touche Tohmatsu üyesi DRT Denetim Revizyon Tasdik Yeminli Mali Müşavirlik firması tarafından hazırlanan denetim raporunda, bankanın eski hissedarı Yaşar grubu şirketlerine kullandırdığı nakdi kredi tutarının 23.3 trilyon lira, gayrinakdi kredi tutarının ise 21.9 trilyon lira olduğu belirtilen raporda, banka denetim çalışmaları devam ederken söz konusu şirketlerden bir kısmı ile protokol imzalandığı belirtildi. 
     Protokoller imzalanmadan önce vadesi gelen kredilerden tahsilatın olmadığı, protokol şartlarının bu rapor tarihi itibarıyla henüz yerine getirilmediğinden dolayı kredilerin geri ödenebilirliği ilişkin belirsizliğin bulunduğu ifade edilen raporda, şöyle denildi 
     ''Banka tarafından Yaşar Grubu şirketlerine kullandırılan dövize endeksli krediler için 31 Aralık 1999 tarihine kadar kur farkı reeskondu hesaplaması yapılmamıştır.'' 
     
     Bank Kapital 
     Deloitte Touche Tohmatsu üyesi DRT Denetim Revizyon Tasdik Yeminli Mali Müşavirlik firması tarafından Bank Kapital için hazırlanan denetim raporunda ''bankanın eski hissedarı Ceylan Grubu ile ilişkili şirketlere önemli tutarlarda kredi tahsil edilmiştir'' denildi. 
     Raporda, ''özellikle Ceylan Grubu ve ilişkili şirketlere tahsil edilen krediler için ilgili şirketlerin gönderilen bağımsız teyid mektuplarına büyük bir çoğunlukla cevap vermemeleri nedeniyle söz konusu kredi ve faizlerinin tahsil edilebilirliğine ilişkin yeterli kanaat oluşturulamamıştır'' ifadelerine yer verildi. 
     
     Ulusal Bank 
     Grant Thornton International üyesi Engin Serbest Muhasebecilik ve Mali Müşavirlik tarafından Ulusal Bank için hazırlanan bağımsız denetim raporunda, bankanın Kasım 2000 tarihinde çıkan mali krizden olumsuz yönde etkilendiği belirtildi. 
     Raporda, bankanın sermaye yeterliliği rasyonunun sıfır olarak hesaplandığı ifade edildi. 
     
     Egebank 
     Deloitte Touche Tohmatsu üyesi DRT Denetim Revizyon Tasdik Yeminli Mali Müşavirlik firması tarafından Egebank için hazırlanan bağımsız denetim raporunda, ''bankanın eski hissedarı Demirel Grubu şirketlerine önemli tutarlarda nakdi ve gayrinakdi kredi tahsil edilmiştir'' denildi. 
     Raporda, şöyle denildi 
     ''Demirel grubu şirketlerinin kullandığı kredilerin ödemeleri sürekli ertelenmiş veya vadeleri uzatılmıştır. Bayraktar grubu riskleri, Bayraktar grubundan devralındığı sırada borcun nakli sözleşmeleri ve ibranamelerle Demirel grubu firmalarına transferleri yapılması öngörülen risklerdir. Ancak taraflar arasında akdedilen ve Egebank'ın alacaklı sıfatı ile imzalamış bulunduğu borcun nakli sözleşmelerinin gereği olarak Bayraktar Grubu, bankanın yasal kayıtlarında kendileri üzerinde gösterilen kredileri kabul etmemiş ve bu risklerin Demirel grubu riskleri haline dönüştüğünü belirtmişlerdir. Söz konusu kredi ve faizlerinin tahsil edilebilirliğine ilişkin yeterli kanaat oluşturulamamıştır.'' 
     Demirel grubu dışında, bankacılık grupları ile karşılıklı olarak kullandırılan krediler, çeşitli gruplara kullandırılan kredilerin bazıları ile diğer krediler içinde tahsili ''şüpheli'' krediler bulunduğu ifade edilen raporda, ''diğer banka gruplarına bağlı şirketlere kullandırılan kredilere karşılık olarak Demirel grubu şirketleri de ilgili bankalardan kredi kullanmaktadır. Bu tür karşılıklı krediler, bankanın likiditesini ters yönde etkilemiştir'' denildi. 
     
     Yurtbank 
     Deloitte Touche Tohmatsu üyesi DRT Denetim Revizyon Tasdik Yeminli Mali Müşavirlik firması tarafından hazırlanan Yurt Ticaret ve Kredi Bankası'nın Yurtbank bağımsız denetim raporunda, ''bankanın eski hissedarı olan Yurt grubu şirketlerine önemli tutarlarda kredi tahsis edilmiştir'' ifadesine yer verildi. 
     Raporda, ''Yurt grubu riskleri bankanın önceki ana ortaklarından Ali Balkaner'in ya da şirketlerinin sahibi ya da ilişkili bulundukları firmalara kullandırılan kredilerden oluşmaktadır'' denildi. 
     
     Sümerbank 
     Andersen Worldwide üyesi A.A. Aktif Analiz Serbest Muhasebecilik Mali Müşavirlik Anonim Şirketi tarafından Sümerbank için hazırlanan bağımsız denetim raporu da yayımlandı. 
     Sümerbank'ın denetim raporunda ise bankanın faaliyetlerine devam ettirebilmesi, mali bünyesinin güçlendirilmesi ve yeniden yapılandırılmasının Bankalar Kanunu'nda öngörülen gerekli önlemlerin alınmasına ve gelecek dönemde faaliyet sonuçlarının başarılı olmasına bağlı olduğunu gösterdiği vurgulandı. 






</TEXT>
</DOC>
