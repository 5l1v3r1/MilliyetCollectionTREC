<DOC>
<DOCNO> 45588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/son/sondun39.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un açıklamasının tamamı 
</HEADLINE>
<TEXT>

     ABD Başkanı George W. Bush, 11 Eylül'deki terörist saldırıların ardından her an gerçekleşmesi beklenen Afganistan'a askeri operasyon emrini, bugün verdi. 
     ABD Başkanı Bush, Beyaz Saray'dan yaptığı ve televizyonlardan canlı yayınlanan açıklamasında, ''operasyon emrini verdim'' dedi ve Afganistan'a askeri operasyonun başladığına işaret etti. 
     Başkan Bush, saldırıların arkasında olduğuna inanılan Suudi asıllı terör beyni Usame Bin Ladin ve terör örgütü El-Kaide'nin yanı sıra Taliban'ın askeri imkanlarının da hedeflendiğini bildirdi. 
     Bush, 20 Eylül'de Amerikan Kongresi'nde yaptığı tarihi konuşmayı hatırlatarak, Afganistan'daki Taliban yönetiminden, Bin Ladin ve adamlarının ABD'ye teslim edilmesi, El-Kaide terör kamplarının kapatılması yönündeki taleplerinin karşılanmadığını söyledi. Başkan Bush, ''Bu talepler yerine gelmedi. Şimdi Taliban, bunun bedelini ödeyecek'' diye konuştu. 
     Operasyonun çok kapsamlı olacağını belirten Bush, ''Amerika, Afgan halkının dostudur. Afganistan'da askeri hedefleri vururken, Afgan halkına yiyecek yardımı yapıyoruz. Amerika, teröristlerin düşmanıdır'' dedi. 
     George W. Bush, ''Bu savaşı, sabırla başarılarımızı biriktirerek kazanacağız'' derken, savaşın, Afganistan'daki hedeflerin vurulmasıyla sınırlı olmadığına ve daha geniş bir savaş olacağına işaret etti. 
     Terörün olduğu bir dünyada, barışın olamayacağını belirten Bush, ''Biz, böyle bir savaşın içine girmeyi istemezdik ama görevimizi tamamlayacağız'' dedi. 
     Bush, Amerikan halkının, harekat sonrası korku içinde olabileceğini, ancak ülkedeki eyaletlerin valileri ile koordinasyonlu bir şekilde, başta havaalanları olmak üzere güvenlik önlemlerinin artırıldığını bildirdi. 
     ''Gelecek aylarda sabır, gücümüz olacak'' diyen Bush, dördüncü sınıf öğrencisi bir kızın kendisine yazdığı mektubu, Amerikan halkının, durumu anladığına örnek olarak gösterdi. Bush, babası asker olan bu kız çocuğunun, ''Babamı, bu görevde size vermeye hazırım'' dediğini ve bu ''armağanın'' kendisi için çok değerli olduğunu söyledi. 
     Başkan Bush, ''Yorulmayacağız, yenilmeyeceğiz, sonunda barış ve özgürlük galip gelecek'' diye konuşmasını tamamladı. 
     






</TEXT>
</DOC>
