<DOC>
<DOCNO> 34303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/son/soneko08.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankacılar "Fischer çok iyimser" 
</HEADLINE>
<TEXT>

     Türkiye Bankalar Birliği TBB Yönetim Kurulu Başkan Vekili Akın Akbaygil, ''Fischer gerek Hükümetin siyasi olarak bu programın arkasında durmasından, gerekse programın gidişinden çok memnun'' dedi. 
     Uluslararası Para Fonu IMF Birinci Başkan Yardımcısı Stanley Fischer, Çırağan Sarayı'nda bankacılık sektörü temsilcileriyle yaptığı görüşmenin ardından herhangi bir açıklama yapmadı. 
     Toplantıda ele alınan konulara ilişkin bilgi veren Akın Akbaygil, IMF delegasyonu ile Hükümetin IMF destekli programın uygulanmasıyla ilgili görüşlerini aktardıklarını ve onların görüşlerini dinlediklerini söyledi. 
     Akbaygil, şunları kaydetti 
     ''Bizim edindiğimiz izlenim şu ki, Fischer gerek hükümetin siyasi olarak bu programın arkasında durmasından, gerekse programın gidişinden çok memnun. Kendisini Ankara ziyaretinden sonra çok tatmin olmuş gördük. Özellikle ekonominin temel unsurlarının, başta enflasyon olmak üzere çok olumlu gittiğini bize ifade etti. Programın başarısı hakkında bir kuşkusu olmadığını gördük.'' 
     Dalgalı kur konusunun görüşmede ele alınıp alınmadığına ilişkin bir soru üzerine Akbaygil, piyasaların mümkün olduğu kadar derinleşmesinin önemli olduğunu vurgulayarak, şu anda bu derinliğin fazla olmadığını ifade etti. 
     Akbaygil, şunları söyledi 
     ''Döviz piyasalarına bu derinliğin kazandırılması önemli. Döviz piyasaları aynı zamanda faiz piyasalarını, faiz piyasaları da mal piyasalarını etkilemekte. O da doğrudan doğruya büyümeyi ilgilendiren bir gerçek olarak karşımıza çıkıyor. Nasıl derinleştirebileceğimiz üzerine konuştuk.'' 
     
     Temel göstergeler 
     Bir gazetecinin, ''Fischer temel göstergelerdeki iyiye gidişin piyasalarca tam algılanamaması konusunda ne düşünüyor '' sorusu üzerine Akbaygil, ''Kendisi bizden çok daha iyimser. Sanki bizim bu iyileşmeyi yeterince algılayamadığımızı söyledi'' dedi. 
     Akbaygil, Fischer'in görüşme sırasında bankacılık sektörünün sorunlarıyla ilgili bir şey söylemediğini ifade etti. 
     Akın Akbaygil, ''Fischer'in bizden daha fazla programa desteği olması, umutlarınızı, beklentilerinizi yükseltti mi '' şeklindeki bir soruya, ''Beklentilerim daha olumlu. IMF'nin en yetkili ağızından gerek gidişat hakkındaki yaklaşımını duyduktan, gerekse programa ne derece angaje olduğunu gördükten sonra daha olumlu bakıyorum'' karşılığını verdi. 
     Kur ve faizlerin yükselişinin toplantıda gündeme gelip gelmediğinin sorulması üzerine Akbaygil, konunun gündeme gelmediğini belirtti. 
     Akbaygil, şöyle konuştu 
     ''Faizlerin yükselişi diye bir şey söylemek arabayı atların önüne koşmaktır. Bunu hep yapıyoruz. Faizler birer sonuçtur. Bunun arkasındaki olayları irdelemek lazım. Kasım ve Şubat krizinden sonra TL arzı dolayısıyla TL mevduatı azaldı. TL fon arzının azaldığı bir ortamda faizler nasıl düşürülür diye sormak çok abes.'' ''Fischer'a Bankalar Birliği olarak Türkiye'deki pozisyonu nasıl aktardınız'' sorusunu da yanıtlayan Akbaygil, ''Bankacılık sektörü olarak bu programın yanındayız. Onu ifade ettik. Ancak, programın esas hedefi olan büyümenin tekrar sağlanabilmesi için bankacılık sektörünün büyümesi gerektiğini kendisine söyledik'' dedi. 
     
     Açıkalın... 
     Dışbank Genel Müdürü Faik Açıkalın da, ağırlıklı olarak IMF programı üzerinde konuştuklarını söyledi. 
     Fischer'ın Türkiye'nin programının gayet iyi gittiğinden bahsettiğini belirten Açıkalın, ''Bankalar olarak programa full destek verdiğimizi söyledik'' dedi. 
     ''Pazartesi'den itibaren piyasalar rahatlamaya başlayabilir mi '' sorusu üzerine Açıkalın, son 1.5 haftadır piyasalarda bir ferahlama olduğunu, bunun en önemli göstergesinin de doların fiyatının 1 milyon 500 binden 1 milyon 300 binlere inmesi olduğunu anlattı. 
     Açıkalın, Fischer'ın gelmesinin buna ekstra motivasyon sağlayıp sağlamayacağına ilişkin bir soruya da, ''Sağlaması lazım. Üst düzey bir destek Türkiye'nin IMF için ne kadar önemli bir ülke olduğunu gösteriyor'' yanıtını verdi. 
     Bankacılarla yapılan görüşmeye Devlet Bakanı Kemal Derviş katılmadı. Görüşmede TBB Genel Sekreteri Ekrem Keskin, HSBC Bank Genel Müdürü Piraye Antika, Yapı Kredi Bankası Genel Müdürü Yardımcısı Hasan Ersel de hazır bulundular. 






</TEXT>
</DOC>
