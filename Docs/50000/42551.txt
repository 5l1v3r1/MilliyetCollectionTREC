<DOC>
<DOCNO> 42551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/spor/spo03.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ÜMİT’TEN İNCE AYAR 
</HEADLINE>
<TEXT>

Milanlı futbolcunun, gitmeden önce Galatasaray ile dört yıllık sözleşme imzaladığı ortaya çıktı. Yıldız oyuncu böylece Lazio maçındaki olası bir sakatlığa karşı kendisini garantiye aldı 
     ERHAN TELLİ 

     Gizli mukavele 
     SARI - Kırmızılı takımdan geçtiğimiz hafta ayrılarak Milan’a transfer olan Ümit Davala’nın, Şampiyonlar Ligi’nde oynanan Lazio maçında kendisine son kez forma giydiren Galatasaray Kulübü ile bir gecelik sözleşme imzaladığı öğrenildi. İtalya’ya gideceği için Lazio karşısında forma giymek istemeyen Ümit’in bu gizli mukavele ile ikna edilerek maça çıkarıldığı kaydedildi. 
     
     Kriz son anda aşıldı 
     LAZİO önünde kendisini riske atmak istemeyen yıldız futbolcu, Sarı - Kırmızılı yöneticilerle yaptığı görüşmede "Bu maçta ayağım kırılırsa ne olacak. Bana transferimi garanti edebilecek misiniz " diye sordu. Bunun üzerine Ümit’le, oynaması için Milan ile anlaştığı rakamlarla, yani yıllığı bir milyon dolardan dört yıllık apar topar sözleşme imzalandı ve kriz aşıldı. 
     
     Rekor ücret alacaktı 
     SÖZLEŞMENİN ancak Lazio maçında yaşanabilecek bir sakatlık halinde devreye girmesi karara bağlandı. Böylece Ümit’in Milan’a transferi suya düşseydi, yıldız oyuncu dört yıl daha Galatasaray’da kalacak ve rekor bir transfer ücreti alacaktı. İşler yolunda gidince Sarı - Kırmızılı kulüp hem güçlü rakibini devirdi, hem de ağır bir anlaşmadan kurtulmuş oldu. 
     
Bu böyle gitmez’Sarı - Kırmızılı futbolcular kötü oynadıklarını söylediler, "Artık kendimize gelmeliyiz" dediler 
     GALATASARAYLI futbolcular, Malatyaspor galibiyeti sonrası itirafta bulundular, "Kötü oynuyoruz, ama kazanıyoruz" diye konuştular. Takım kaptanlarından Suat, Malatyaspor maçında ilk yarıda istedikleri oyunu ortaya koymalarına karşın özellikle ikinci devre vasat bir futbol oynadıklarını söyledi, "Ancak Avrupa’da gerçek Galatasaray gibi mücadele edeceğiz" dedi. 
     SOL kanadın yıldızı Ergün ise tecrübeleri sayesinde yollarına kazasız devam ettiklerini kaydetti. Ünlü oyuncu, "Geçen yıllara oranla kötüyüz. Buna rağmen üç puan almasını biliyoruz ve yine lideriz. Fakat bu böyle gitmez. Kendimize çeki düzen vermeliyiz. Sahada daha derli toplu olmalıyız. Yoksa beklenmedik sonuçlarla karşı karşıya gelebiliriz" diye konuştu. 
     
Lucescu önlem alacak      TEKNİK Direktör Lucescu dün oyuncuları ile bir toplantı yaparak Malatyaspor maçını değerlendirdi. Rumen hoca özellikle ikinci 45 dakikadaki hataların altını çizip bundan böyle sahada kopuk kopuk oynayan bir Galatasaray görmek istemediğini bildirdi. Lucescu’nun göze hoş gelmeyen futbola karşı önlemler alacağı, özellikle motivasyon sorunu çeken futbolcularını sert bir şekilde uyaracağı öğrenildi. 
     
İtalyan kondisyoner      GALATASARAY, Şampiyonlar Ligi’nde oynayacağı PSV Eindhoven maçının hazırlıklarına dinlenmeden başladı. Sarı - Kırmızılı takımın dün akşam yaptığı çalışmaya Malatyaspor maçında ayak tarak kemiğinden sakatlanan Emre çıkmadı. Bu futbolcunun PSV karşısında oynayacağı belirtildi. Bu arada Galatasaraylı oyuncular dün yeni kondisyoner İtalyan Carlo Nicolini ile çalıştılar. Sarı - Kırmızılı takım bugün kampa girecek, yarın da Hollanda’ya gidecek. 
     



 SPOR 






















</TEXT>
</DOC>
