<DOC>
<DOCNO> 18683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/29/son/sontur03.html </URL>
<DATE> 2001/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP 5. Olağan Büyük Kurultayı bugün yapılıyor 
</HEADLINE>
<TEXT>

     DSP 5. Olağan Büyük Kurultayı, ASKİ Spor Salonu'nda bugün yapılıyor. 
     Kurultaya gelen konuklar ve delegeler, yoğun güvenlik önlemleri arasında sabahın erken saatlerinden itibaren salona alınmaya başlandı. 
     Kongrenin yapıldığı ASKİ Spor Salonu etrafındaki çevre yollarının yetersizliği nedeniyle yüzlerce otobüsle Türkiye'nin çeşitli yerlerinden kongreye gelen konuklar ve delegeler, salona girişte sıkıntı yaşadılar. 
     Yoğun güvenlik önlemlerinin alındığı Kurultay salonuna, üç noktadan girişe izin veriliyor. Birinci noktadan protokol, ikinci noktadan milletvekilleri, üçüncü noktadan ise kurultay delegeleri, konuklar ve basın mensupları salona alınıyor. Salon etrafında sabahın erken saatlerinde toplanan partililerden bazıları, davul zurna eşliğinde halaylar çekerken, çok sayıda seyyar satıcı da kurultay salonu civarında yerlerini aldı. Ankara Emniyet Müdürü Kemal İskender ve yardımcılarının bizzat denetledikleri güvenlik çalışmalarında, 2 bine yakın polis görev alıyor. 
     Kurultay salonunda kürsü üzerinde Türk Bayrağı ve DSP bayrağının arasında Atatürk ve DSP Genel Başkanı Bülent Ecevit'in büyük boy posterleri yer alıyor. 
     Kurultay delegelerine salonun ortasındaki platformda, milletvekilleri ve PM üyeleri için de kürsünün sol tarafındaki şeref tribünlerinde yer ayrıldı. DSP Genel Başkanı ve Başbakan Bülent Ecevit ile DSP Genel Başkan Yardımcısı eşi Rahşan Ecevit ise milletvekilleri ve PM üyelerinin bulunduğu şeref tribününün önünde oturacaklar. Kurultayda görev yapacak basın mensuplarının kürsünün sağında yer aldığı salonda, kürsünün üstüne ve karşısına yerleştirilen dev ekranlardan salondaki görüntüler yayınlanırken, Ecevit posterinin üzerine, ışıkla sık sık ''O sizi hiç aldatmadı'' sloganı düşürülüyor. 
     Kurultay salonunun üst tarafı, Türk Bayrakları, DSP bayrakları ve strafordan yapılmış güvercin motifleriyle süslenirken, tribünlerin üst tarafındaki giriş kapısının üzerine iki güvercin arasında büyük boy bir nazar boncuğu asıldı. Alınan bilgiye göre, bu güvercinlerden birisi Bülent Ecevit, diğeri ise Rahşan Ecevit'i temsil ediyor. 
     'Ak güvercin'' şarkısının sık sık seslendirildiği salonda, ''O sizi hiç aldatmadı'', ''Yemedik yedirmedik, çalmadık çaldırmadık'', ''Demokratik sol taklitçi değil, yerli ve gerçekçi soldur'', ''Soyguncuları, hırsızları ve hortumcuları tek tek yakaladık, yakalamaya devam ediyoruz'', ''Faili meçhulleri aydınlattık'', ''Bölücü ve dinci teröre darbe vurduk'', ''İncindik, incitmedik'', ''İstikrar ve uzlaşmanın mimarı Ecevit'' gibi sloganların bulunduğu pankartlar da yer aldı. 







</TEXT>
</DOC>
