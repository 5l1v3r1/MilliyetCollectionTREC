<DOC>
<DOCNO> 36602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/son/sonspo08.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta penaltı krizi.... 
</HEADLINE>
<TEXT>

     Beşiktaş'ta, Trabzonspor maçında yaşanan penaltı krizine Ahmet Yıldırım açıklık getirdi. 
     Ahmet Yıldırım, siyah-beyazlı takımın bu sabah gerçekleştirdiği idman sonrası yaptığı açıklamada, dünkü maçta kazandıkları penaltı atışı sırasında teknik kadronun, bu atışı kendisinin kullanmasını istediğini belirterek, ''Ancak o an Ahmet Dursun topun başına gitti. 
     Zaten 10 dakika önce gol atmıştı ve kendisine güvendiğini ifade edip 'penaltıyı ben atayım' dedi. Bunun üzerine kendisini öpüp, teknik kadroya da bunu söyledim'' diye konuştu. 
     Penaltı atışının kaçmasının çok normal olduğunu ifade eden Ahmet Yıldırım, ''Ahmet Dursun'a tüm takım ve taraftarlar olarak destek olmalıyız. Bir maçta penaltının kaçması çok doğaldır. Bugün Ahmet Dursun, yarın başka biri kaçırabilir. Biz şimdi hep beraber Ahmet Dursun'a destek olmalıyız'' diye konuştu. Trabzonspor yenilgisine de değinen Ahmet Yıldırım, dün beklemedikleri bir yenilgi aldıklarını kaydederek, ''Artık bu yenilgiyi unutmalıyız. Arkadaşlarımızla birlikte, bundan sonraki maçlarda daha dikkatli olmak ve bir daha taraftarlarımızı üzmemek için söz verdik. Bundan sonra çok daha iyi oynayacağız'' diye konuştu. 







</TEXT>
</DOC>
