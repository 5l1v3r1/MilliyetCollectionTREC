<DOC>
<DOCNO> 33685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/ekonomi/eko02.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İşler eylülde açılır 
</HEADLINE>
<TEXT>

Koç Holding Tofaş Grup Başkanı Bülent Özaydınlı, piyasalarda güven ortamının oluşması halinde Türkiye’nin eylül ayından itibaren toparlanacağını söyledi 
     EKONOMİ SERVİSİ 

     Koç Holding Tofaş Grubu Başkanı Bülend Özaydınlı, Türkiye’de güven ortamının oluşması halinde ekonominin eylülden itibaren yavaş yavaş toparlanmaya başlayacağını kaydetti. 
     Özaydınlı, ekonomik krizin artıları da olduğunu belirterek şöyle devam etti "Bunalımın eksileri de artıları da var. Hep eksisi yok, artısı da devalüasyondur. Devalüasyon iyi bir şey midir Genelde değildir ama ihracat açısından da olumlu yönleri olan bir gelişmedir. Sadece otomotivde değil, Türkiye’nin genel ihracatında ciddi artışlar getirecektir." 
     Özaydınlı, bu tür durumda kazançlı çıkan şirketlerin daha önceden önlem alanlar olduğunu, Tofaş’ın da bunlardan bir tanesi olduğunu vurguladı. Özaydınlı, yılın ilk yarısında iç talepte ciddi bir düşme olduğuna da işaret ederek, "Öyle umuyoruz ki eylül ile birlikte talepte bir kıpırdama olacak. Geçtiğimiz yılın rakamlarına ulaşmasak dahi bu sene ciddi rakamlar oluşturabileceğimizi umuyoruz" dedi. 
     
     Kriz beklentisi 
     Özaydınlı, "Ekonomik kriz bekliyoruz" diyenlerin bu söylemlerini daha somutlaştırmaları gerektiğini vurgulayarak, Türkiye’nin şu andaki durumunun ana nedenlerinden birinin bu tür beklentilerin yaratılmış olması olduğunu söyledi. Özaydınlı, "Ama Türkiye’nin genel parametrelerine bakıldığı zaman o kadar umutsuzluğa kapılacak bir nokta yok. Yeter ki öncelikle kendimize güvenelim. Onun da gereklerini yerine getirelim" dedi. 
     Tofaş’ın iç talepteki bu hızlı iniş çıkışları dikkate alarak, ihracata ağırlık verdiğini hatırlatan Özaydınlı, "Doblo tüm Avrupa ülkelerinde satılıyor ve bugün bir Avrupalı müşteri Doblo alabilmek için 2 ay beklemek durumunda." 
     
     Yeni ürünler geliyor 
     Özaydınlı, Tofaş’ın 2001’in sohbaharından itibaren yeni ürünler ithal etmeye başlayacağını kaydetti. 
     Bu yılın ilk 6 ayında toplam satışlarını yüzde 34 artıran tek otomotiv şirketinin Tofaş olduğunu belirten Özaydınlı, Tofaş’ın ihracatının bu yıl yaklaşık 800 milyon dolar, gelecek yıl ise 1 milyar dolar olarak gerçekleşeceğini sözlerine ekledi. 
     
Koç, otomobili şovla satacak      Koç Holding’e bağlı, Tofaş - Fiat, Otoyol - Iveco ve Alfa Romeo markalarının satış ve servis hizmetlerini yürüten 11 şirket, Birmot adında kurulan yeni bir şirketin çatısı altında toplandı. 
     Birmot Genel Müdürü Ersin İkier, sekiz ilde faaliyet gösteren Birmot’un, otomobillerin satış ve satış sonrasına önemli yenilikler getireceğini söyledi. 
     Birmot’ta müşteriye danışmanlık hizmeti verileceğini, aracın bakımı sırasında müşteriye şık bekleme salonlarında internet, TV ve müzik eşliğinde ikramlar sunulacağını kaydeden İkier, "Yeni otomobilin teslimatı bir seremoni ile gerçekleştirilecek. Aracın saten örtüsü açılarak, müşterimiz ile ilk hatıra fotoğrafını biz çekeceğiz" diye konuştu. 
     



 EKONOMİ 






















</TEXT>
</DOC>
