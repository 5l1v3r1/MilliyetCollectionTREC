<DOC>
<DOCNO> 24755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/03/spor/aspo.html </URL>
<DATE> 2001/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ÜÇ ADIMDA ZİRVE 3 - 0 
</HEADLINE>
<TEXT>

Azerbaycan karşısında, Tayfun, Hakan Şükür ve Oktay’ın golleriyle ilk yarıda işi bitirdik. İsveç’in, Slovakya önündeki galibiyetiyle liderliği de ele geçirdik 
     Futbolda heyecan ve hedefler hiç bitmez... Ligi noktaladık, ama futboldan yine kopamadık... Bu kez milli heyecana bir haftalığına yelken açtık... Önce Azerbaycan’ı ağırladık, onları farklı skorla uğurladık... Şimdi sırada Makedonya var. 
     Azerbaycan’ı tüm çirkin dedikodulara rağmen, hani benzetme yerindeyse evire - çevire yendik... Makendonya maçı öncesinde moral depoladık. 
     İster inanın, ister inanmayın. Uzun zamandır ilk kez böylesine hırslı ve kolektif futbolun tüm unsurlarını yerine getiren bir Ay - Yıldızlı ekip izledik. Azerbaycan’ın gücü kendi çapında... Yıldızı yok. Koşan ve ayağa zaman zaman iyi top yapan ekip. Hepsi o kadar... Ama karşısında öyle bir ekip buldu ki Azerbaycan, yapacağı hiçbir şeyi yoktu. Kaderine razı olmaktan başka. Özellikle ilk yarıda Ay - Yıldızlılar sahanın her alanında müthiş pres uyguladılar. Attıkları şık gollerle hem alkış aldılar. Hem de bu zorlu Dünya sınavında bizi umutlandırdılar. Dünkü mücadelede Ay - Yıldızlı ekipten birini vitrine çıkarmak haksızlık olur. Kuşkusuz oyun içinde zaman zaman hata yapanlar oldu. Ama bu hataları anlatıp bu güzelliğe gölge düşürmek istemiyoruz. Hepsini gönülden alkışlıyor. Hırsları ve oyun disiplinleri nedenleriyle kendilerini kutluyoruz... Sıra Makendonya’da dedik ya haydi çocuklar aynı mücadeleyi bu maçta da sizden bekliyoruz. 
     Millilerimiz maça fırtına gibi başladı. Daha kronometrelerin birinci dakikayı gösterdiği sırada Emre, ceza alanı yayı üzerinde sağda hareketlenen Tayfun’un önüne topu yuvarladı. Tecrübeli futbolcu gelişine mermi gibi vurdu. Kaleci topu ağlarda gördü 1 - 0 
     3. dakikada kaleci Rüştü, rakibin bu yarıdaki tek gollük atağını önlerken büyük alkış topladı. Bu dakikada G.Gurbanov yay üzerinden sert vurdu. Rüştü topu son anda tokatlayarak kornere çeldi. 
     20. dakikada Abdullah soldan indi, sert vurdu. Kaleci kornere çıkardı. 
     Milliler fark peşindeydi. 30. dakikada maçın yıldızı Tayfun sıfıra kadar indi. Ön direğe kesti. Oktay, klas bir vuruşla farkı ikiye çıkardı 2 - 0 
     34. dakikada Oktay topla solda buluştu. Bekledi, düşündü ve topu arka direğe yükseltti. Hakan Şükür adeta havada asılı kaldı ve kafayı çaktı 3 - 0 
     90. dakikada Hakan Şükür kaleci ile karşı karşıya kalmasına rağmen topa kötü vurunca milliler mutlak golden oldu. 
     
Güneş Hak ettik      Milli Takım Teknik Direktörü, ligin bitmesine rağmen yüksek tempoyla üstün bir oyun oynadıklarını söyledi 
     MİLLİ Takım Teknik Direktörü Şenol Güneş, Azerbaycan karşısındaki galibiyeti hak ettiklerini söyledi. Güneş, "Oyuncularımızı tebrik ediyorum. Ligin bitmesine rağmen çok yüksek bir tempoda oynadılar. Rakibi yoğun presle boğduk, üstün bir oyunla ilk yarıda üç gol bulduk. Bu maçı unuttuk. Sıfırdan başlıyoruz. Artık Makedonya sınavını düşünüyoruz" dedi. 
     GÜNEŞ, seremoni olayı ile ilgili olarak da "Futbol, siyasetin ve ticaretin dışında tutulmalı, federasyonun özerk bir kurum olduğu hatırlanmalı. Futbolun sahibi FIFA’dır. Onun kurallarına uygun olarak futbolcularımız seremoniyi kapalı tribüne doğru yapmıştır" diye konuştu. Güneş, Bakan Ünlü’nün anlayışlı olacağına inandığını da kaydetti. 
     
İsveç 2-0 galip      MİLLİ Takımımız’ın da yer aldığı 4. Eleme Grubu’nda dün oynanan maçta İsveç, Slovakya’yı 2 - 0 mağlup etti. İsveç’in başkenti Stockholm’deki karşılaşmada ev sahibi takımın gollerini 45 ve 51. dakikalarda Marcus Allback kaydetti. Böylece İsveç, lider Slovakya’yı üçüncü sıraya itti. Grubun diğer maçında ise Makedonya ile Moldova 2 - 2 berabere kaldı. Bu sonuçla Milli Takımımız averajla liderliğe oturdu. 
     



 SPOR 
























</TEXT>
</DOC>
