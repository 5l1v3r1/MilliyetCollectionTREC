<DOC>
<DOCNO> 4495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/29/son/soneko07.html </URL>
<DATE> 2001/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorunlu Tasarruf'ta nema ödeme hazırlığı 
</HEADLINE>
<TEXT>

     Kamuoyunda ''Zorunlu Tasarruf Hesabı'' olarak bilinen Çalışanların Tasarrufa Teşvik Hesabı ÇTTH kapsamında, Şubat ayında nema ödemesi yapılmasına ilişkin Yüksek Planlama Kurulu YPK kararı tamamlandı. 
     Nema ödemesinin Şubat ayında yapılabilmesine yönelik YPK kararının bugün Hazine Müsteşarlığı'na iletilmesi bekleniyor. 2000 yılı Aralık ayına ait nema oranı Ocak ayı sonu itibariyle belirlenebildiği için, ödenecek nema miktarı, bu ay sonunda ortaya çıkacak. 
     Geçen yıl Şubat ayında, hesap kapsamında bulunan yaklaşık 7.6 milyon kişiye toplam 503 trilyon lira nema ödemesi yapılmıştı. Çalışanlar, 1998'de toplam 140 trilyon lira, 1999'da da 281 trilyon lira nema almıştı. YPK kararı çerçevesinde bu yıl, hak sahiplerine 11. nema ödemesi yapılacak. 4447 sayılı İşsizlik Sigortası Kanunu ile 1 Haziran 2000'den itibaren tasarruf kesintileri ile devlet-işveren katkıları durdurulmuştu. Hesapta biriken para, YPK'nın belirlediği esaslar dahilinde Hazine tarafından değerlendirilmeye devam ediliyor. Hesaba para girişi olmaması ve iç borçlanma faizlerindeki düşüş nedeniyle çalışanların nema tutarını olumsuz etkilenmesi bekleniyor. Hazine Müsteşarlığı verilerine göre, zorunlu tasarruf hesabında, 30 Kasım 2000 itibariyle 6 katrilyon 435.4 trilyon lira birikti. Hesabın oluşturulduğu 1 Nisan 1988'den Kasım-2000 sonuna kadar geçen sürede, hesabın nemalandırma oranı da kümülatif olarak yüzde 302.54'e ulaştı. 




</TEXT>
</DOC>
