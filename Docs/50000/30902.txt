<DOC>
<DOCNO> 30902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/07/son/sontur17.html </URL>
<DATE> 2001/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırıkkale'de dolu demiryolunu kapattı 
</HEADLINE>
<TEXT>

     Kırıkkale'nin Yahşihan İlçesi'ne bağlı Irmak Beldesi'nde sağanak ve dolu sonucu demiryolu ulaşıma kapandı. Yağış, ekili alanlara da büyük zarar verdi. 
     Alınan bilgiye göre, öğle saatlerinde başlayan sağanak, bir süre sonra doluya dönüştü. Yağış sonucu beldeden geçen demiryolu ulaşıma kapandı TCDD'ye ait bakım ve tamir atölyesi sel sularıyla doldu. Atölyedeki aletlerin kullanılamaz hale geldiği bildirildi. 
     Yağış sonucu beldede yaklaşık 50 ev su baskınına uğradı. Kırıkkale Belediyesi itfaiye ekipleri, evlerdeki suları boşaltma çalışmalarına başladılar. 
     Bu arada özellikle buğday, sebze meyve ekili alanlarla bağların tahrip olduğu bildirildi. 
     Ulaşıma kapanan demiryolunun açılması için TCDD yetkilileri, çalışmalarını sürdürüyorlar. 
     Öte yandan, Kastamonu'nun Tosya İlçesi'nde şiddetli yağışın bağ ve bahçelerde tahribata yol açtığı, hasar tespit çalışmalarına başlandığı bildirildi. 






</TEXT>
</DOC>
