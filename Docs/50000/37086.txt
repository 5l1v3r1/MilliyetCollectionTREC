<DOC>
<DOCNO> 37086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/son/soneko22.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fitch kredi notunu düşürülmesinin gerekçelerini açıkladı 
</HEADLINE>
<TEXT>

     Uluslararası derecelendirme kuruluşu Fitch, ''IMF ve Dünya Bankası'ndan mali desteğin artmasına rağmen, yatırımcılar ve kamuoyunun, kamu maliyesi ve Türk lirası'nın sürdürülebilirliğine güveni henüz sağlanmadı'' dedi. 
     Fitch, Türkiye'nin kredi notunu düşürmesi ve negatif izlemeye almasının gerekçelerini açıkladı. 
     Fitch tarafından yapılana açıklamada, yüksek faiz oranlarıyla borçlanmak zorunda kalan Hükümet'in, küresel ekonomik yavaşlamanın olumsuz etkisi, riskten kaçınmak isteyen yatırımcıların artması ve Arjantin krizinin bulaşma riskinin daha da yükselmesi nedeniyle, iç borç tuzağına düşme riski taşıdığı kaydedildi. 
     Dalgalı döviz kuru, mali sistemin sağlamlaştırılması ve geniş kapsamlı yapısal reformların, orta vadede kalıcı bir toparlanma ihtimalini oluşturduğunun belirtildiği açıklamada, reel faiz oranlarının, şimdiki yüzde 30'un üstünden çok daha düşük çift haneli rakamlara çekemediği sürece, bu olumlu yanların kısa vadede çok az etkili olacağı vurgulandı. 
     Açıklamada, IMF'nin, dokuzuncu gözden geçirmesinin başarıyla sonuçlandırılması ve 1.5 milyar dolarlık kredi diliminin ödenmesinin olumlu gelişmeleri olduğu, fakat yine de, Türkiye'nin iç ve dış şoklara büyük ölçüde açık olmaya devam ettiği ifade edildi. Fitch, Türkiye'nin, dış borçlarını ödeme yükümlülüklerini yerine getirebileceğini, kamu borçlarının yüzde 80'inin Fon'daki bankalar ve kamu bankaları tarafından elde tutulması nedeniyle sürdürülebilirliğinin yüksek olduğunu kaydetti. Fitch, Türkiye'nin uzun vadeli döviz cinsinden kredi notunu B 'dan B'ye, uzun vadeli yerel para cinsinden kredi notunu da B'den B- 'ye düşürmüştü. 







</TEXT>
</DOC>
