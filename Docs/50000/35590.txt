<DOC>
<DOCNO> 35590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/05/son/sonspo08.html </URL>
<DATE> 2001/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum ile çok özel... Teknik direktörün gözüyle Beşiktaş... 
</HEADLINE>
<TEXT>

     Beşiktaş Teknik Direktörü Christoph Daum, AC Milan ile yaptıkları jübile maçının 2 galibi bulunduğunu, bunlardan birinin çocuklar, diğerinin ise Mehmet olduğunu söyledi. 
     Christoph Daum, Fulya Tesisleri'nde düzenlediği basın toplantısında, çocukların yaşamla mücadele etmeleri açısından bu karşılaşmanın çok önemli olduğunu belirterek, ''Bence bu maçın asıl galipleri çocuklardır. Diğer galip ise kendini destekleyen binlerce taraftar karşısında son maçını oynayan Mehmet'tir'' diye konuştu. 
     AC Milan maçının kendileri için çok ciddi bir sınav niteliğinde geçtiğini vurgulayan Daum, bu galibiyetin doğru bir anda alındığını ve kulüp başkanı Serdar Bilgili'nin de doğru yolda olduğunu gösterdiğini bildirdi. 
     ''Bu başkanımız olmasa birçok şeyi elde edemez ve birçok şeye ulaşamazdık'' diyen Alman teknik adam, Bilgili'nin, yönetici arkadaşlarıyla birlikte takımın ihtiyacı olan herşeyi yapacağına inandığını kaydetti. 
     Daum, ligin başlamasına az bir süre kaldığını belirterek, ''Şampiyonluk startımız için birkaç günümüz var'' dedi. 
     Trabzonspor karşılaşmasında forma giydireceği futbolcular konusunda henüz net bir düşüncesi olmadığını ifade eden Daum, ''Bu maça daha 5 gün var sakatlık veya hastalık da yaşayabiliriz. Bu nedenle temkinli davranıyorum'' diye konuştu. 
     Alman çalıştırıcı, bir basın mensubunun İlhan ve Tümer'in transferi konusundaki sorusuna şu yanıtını verdi 
     ''Ligin ilk maçına az bir süre kaldı. Ama İlhan ve Tümer konusunda yönetime güveniyorum. Biz ikisinin de Cuma günü oynayacağını düşünüyoruz ve öyle hareket ediyoruz.'' 
     Takımla birlikte bugün antrenmana çıkan kaleci Shorunmu ile ilgili bir soru üzerine de Daum, şöyle konuştu 
     ''Shorunmu ile Beşiktaş olarak sözleşmeyi uzatmıştık. Ancak, Ocak ayındaki Afrika Kupası maçlarına katılmamasını şart koşmuştuk. Biz Baya'dan da aynı şeyleri istedik ve Tunuslu futbolcumuz bize artık Afrika Kupası maçlarına katılmayacağına dair belge getirdi. Shorunmu ise bunu yapmadı. Oysa biz onlara Dünya Kupası Eleme Grubu maçlarına gidebileceklerini ifade etmiştik. Bu nedenle Shorunmu'nun yeniden Beşiktaş'a dönmesinin zor olduğunu düşünüyorum.'' 
     Alman teknik adam, yabancı kaleci arayışlarının sürdüğünü ve kısa sürede bir yabancı kaleci transfer edeceklerini söyledi. Damu, Eintracht Frankfurt'un kalecisi Heinen ile ilgilendiklerini, parasal konularda anlaşmaları durumunda bu kaleciyi transfer edebileceklerini sözlerine ekledi. 
     Bu arada kaleci Shorunmu da antrenman sonrası eşyalarını toplayarak Fulya Tesisleri'nden ayrıldı. 
     Diğer yandan Daum, bugünkü antrenman sonrası futbolcularını Fulya Tesisleri'nde hazırlanan özel taşlı havuzda yürüttü. 
     
     







</TEXT>
</DOC>
