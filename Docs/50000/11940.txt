<DOC>
<DOCNO> 11940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/18/yazar/sazak.html </URL>
<DATE> 2001/03/18/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
CHP'nin solu 
</HEADLINE>
<TEXT>

     Yeni oluşum, "merkez sağ"da beklenirken Kemal Derviş'in sahneye çıkışıyla Ecevit sonrası DSP'den CHP'ye uzanan yelpazedeki "sol harmanlama" daha güncel hale geldi. 
     Hafta boyunca gözler Erdal İnönü'nün alacağı karara çevrilmişti. 
     Beklenen oldu ve Erdal Bey veda mesajı yayınlayarak CHP'den ayrıldı. Ne zeytin dalına başkanlık, ne yeni kurulacak partiye önderlik .. İnönü, SODEP nedeniyle üniversiteden emekliliğini istediği tarihin üzerinde geçen 18 yılı anımsatarak, aslan sosyal demokratlara "aklın yolu"nu gösterdi 
     "Böyle olumsuz bir gidiş er geç bir ya da daha çok yeni partiler doğurur. Seçmenlerimizin bir partiye, daha iyi seçenek bulamadıkları için istemeye istemeye oy vermeye devam edeceklerini, özledikleri partiyi oluşturmak için harekete geçmeyeceklerini sanmak yanlıştır." 
     Mesaj CHP'de Baykal yönetimine, ancak zamanlaması da içeriği kadar önemli. The Wall Street Journal'ın "Türkiye'nin üzerindeki lanet" diye tanımladığı siyaset sınıfına güvensizlik doruktayken solda ağırlığı olan İnönü'nün sözleri, toplumdaki "değişim" istemini ateşlemeye yöneliktir. 
     Strateji Mori'nin araştırmasında misyonu ekonomi olan ve partili kimliği olmayan Kemal Derviş'e halkın yüzde 62'sinin destek vermesi de toplumdaki arayışın somut göstergesi değil midir 
     Halkın gözünde ikinci Sezer doğuyor 
     Ancak bu tabloyu aşırı abartarak Derviş'i asıl uğraşı olan ekonomiyi düzeltmekten alıkoymaya çalışmak da doğru değil. Ekonomi yönetimi üçüncü kez duvara çarparsa, bu defaki hasar siyasi iktidarla sınırlı kalmaz, rejim de rayından çıkabilir Dolayısıyla Kemal Derviş'in "potansiyel liderliğini" tartışırken soyut senaryolar yerine somut başarıları beklemek gerekiyor. Siyasi amigolukla Derviş'e kazandırılacak mesafenin sonunda yeni bir Cem Boyner serüveni yaşanmamalıdır 
     DSP'de Ecevit sonrası açısından önemli bir gösterge mayıstaki kurultay olacak. 
     CHP'ye dönersek. 
     İnönü "birden çok parti kurulabilir" uyarısını yaparken CHP'deki çözülmeyi izliyordu. Karayalçın PM'den, Moğultay partiden istifa ettiler. Fikri Sağlar ise ihraç edildi. Bu manzara SHP kanadının CHP'den kopuşunu haber veriyor. Ercan Karakaş, Aydın Güven Gürkan, Seyfi Oktay'ın da katılımıyla yeni partilerden ilki ufukta göründü. Yeni oluşum "CHP'nin solu"nda gerçekleşeceğe benziyor. 
     CHP'de kalanlara, o arada Prof. Hurşit Güneş'e dikkat. Gelecek yapılanmasında rahmetli Turan Hoca'nın oğlunun adını sıkça duyacağız. 
     Soldaki harmanlama gelecek seçimin kaderini de tayin edecek. 
     
     





Küçük ilanlar 


Herkese de banka olmaz 


Emel, evindeki o erkek kim 


Son şans Yeni reçeteyle Ulusal Program... 


Siyasetin ortası Sinema 


Nankör kediler partisi 


Süngümüz düştü... 


Su ve telefon 


Taliban, Mona Lisa’yı ele geçirdi 


İktisatçılar 


CHP'nin solu 


Çetin ceviz 


Hayat devam ediyor 


</TEXT>
</DOC>
