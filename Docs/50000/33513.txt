<DOC>
<DOCNO> 33513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/23/son/sontur29.html </URL>
<DATE> 2001/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gülay Aslıtürk'e göre hakkındaki suçlamalar siyasi 
</HEADLINE>
<TEXT>

     Türkiye'nin iade talebiyle yaklaşık 1,5 yıldır İngiltere'nin başkenti Londra'da yargılanan eski Şişli Belediye Başkanı Gülay Aslıtürk'ün duruşmasına bugün devam edildi. 
     Aslıtürk'ün İngiliz avukatı Clair Montgomery, davanın görüldüğü Bow Street Sulh Hukuk Mahkemesi'ne, deliller ve belgeleri içeren 6 büyük mukavva kutuyla geldi. Duruşmada, Aslıtürk'ü Türkiye'deki davalarda temsil eden Türk avukat Yağız Dağlı da hazır bulundu. 
     Duruşmanın başlagıcında, Kraliyet Başsavcılığı adına Türkiye'yi temsil eden James Lewis, Türkiye Cumhuriyeti İçişleri Bakanlığı tarafından gönderilen ve Aslıtürk'ün Türkiye'de çıkarılan Şartla Salıverme Yasası kapsamı dışında kaldığını gösteren belgeyi Yargıç Geoffrey Wicks'e sundu. 
     Duruşmada savunma yapan Aslıtürk'ün İngiliz Avukatı Montgomery, davanın ardında ''politik nedenlerin bulunduğunu'' öne sürdü ve ''Müvekkilimin hırsızlık, yolsuzluk yaptığına, cebine para attığına dair bir delil yok'' dedi. Türkiye'nin hazırladığı iade dosyasını, ''basit ve içerikten yoksun'' diye niteleyen savunma avukatı, Aslıtürk'ün Türkiye'ye iade edilmemesi gerektiğini savundu. 
     Avukat Montgomery, daha sonra müvekkili Aslıtürk'ü tanık koltuğuna çağırdı. 
     ''Kuran'a el basarak doğruları söyleyeceğine'' dair yemin eden Aslıtürk, avukatının sorularını yanıtlarken, kendisiyle ilgili açılmış davaların tümünün, ''politik etkilerle ortaya çıktığını''öne sürdü ve Türk hukuk sisteminin ''siyasetçilerin etkisi ve baskısı altında olduğunu'' iddia etti. 







</TEXT>
</DOC>
