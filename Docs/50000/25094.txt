<DOC>
<DOCNO> 25094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/spor/yuru.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya’nın ardından 
</HEADLINE>
<TEXT>

     ÖMER ÜRÜNDÜL 

     Bu seneki ekstra play - off çekişmeli, heyecanlı ve kaliteli maçlara sahne oldu. Günümüz futbolunun istediği temel ilkeler genelde gündeme geldi. Aşırı sıcağa ve rutubete rağmen takımların fizik kondisyonları çöküntüye uğramadı. Maçlarda yüksek tempo, ileride geride çoğalma prensibine özen göstermek ve pres uygulamak gibi çağdaş görüntüler vardı. 
     Finalde iki takım teknik direktörleri de rakiplerini iyi etüt etmişlerdi. Motivasyon üst düzeydeydi. Oyun disiplininden hiç kopulmadı. Yüksek tempoya ve topu kazanan tarafın hücumu düşünmesine rağmen pozisyon kısırlığının başlıca sebebi takım savunmalarının başarısındaydı. Klasman grubundan gelen Malatyaspor ile Sakaryaspor’un günümüzün istediği finale uygun taktik stratejileri ve saha 
     içi doğruları futbolumuzdaki gelişmenin son canlı göstergesiydi. Bizi mutlu eden bir önemli konu da Sakaryaspor’un ön liberolu dörtlü defans uygulamasıydı. Hem de kusursuz biçimde. Rıdvan Dilmen de Altay’da son maçta aynı uygulamayı yaptı. Ancak kadro yapısı ve takımın oyun anlayışı bu düzene ters kutup teşkil etti. Fatih Terim, Galatasaray’ı bu çağdaş modelle UEFA şampiyonu yaptı. Milli Takım’ın da dörtlü defansa geçmesi gerektiğini sık sık vurguladık. Şenol Güneş de artık bu düzene ısındı. 
     Hakemler ülkemizde bazı olumsuz şartlar ve de başta medya olmak üzere baskılarla zihinsel sıkıntı içindeler. Bu yüzden istemeden de olsa üç büyüklerin maçlarında ve de kritik karşılaşmalarda ev sahipleri adına objektiflikten sapıyorlar. Bu tablo da hakem müessesesine güvensizlik getiriyor. Önemli, kritik bir maçı çok iyi yöneten, ama bir hata yapan hakem, fiili ve sözlü saldırıya uğruyor. Yaptığı hatada kasıt unsuru aranıyor. Medyada yerle bir ediliyor. En son örnek Musa Eryılmaz. Halbuki hakem hatalarını da futbolun bir parçası kabul etmek gerekir. Şampiyonlar Ligi finalinde Hollandalı Dick Jol’ün genel yönetimi berbattı. Ayrıca iki uydurma penaltı verdi. Ama maçtan sonra ne tecavüze uğradı, ne de medyada gündeme taşındı. 
     Süper Lig’e yükselen Malatyaspor’a hoşgeldin diyerek yazımızı noktalıyoruz. 
     



 SPOR 




















</TEXT>
</DOC>
