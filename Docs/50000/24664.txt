<DOC>
<DOCNO> 24664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/son/sondun12.html </URL>
<DATE> 2001/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Der Spiegel dergisi İslamiyeti kapak yaptı 
</HEADLINE>
<TEXT>

     Alman Der Spiegel dergisi, ''Muhammed kimdi - İslamiyetin sırrı'' başlığıyla İslam dinini kapak yaptı ve konuya geniş yer ayırdı. 
     Dergi, ''Peygamberin Gücü'' başlığıyla yaklaşık 20 sayfada verdiği haberde, İslamiyet, Hz. Muhammed ve aşırı dinci teröristler hakkında ayrıntılı bilgi verdi. 
     Hiçbir dinin Hıristiyanlar için İslamiyet kadar yabancı olmadığı belirtilen dergide, İslamiyetin ''inananlardan çok şey istediği, ancak inançlılara da çok şey verdiği'' vurgulandı. 
     Dante ve Voltaire gibi büyük düşünürlerin Hz. Muhammed'i sert şekilde eleştirdiklerini hatırlatan dergi, araştırmacıların ise Hz. Muhammed'in yaşantısı ve düşünceleri hakkında takdire değer bulgular ortaya çıkardıklarını yazdı. 
     Hz. Muhammed'in yaşadığı bazı olaylara da yer veren dergi, dünyada hiçbir dinin İslamiyet kadar hızlı yayılmadığına dikkati çekti. İslamiyette ''Allah''la kul arasında arabulucu olarak papaz ya da rahip gibi hiçbir din görevlisinin bulunmadığına işaret eden dergi, İngiliz Felsefe Profesörü Ernest Gellner'in ''İslamiyet, dinden çok daha fazla bir şey. İslamiyet, Allah'ın dünya için öngördüğü bir toplum düzeni tasarısı'' şeklindeki sözlerine yer verdi. Aşırı dinci teröristlerin ise, ''inançsız'' oldukları gerekçesiyle Almanya ve diğer batılı ülkeleri tehdit ettiklerini yazan Der Spiegel,Mısır Din Bakanı Hamdi Saksuk'un ''İslamiyet hoşgörü demektir'' şeklindeki sözlerini aktardı. 
     Saksuk ile yapılan bir röpörtaja yer veren dergi, İslam dünyasının tanınmış üniversitelerinde eğitim gören ve bir Alman'la evli olan 67 yaşındaki Saksuk'un, Afganistan'daki Taliban yönetimini şiddetle kınadığını yazdı. Dergi ayrıca Saksuk'un, İslamiyette tüm insanların eşit olduğunu vuguladığını, Hz. Muhammed'in Medine'de hazırladığı bir ''anayasada'' tüm insan haklarının yer aldığını söylediğini belirtti. 







</TEXT>
</DOC>
