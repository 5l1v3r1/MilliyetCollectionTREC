<DOC>
<DOCNO> 30734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/son/sontur10.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Ceza Yasası değişiyor, idam cezası kalkıyor... 
</HEADLINE>
<TEXT>

     Adalet Bakanlığı'nca oluşturulan komisyon, Türk Ceza Kanunu'nun değiştirilmesine ilişkin çalışmalarını tamamladı. Adalet Bakanı Hikmet Sami Türk, Türk Ceza Kanunu Tasarı Taslağı'nın, çağdaş suç ve ceza siyasetine uygun bir reform niteliği taşıdığını bildirdi. 
     TCK taslağının getirdiği önemli düzenlemelere ilişkin bilgi veren Bakan Türk, taslağın çağdaş suç ve ceza anlayışına uygun bir reform niteliğinde olduğunu belirterek, bu taslakla ceza hukukunun 21. yüzyılın anlayışına uygun olarak bütünüyle yenilendiğini ifade etti. 
     Bakan Türk'ün verdiği bilgiye göre, taslakla, ölüm cezası kaldırılıyor, yerine ağırlaştırılmış müebbet hapis cezası getiriliyor. Soykırım, insanlığa karşı suçlar, göçmen kaçakçılığı, insan ticareti, insan üzerinde deney, radyasyona maruz bırakma, hile ile boşanma, açlık grevine ve ölüm orucuna teşvik etmek de suç kapsamına alınıyor. Bakan Türk, idam cezasının kaldırılmasına ilişkin değişikliğin yasalaşıp yasalaşmayacağına ilişkin bir soru üzerine, Türkiye'nin Avrupa Konseyi'ne üye ülkeler arasında ölüm cezasını yasalarında koruyan tek ülke olduğuna, ancak bu cezanın 1984'den bu yana uygulanmadığına işaret etti. Ölüm cezasının caydırıcılığının tartışıldığını ifade eden Türk, ''Türkiye, ülke yararları ve çağdaş ceza anlayışının niteliklerini de dikkate alarak, bu konuyu değerlendirmek zorundadır'' dedi. 
     Türk, idam cezası nedeniyle suçluların iadesinde sorunlar yaşandığını da hatırlatarak, ''Türkiye'nin, Avrupa İnsan Hakları Sözleşmesi'nin ek 6. protokolünü de dikkate alarak, idam cezasının kaldırılmasını tartışmasının tam zamanıdır'' diye konuştu. 
     Adalet Bakanı Hikmet Sami Türk'ün verdiği bilgiye göre, taslağın getirdiği önemli düzenlemeler şöyle 
     -Çocuk ve küçüklere ilişkin hükümler ayrı bir kısımda düzenlendi. Taslak, 12-15 yaş grubunu çocuk, 15-18 yaş grubunu ise küçük olarak tanımlıyor. Çocuklardaki cezai sorumluluk yaşı 11'den 12'ye yükseltiliyor. Fiili işlediği tarihte 12 yaşını bitirmemiş çocuklar hakkında cezai kovuşturma yapılmayacak. Çocuklara uygulanacak cezalar ve önlemler büyüklerden ayrı olarak ayrıca koruyucu, tedavi edici ve eğitici önlemlere de yer veriliyor. 
     -Taslak ilk kez soykırım jenosit ve insanlığa karşı suçları da ceza kapsamına alıyor. Jenosit, 2. Dünya Savaşı yıllarında Nazi uygulamalarında görüldüğü gibi milli, etnik, ırki, dini veya herhangi bir grubun tamamen veya kısmen ortadan kaldırılması kastıyla işlenen suç olarak tanımlanıyor. İnsanlığa karşı suçlar ise siyasi, felsefi, ırki veya dini saidlerle nüfusun sivil grubuna karşı işlenen çeşitli insanlık dışı fiilerden oluşuyor. Taslakta soykırım suçuna yer verilmesi ile birlikte 1948 tarihli BM Sözleşmesi'nden kaynaklanan ve Türkiye'nin de katıldığı sözleşmedeki hükümlülük yerine getirilmiş oluyor. 
     Göçmen kaçakçılığı suç sayılıyor 
     -Taslak, özellikle yoksulluk nedeniyle oluşan ve uluslararası alanda yoğun bir şekilde ortaya çıkan ve sınıraşan suç örgütlerince gerçekleştirilen göçmen kaçakçılığına da ceza öngörüyor. 
     -Uluslararası sözleşmelere uygun olarak insan ticareti de suç fiileri arasına alınıyor. Zorla çalıştırmak veya hizmet ettirmek, esarete veya benzeri uygulamalara tabi kılmak, beden organlarının verilmesini sağlamak için tehdit ve cebir, şiddet veya nüfuzu kötüye kullanmak veya kandırmak veya çaresizliklerinden veya bir kimse üçerinde sahip olunan denetim olanaklarından yararlanarak rızalarını elde etmek suretiyle kişileri tedarik etmek, kaçırmak, bir yerden diğer bir yere götürmek, sevketmek ve barındırmak suç haline getiriliyor. Bu fiiler 18 yaşını doldurmamış çocuk ve küçüklere karşı işlenmesi veya örgüt eliyle işlenmesi durumunda verilecek cezalar da artırılacak. 
     -Taslak, iyileşmesi mümkün olmayan ve ileri derecede acı veren, çekilmez derecede ağrılı bir hastalığa tutulmuş bulunan bir kimsenin ızdıraplarına son vermek maksadıyla işlenen adam öldürme fiili için 1 yıldan 3 yıla kadar hapis cezası öngörülüyor. 
     Bu düzenlemeye ilişkin olarak Bakan Türk'e, ''Bu ötenazi mi '' diye soruldu. Türk, bunun ötenazi olmadığını, zaten Türk hukukunda rızası olsa da ötenazinin kabul edilmediğini söyledi. Ötenaziyi sadece Hollanda'nın suç olmaktan çıkardığını hatırlatan Türk, ''Biz bu düzenlemeyi acılı birinin ızdırabına son vermek için gerçekleştirilen öldürme olayını diğer öldürme olayından ayırmak için getirdik. Eğer bunu getirmeseydik adam öldürme gibi ölüm cezasına çarptırılır. Bunun yerine daha hafif bir ceza öngörülüyor'' diye konuştu. 
     İşkenceye ağır suç 
     -Taslakta işkence yalnız memur veya diğer kamu görevlilerinin değil, herhangi bir kimsenin işleyebileceği, bağımsız bir suç haline getiriliyor. Basit, nitelikli ve ağır nitelikli şekillerine ağır cezalar öngörülüyor. 
     Taslak, işkencenin memur veya bir kamu hizmeti ile yükümlü bulunan kimselerce görevlerini icrası dolayısıyla işlenmesi halinde 5 yıldan 10 yıla kadar hapis cezasını gerektiren ''nitelikli işkence'' olarak sayıyor. 
     -Taslak, Anayasa'daki kurala rağmen insan üzerinde deney yapılmasının yaptırımını öngörüyor. Taslak, ilke olarak insan üzerinde deney yapılmasını cezalandırıyor, ancak durumun bilimsel veya tıbbi bir deneyi haklı kılmış olmasını ve ilgili kişinin rızasını suçu kaldıran bir hukuka uygunluk nedeni olarak sayıyor. 
     -Taslak, insanlar arasında köken, cinsiyet, aile durumu, örf ve adet, siyasal düşence, felsefi inanç, sendika, bir etnik gruba mensupluk, ırk, din, mezhep nedeniyle ayrımlar yapılarak bazı kişilerin hukukun sağladığı olanaklardan yoksun bırakılmalarını da cezalandırıyor. 
     -Konuşmaların dinlenmesi ve kaydedilmesi, resim çekici veya kaydedici bir aletle özel hayatın ihlali ve montaj fiileri de suç kapsamına alınıyor. Taslak, herhangi bir şekilde kişilerin özel alanına girerek başkaları tarafından görülmesi mümkün olmayan olayların tespit edilmesini cezalandırıyor. Bu şekilde elde edilen kayıtlardan yarar sağlanması, bunların başkalarına verilmesi, diğer kimselerin bilgi edinmelerinin sağlanması veya basın ve yayın yoluyla yayımlanması ağırlaştırıcı neden olarak kabul ediliyor. 
     -Taslak, TCK'nın çok tartışılan 312. maddesinin 2. fıkrasını da değiştiriyor. Bu maddenin yerine ''Cürmü övme, kanunlara uymamayı tahrik'' kenar başlığı ile 292. madde düzenleniyor. Taslakta, bu madde kapsamındaki suçların unsurları daha belirgin duruma getiriliyor. Bir yandan toplumsal savunmayı sağlama, diğer yandan düşünce ve ifade özgürlüğünü güçlendirme amaçlanıyor. Taslak, nitelikleri itibariyle birbirine yakın 4 ayrı cürüme ceza öngörüyor. Bunlar, ''bir cürmün övülmesi veya iyi görüldüğünü söylenmesi'', ''kişilerin kanuna uymamaya tahrik edilmesi'', ''insanların sosyal sınıf, ırk, din, mezhep veya bölge farklılığına dayanarak birbirlerine karşı kamu düzenini bozma olasılığını ortaya çıkaracak surette düşmanlığa veya kin beslemeye alenen tahrik edilmesi''. Buradaki bu düzenleme şimdiki TCK'nın 312. maddesinin 2. fıkrasına denk düşüyor. Buradaki cezanın alt sınırı yine bir yıl olarak alınıyor. Ancak üst sınır 3 yıldan 5 yıla çıkarılıyor. 
     Ayrıca bu maddeye göre, ''halkın bir kısmının aşağılayıcı ve insan onurunu zedeleyecek biçimde tahrik edilmesi'' de suç sayılacak. 
     
     






</TEXT>
</DOC>
