<DOC>
<DOCNO> 43063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/son/sontur03.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK'ten denklik belgesi çalındı.. 
</HEADLINE>
<TEXT>

     Yükseköğretim Kurulu'nda YÖK , çelik kasada saklanan denklik belgelerinden 4'nün çalındığı, bunlardan 1'i üzerinde de sahte düzenleme yapıldığı tespit edildi. 
     Çalınma olayı geçen hafta tesadüfen ortaya çıktı. YÖK'ün Denklik Birimi'nde görevli bir memur, servis otobüsünde unutulan bir zarfın içinde üzerinde düzenleme yapılmış denklik belgesi buldu. Memurun şüphelenerek durumu yetkililere iletmesi üzerine yapılan araştırmada, çelik kasada saklanan ve zimmetli olarak verilen denklik belgelerinden 3'ünün daha yerinde olmadığı ortaya çıktı. Konuyla ilgili yürütülen adli soruşturmanın yanı sıra, YÖK de idari soruşturma açtı. Öte yandan YÖK, kayıp 3 denklik belgesinin seri numaralarını tüm kamu kurum ve kuruluşlarına bildirerek, bu denklik belgeleriyle yapılacak başvurulara karşı uyardı. 
     Konuya ilişkin bilgi veren bir YÖK yetkilisi, olayı şöyle anlattı 
     'Zarfı bulan memur durumu bize bildirince, hemen konuyu incelemeye aldık. Denklik belgelerinin içinde saklandığı çelik kasanın anahtarı Denklik Birimi'nde çalışan yalnızca bir görevlide bulunuyordu. Bu kişi yıllık izindeydi. Yıllık izinden çağırdık. Memur geldi ve çelik kasanın anahtarını masasının kilitli olan çekmecesinden çıkardı. Kasayı açtık. Denklik belgeleri seri numaralıdır ve özel ambalajlıdır. Bu belgeler, kişiler adına düzenleneceği zaman, yetkili kişilere zimmetli olarak verilir. Belgeleri teker teker incelediğimizde 3 belgenin daha yerinde olmadığını farkettik. Belgeler öyle seçilmişti ki kayıp olduğu ancak 2 yıl sonra anlaşılabilecekti. Çünkü şu anda düzenlenen belgelerin seri numaraları 12 binlerdeyken, çalınan belgelerin seri numarası ise 14 binlerden başlıyordu. Durumu jandarmaya bildirdik ve jandarma ekipleri gece yarılarına kadar tüm bilgisayarları inceledi. Çünkü denklik belgelerinde yer alan bilgiler, matbu kısımları dışında bilgisayarda programlanarak çıkarılıyor.'' 
     Çalınan denklik belgesiyle adına sahte düzenleme yapılan kişinin YÖK'e denklik başvurusunda bulunmadığının da tespit edildiğini belirten yetkili, belgenin tıp alanında düzenlendiğini sözlerine ekledi. ''Sahte'' denklik belgesinin, 10 bin dolar karşılığında düzenlendiği iddia edildi. 
     Öte yandan YÖK, bundan bir süre önce internet sitesinde bir duyuru yayımlayarak, denklik başvurusunda bulunmak isteyenleri, ''para talep eden kişilere'' karşı uyarmıştı. 
     Halen sitede yer alan duyuruda, şöyle deniliyor 
     ''Bazı kişilerin, denklik başvurusunda bulunmak isteyenlerden, denklik işlemlerini takip ederek kolaylaştıracaklarını söyleyerek para talebinde bulundukları, Başkanlığımıza intikal eden duyumlardan anlaşılmıştır. Kurulumuzca yapılan denklik işlemleri sırasında, başvuru sahiplerinden herhangi bir ücret alınmamaktadır. Ayrıca, yapılan başvuruların takip edilerek kolaylaştırılması şeklinde bir uygulama kesinlikle söz konusu değildir. Kurulumuza şahsen başvuru yapılabileceği gibi, gerekli belgelerin posta yolu ile de Kurulumuza gönderilmesi mümkündür. Yurtdışında yükseköğrenim gördükten sonra denklik başvurusunda bulunmak isteyenlerin, kesinlikle bu tür aracı kişilere itibar etmemeleri önemle duyurulur.'' 







</TEXT>
</DOC>
