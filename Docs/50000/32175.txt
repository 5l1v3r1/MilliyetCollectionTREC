<DOC>
<DOCNO> 32175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/15/son/soneko01.html </URL>
<DATE> 2001/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni bir pazar...Japonlar Türk şarabını çok sevdi... 
</HEADLINE>
<TEXT>

     Yıllık şarap tüketiminin kişi başına 6 litre olduğu Japonya'dan Türkiye'ye gelen turistlerin, damak zevklerine çok uygun bulduklarını söyleyerek ülkelerine döndüklerinde de aradıkları Türk şarapları için Japonya, önemli bir ihraç ülkesi haline geldi. 
     Türk şarap sanayiinin yıllık ihracatının 400 bin şişeye ulaştığı Japonya'nın yeni ve gelişmeye çok açık bir pazar olduğunu bildiren İzmir'de kurulu Sevilen Şarap Sanayi A.Ş. Yönetim Kurulu Başkanı Coşkun Güner, Türk şarap sanayinin gözde pazarının Japonya olduğunu belirterek, ''Seçici ve zengin Japon müşterisi, Türk şaraplarını sevdi'' dedi. 
     Japonya'da kişi başına yıllık şarap tüketiminin 6 litre olduğunu kaydeden Güner, bu oranın yıllar itibariyle artacağını ve Türk şarapçılığı açısından geleceğin en zengin pazarının Japonya olacağını söyledi. 
     Türkiye'nin yıllık şarap üretiminin 60 milyon litre olduğunu ve bunun yüzde 15'inin ihraç edildiğini anlatan Güner, Türk şarap sektörü içinde faaliyet gösteren 40 firmanın 18'e indiğini bildirdi. Güner, ''Sektör son yıllarda önemli kayıplara uğradı. İç piyasada şarap, rakıyı aşamıyor. Sektörün geleceği ihracatta. İhraç pazarları içinde de Japonya hızla gelişen ve büyüyen piyasa'' diye konuştu. 
     
     Ürgüp şarabı Japonya'da 
     Nevşehir'in Ürgüp ilçesinde kurulu Turasan Şarapçılık ve Bağcılık firmasının sahibi Hasan Turasan da, dünyanın önemli kültür turizm merkezlerinden olan Kapadokya bölgesine Japonya'dan gelen turistlerin ilk kez tattıkları Turasan şaraplarını damak zevklerine uygun bulduklarını bildirdi. 
     Kapadokya bölgesinde yetişen üzümlerin iklim ve toprak yapısına bağlı olarak özünden kaynaklanan özelliklerinin bulunduğunu kaydeden Turasan, yöredeki üzümlerden yapılan şarapların ayrı bir tat ve renge sahip olduğunu anlattı. Hasan Turasan, ''Uzakdoğu'dan özellikle Japonya'dan gelen turistler ülkelerine döndüklerinde de bizim şaraplarımızdan içmek istiyorlar. Gelen talepler üzerine Japonya'ya şarap ihracatına başladık'' dedi. 
     Japonya'ya ihraç ettikleri şarapları Kapadokya bölgesinde yetişen ''Kalecikkarası'' ve ''emir'' üzümlerinden ürettilerini belirten Hasan Turasan, şöyle devam etti 
     ''Fabrikamızın üretim kapasitesi 2 milyon litre. Üretimimizin yüzde 20'sini ihraç ediyoruz. Japonya'ya bu yılın 6 aylık döneminde 50 bin dolarlık 25 bin şişe beyaz ve kırmızı şarap ihraç ettik. Yıl sonuna kadar 150 bin dolarlık 75 bin şişe şarap ihraç etmeyi hedefliyoruz.'' 
     Turasan, 5 yıl içinde Japonya'ya yaptıkları şarap ihracatını 3 katına çıkarmayı da hedeflediklerini belirtti. 
     
     Şarabın anavatanı Türkiye 
     Sevilen Şarap Sanayi A.Ş. Yönetim Kurulu Başkanı Coşkun Güner, Türkiye'de yıllık bira tüketiminin 800 milyon litre, rakının 80 milyon litre olduğunu belirterek, şarabın iç tüketiminin ise 50 milyon litrede kaldığını ifade etti. Türkiye'de şarapçılık yapan ilk firma olduklarını dile getiren Güner, şarabın iç ve dış piyasalarda satışını artırmaya yönelik farklı girişimleri olduğunu anlatarak, şöyle konuştu 
     ''Şarabın anavatanı Türkiye'dir. Türkiye Osmanlı döneminde dünyanın en büyük şarap ihracatçısı ülke iken, bu liderliğini yıllar itibariyle Fransa, İspanya ve İtalya gibi ülkelere kaptırdı. Dini baskılarla da şarap tüketimi iç piyasada düştü. İç piyasada şarabın sağlık yönünü ön plana çıkararak satış stratejileri izleyeceğiz. İhraç pazarlarına yönelik ise merlo, şardoner, cabarne, sovinyon ve şiraz gibi dünyaca ünlü Fransız tipi üzümlerin üretimini yapıyoruz. Kupon tipi şarap üretimiyle ihracat yapıyoruz.'' 






</TEXT>
</DOC>
