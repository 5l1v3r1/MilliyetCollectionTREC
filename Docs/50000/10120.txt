<DOC>
<DOCNO> 10120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/06/dunya/dun01.html </URL>
<DATE> 2001/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Simitis terörle pazarlık yapmış 
</HEADLINE>
<TEXT>

ELA örgütünün kovuşturmaların askıya alınması karşılığında eyleme son verdiği iddia edildi 
     Yunanistan hükümetinin terörist ELA İhtilalci Halk Mücadelesi örgütü ile eylemlerine son vermesi için gizli bir anlaşma yaptığı iddia edildi. 
     Atina'da yayımlanan sağcı muhalefet gazetesi Elefteros Tipos, gizli anlaşmanın Başbakan Kostas Simitis'in iktidara geldiği 1996 yılında yapıldığını öne sürdü. 
     ELA üyelerinin eylemlerini durdurma karşılığı geçmişte işledikleri suçlara yönelik kovuşturmanın dondurulmasını talep ettiklerini ve Simitis hükümetinin bu talebi kabul ettiğini öne süren Elefteros Tipos, "ELA, bu nedenle 5 yıldır hiç eylem yapmadı" diye yazdı. 
     Yunanistan'da 1975 yılında eyleme geçen ELA, aktif olduğu 1995 yılına kadar geçen 20 yıllık süre içinde, polisi, kamu kurumlarını ve başta ABD olmak üzere Batılı temsilcilikleri hedef alan çok sayıda bombalı saldırı gerçekleştirdi. 
     Saldırılarında gelişmiş patlayıcılar kullanmasıyla tanınan ELA'nın ses getirici eylemleri arasında 1992 ve 1994 yıllarında, bir polisin ölmesi ve 23'ünün yaralanmasıyla sonuçlanan, iki polis otobüsünün uzaktan kumandalı patlayıcılarla havaya uçurulması da yer alıyor. 
     ELA, en son 1995 yılı Ocak ayında Atina İş Okulu'nu hedef alan bombalı saldırıyı üstlenmişti. 
     


 DÜNYA 











</TEXT>
</DOC>
