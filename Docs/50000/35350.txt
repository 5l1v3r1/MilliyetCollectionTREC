<DOC>
<DOCNO> 35350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/guncel/gun04.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bezmen bilmecesi 
</HEADLINE>
<TEXT>

Kırmızı bültenle aranan Halil Bezmen’in ABD’de yakalandığı iddiaları Emniyet’i alarma geçirdi. Ancak FBI, haberi doğrulamadı 
     ANKARA Milliyet 

     İnterpol’un kırmızı bülteniyle aranan ünlü işadamı Halil Bezmen’in ABD’de yakalandığına ilişkin haberler dün akşam saatlerinde tartışmalara yol açtı. Bezmen’in ABD’de yakalandığına ilişkin bilgiler Emniyet Genel Müdürlüğü birimlerince doğrulanmadı. 
     Türkiye’den kaçtıktan sonra hakkındaki uluslararası arama kararı nedeniyle kırmızı bülten çıkarılan ve ABD’de yaşadığı belirlenen Bezmen’in yakalandığı yolundaki haberler dün akşam saatlerinde kulisleri hareketlendirdi. Televizyonların ana haber bültenlerinde İstanbul kaynaklı verilen bu haber üzerine Emniyet Genel Müdürlüğü alarma geçti. Daha önce ABD’den iki kez iade talebinde bulunulan, ancak ABD güvenlik makamlarınca Türkiye’ye verilmeyen Bezmen’le ilgili gelişmeler, Emniyet birimlerince incelemeye alındı. 
     Bezmen’in yakalandığı yolunda Türk İnterpolü ABD’ye acil mesaj çekerken, yakalamanın gerçek olup olmadığı yolunda bilgi verilmesini istedi. Ayrıca, Kaçakçılık ve Organize Suçlarla Mücadele Dairesi de, ikili operasyonlar gerçekleştirdiği FBI’yı devreye soktu. Ankara’daki FBI görevlisi Washington’daki merkeziyle bağlantıya geçerek olayı sordu. Ancak İnterpol ve FBI, Bezmen’in yakalandığına ilişkin bilgileri doğrulamadı. 
     



 GÜNCEL 
















</TEXT>
</DOC>
