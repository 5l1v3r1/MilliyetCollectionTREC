<DOC>
<DOCNO> 2159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/14/yazar/pulur.html </URL>
<DATE> 2001/01/14/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Filmin kod adı Silgi... 
</HEADLINE>
<TEXT>

     "FİLLER ve Çimen" filmini seyrederken de, seyrettikten sonra da hafızamız bizi 1996 yılına götürdü, bir Mercedes, bir kamyona çarpmış "Susurluk olayı" ortaya saçılmıştı. Oysa "Susurluk"un, resmi deyimle "kaza mahalli" olmasından başka günahı yoktu. 
     
     EVET, hafızamız bizi 1996 yılına, kasım ayına götürdü, "Aydınlık için bir dakika karanlık" diye evimizin ışıklarını kapayıp açıyorduk, devrin Başbakanı Erbakan "Bunlar fasa fiso işler" dedikçe, Adalet Bakanı Kazan "Mum söndü oynuyorlar " diye saçmalayınca, daha da umutlanıyorduk gazetelerde mesajlar yayınlanıyordu 
     "Kamyondan sonra gerçekler gün ışığında Her şeyi okuyorum benim gazetem var Her şeyi duyuyorum benim radyom var Her şeyi görüyorum benim televizyonum var Türkiye'ye güveniyorum, benim demokrasim var " 
     Mesajların en romantiği "Türkiye'de artık hiçbir şey eskisi gibi olmayacaktır" diyeniydi. 
     Biz mi yazmıştık ya da bir başkası mı, bu mesajı değiştirmiştik 
     "Türkiye'de artık hiçbir şey eskisi gibi olmamalıdır" demiştik. 
     Hiç olmazsa, bu bir temenniydi, "olmayacaktır" diye kestirip atmıyorduk, zira kaç yılın vatandaşıydık... 
     
     EĞER "Filler ve Çimen", "Susurluk" ve arkasından gelen son operasyonlar - balina, kasırga, beyaz enerji gibi - kamuoyunda duyulmasaydı, bu filmi seyredenler "Ne demek istiyor bu Derviş Zaim, neyi anlatıyor " diye şaşırırlardı... 
     Oysa, şimdi öyle değil, filmi seyredenler, oyuncuların oynadıkları rolleri hemen tanıyorlar "Bu şu değil mi, bu o değil mi " diyerek... 
     
     GÜNEYDOĞU'da yaralanıp sakat kalan bir gazi, parayı kim verirse ona hizmete hazır bir "tetikçi" katil, "paraya yakın olan mezara uzak olur " diyen mafya babası, uyuşturucu kaçakçısı, onlarla işbirliğine giren polis, mülevves "liberal girişimci" bir politikacı, sakat kalan Güneydoğu gazisi ağabeyine ameliyat parası bulabilmek için çırpınan bir kız atlet... 
     Ve hepsini kontrolü altında tutan "gizli servis" ve şefi... 
     Kısacası, bir köşesi politikacı, bir köşesi işadamı, bir köşesi mafya ve gizli servis olan dörtgen ya da kare... 
     
     FİLMİN simgesi ise silgi... 
     Hani, kurşun kalemle yazdıklarımızı, yanlış yazdıklarımızı silen silgi... 
     Filmin sonunda, ilkokul çocuklarına silgi dağıtan "Havva" acaba onlara ne demek istiyordu 
     "Silin bütün bunları defterinizden, sildiğiniz yerlere de güzel şeyler yazın " mı demek istiyordu 
     Ya filmin adı 
     Filler ve Çimen... 
     Ne demek 
     "Filler" her zaman "çimen"i ezer, geçer demekse, itirazımız var. 
     Filler, ancak bastıkları kadar çim ezebilseler bile, çimenler yine yeşerir, doğrulur. 
     Filmi seyredip çıkanlar, "eee, n'oldu " diye, adeta çözüm bulamadıkları için hayıflanabilirler. 
     İnsaf milli iradenin çözemediği düğümü, Derviş Zaim mi çözecek 
     O yaşananların, duyulanların, görülenlerin filmini çekmiş... 
     Her şeyi - oldukça - yerli yerine oturtarak... 
     
     "SUSURLUK"un zirvede olduğu günlerde Güneri Civaoğlu bir yazısında şöyle diyordu 
     "Hukuk devleti topallıyor, cürüm demokrasisi egemen oluyor" 25.12.1996 . 
     Aynen, devam ediyor. 
     
     





Hıncal mucizesi 


Hızlı Meclis 


Ecevitler’in gizli şıklığı 


Türkiye AB'nin içinde mi bölünür, dışında mı 2 


28 Şubat Şeyhi 


Geçmişin külleri alev alev 


Ecevit söz verdi 


CHP köklerini arıyor... 


Gani Müjde yalan dünya’dan bildiriyor 


"Aşk Geçer" 


Filmin kod adı Silgi... 


Cem Putin barışçı 


Şimdi, fakat, aslında, o, bilmem ki 


Kuzen Mehmet Kutman sahneye çıkarken... 


Zoru başarmanın doyulmaz lezzeti 


İsteyince "belediye"den hizmet alınabiliyor 


</TEXT>
</DOC>
