<DOC>
<DOCNO> 4475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/29/son/sondun04.html </URL>
<DATE> 2001/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush siyah kilisesinde şarkı söyleyip dans etti 
</HEADLINE>
<TEXT>

     ABD'de ezici bir kısmı Demokratları destekleyen ve eski Başkan Bill Clinton'ı ''ABD'nin ilk siyah başkanı'' olarak niteleyen Afrika asıllı Amerikalıları kazanmaya çalışan yeni ABD Başkanı George Bush, dün gününü Washington'daki siyah kiliselerinden birinde şarkı söyleyip dua ederek geçirdi. 
     Eşi Laura, ABD'nin eski başkanlarından babası George Bush, annesi Barbara ve gizli servis ajanlarıyla birlikte Lincoln Park'taki bir siyah kilisesine giden Bush, coşkulu bir şekilde el çırparak şarkı söyledi ve dua etti. 
     Kiliseye gelen yüzlerce beyaz arasında, Bush ailesi ve gizli servis ajanlarından başka beyaz olmadığı görüldü. Kilisenin rahibi Harold Lewis, Bushların da aralarında bulunduğunu belirtirken, baba Bush'tan ''Başkan'', George W. Bush'tan ise ''Başkan seçilen'' diye bahsedince, gülüşmelere neden oldu. 
     Başkan Bush, bu hafta içinde dini kuruluşlara devlet yardımı sağlanmasına ilişkin planını açıklamaya hazırlanıyor. ABD Başkanı, 20 Ocak'taki yemin töreninin ardından yaptığı konuşmada, bu kuruluşların hak ettikleri şekilde onurlandırılacağını söylemiş, Demokrat gözlemciler, Başkan olarak daha ilk konuşmasında Bush'un bu açıklamasına tepki göstermişlerdi. Gazetecilerin, ''Pazar duası için neden siyahların gittiği kiliseyi seçtiniz '' sorusuna karşılık Bush, kiliseyi özellikle seçmediğini, sadece iyi hizmet veren kiliselerden biri olduğu için geldiğini söyledi. Bush'un, kabinesindeki Dışişleri ve Eğitim Bakanlığı, Ulusal Güvenlik Danışmanlığı gibi üst düzey görevlere siyahları getirse de Clinton hayranı siyahları kazanmak için çok şey yapması gerekiyor. 
     




</TEXT>
</DOC>
