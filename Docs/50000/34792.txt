<DOC>
<DOCNO> 34792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/son/sontur11.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Şevket Kazan "Bizim için sürpriz oldu..." 
</HEADLINE>
<TEXT>

     Anayasa Mahkemesi tarafından kapatılan Refah Partisi'nin RP eski genel başkan yardımcılarından Şevket Kazan, Avrupa İnsan Hakları Mahkemesi'nin AİHM bugün açıkladığı, Türkiye'yi haklı bulan kararına itiraz edeceklerini söyledi. 
     Kazan, yaptığı açıklamada, AİHM'nin kararını ''sürpriz bir karar'' olarak değerlendirerek, 1 ay içinde 1. Daire'ye temyiz başvurusunda bulunacaklarını belirtti. 
     AİHM'nin daha önce kabul ettiği ilkelere ters bir karar verdiğini iddia eden Kazan, gerekçeli kararın yanlış değerlendirmelere dayalı olduğunu söyledi. 
     Kazan, ''AİHM, geçmişte şiddete karışma unsurunu göz önüne alırken, şimdi şüpheler bile parti kapatılması için yeterli bulunmakta. Bu karar AİHM'nin içinde de çelişkili bir karar'' diye konuştu. 
     Şevket Kazan, AİHM'nin kararının, Avrupa Konseyi Parlamenterler Meclisi'nin AKPM laiklik uygulamasıyla daha önce belirttiği görüşlere de ters düştüğünü öne sürdü. 
     Avrupa İnsan Hakları Mahkemesi'nde, ilgili dairenin şikayet başvurusu hakkındaki kararını vermesinden sonra, taraflar 3 ay içerisinde karara itiraz etme hakkına sahipler. 
     AİHM'nin işleyişi ile ilgili 43. maddeye göre, tarafların 17 yargıçtan oluşan ve temyiz mahkemesi gibi faaliyet gösteren 1. Daire'ye başvuru yapmaları halinde, talep ilk olarak 5 yargıçtan oluşan panel tarafından incelenmeye alınıyor. 
     Panel, gerektiğinde temyiz başvurusunu Büyük Daire'ye göndermeden reddetme hakkına sahip. Başvurunun Büyük Daire'ye gönderilmesi halinde ise mahkeme, taraflardan tekrar yazılı görüş veya bir duruşma düzenlenmesini isteyebiliyor. 
     Büyük Daire'nin temyiz başvurusunu sonuçlandırması konusunda zaman sınırı yok. 
     







</TEXT>
</DOC>
