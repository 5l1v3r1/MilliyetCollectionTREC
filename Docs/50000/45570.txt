<DOC>
<DOCNO> 45570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/son/sondun21.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Taliban'ın önerisini reddetti... 
</HEADLINE>
<TEXT>

     ABD, Taliban'ın Usame Bin Ladin'i Afganistan'da şeriat yasalarına göre yargılama önerisini reddetti. 
     Amerikalı bir yetkili, ''İlk adım, Bin Ladin ve adamlarının teslim edilmesidir. Şimdi konuşma değil, eylem zamanı'' dedi. 
     Yetkili, ABD Başkanı George Bush'un ''Taliban'ın Bin Ladin ve El Kaide örgütündeki adamlarını teslim etmesi, Bin Ladin'in eğitim kamplarını kapatması, uluslararası denetime izin vermesi ve Batılı yardım görevlilerini serbest bırakması'' şeklindeki 4 temel talebini hatırlattı ve bunların müzakere konusu edilemeyeceğini söyledi. 
     Taliban yönetimi, Usame Bin Ladin'i ABD'deki saldırılarla bağlantısı hakkında kanıt olması halinde gözaltına alarak Afganistan'da şeriata uygun olarak yargılamaya hazır olduğunu bildirmişti. 
     Bu arada, Afganistan'a kaçak olarak girmesinin ardından casusluk ithamıyla tutuklanan ve bugün serbest bırakılan İngiliz gazeteci Yvonne Ridley'in Kabil'den ayrıldığı bildirildi. 
     Taliban yetkilileri, Ridley'in Kabil'den Celalabad'a ulaştığını söyledi, ancak ülkeden ne zaman ayrılacağı konusuna açıklık getirmedi. 
     






</TEXT>
</DOC>
