<DOC>
<DOCNO> 18887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/guncel/gun05.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz manzaralı’ ormanı PARSEL PARSEL’ sattılar 
</HEADLINE>
<TEXT>

Antalya’da orman arazilerini talan eden 12 kişi gözaltında... 
     SALİH UÇAR Antalya DHA TOLGA ŞARDAN Ankara 

     Antalya’da Hazine’ye ait orman arazilerini orman niteliğini kaybetmiş olarak gösterip usulsüz olarak sattıkları iddia edilen, aralarında Yukarı Karaman Belediye Başkanı Mehmet Bahşi, üç orman mühendisi, bilirkişi görevlileri ve köy muhtarının da bulunduğu 12 kişi gözaltına alındı. 
     Emniyet Genel Müdürlüğü Organize Suçlar Daire Başkanlığı ekipleri ile Antalya polisi, orman arazilerini usulsüz yollardan sattıkları belirlenen 12 kişiyi yakaladı. Jandarmanın evlerinden tek tek aldığı sanıklar, Antalya Emniyet Müdürlüğü Organize Suçlar Bürosu’na götürülerek sorgulanmaya başladılar. 
     Çetenin, Yukarı Karaman ile Duacı köyü bölgesindeki yaklaşık 300 bin metrekarelik devlete ait orman arazisini 60 kişiye parselleyip sattığı belirlendi. Deniz manzaralı orman arazileri üzerine çok sayıda lüks villanın yapıldığı ve vurgunun tahmini bilançosunun 750 trilyon lira olduğu öğrenildi. Ormanlık alanların fazla olduğu Yukarı Karaman beldesi ile Duacı köyü civarında binlerce dönüm orman arazisinin sahte evrak düzenlenerek 2 - B uygulamasına sokulduğu ve bunların zilyetlik yoluyla satıldığı öne sürüldü. Polis çeteden arazi satın alan 60 kişinin de gözaltına alınacağını bildirdi. 
     



 GÜNCEL 

















</TEXT>
</DOC>
