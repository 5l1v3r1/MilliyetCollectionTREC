<DOC>
<DOCNO> 30890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/07/son/sontur05.html </URL>
<DATE> 2001/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet Genel Müdürlüğü 40 bin silah alacak 
</HEADLINE>
<TEXT>

     İçişleri Bakanı Rüştü Kazım Yücelen, Emniyet Genel Müdürlüğü'nün 10 trilyon 995 milyar liralık silah alacağını bildirdi. 
     Yücelen, ANAP Diyarbakır Milletvekili Sebgetullah Seydaoğlu'nun yazılı soru önergesine verdiği yanıtta, Emniyet Genel Müdürlüğü'nce 1999 mali yılında 40 bin adet 9x18 mm çapında yarı otomatik tabancanın yurtiçinden satın alınması amacıyla 25 Mayıs 1999 tarihinde ihaleye çıkıldığını söyledi. Rüştü Kazım Yücelen, firmaların tekliflerinin alıma esas olmak üzere hazırlanan şartnamelere uygun bulunmadığı için ihalenin iptal edildiğini kaydetti. 
     İçişleri Bakanı Yücelen, emniyet teşkilatının ihtiyacını karşılamak amacıyla 15 bin Yavuz-16 marka tabanca alımı için MKE ile protokol yapıldığı, ancak tabancalar zamanında teslim edilmediği, teslim edilen tabancaların da teknik şartname hükümlerini taşımadığı için protokolün iptal edildiğini ifade etti. 
     Bu gelişmeler sonrasında, arıza oranı yüksek tabancaların kritik anlarda görevlilerin hayatlarına mal olduğunu ve psikolojik yönden personel üzerinde negatif etki meydana getirdiğini anlatan Yücelen, emniyet teşkilatının yurtdışından silah ithal etmek amacıyla ihale açtığını anımsattı. 
     Yücelen, ''Emniyet Genel Müdürlüğü tarafından teşkilatın zati demirbaş ihtiyacını karşılamak amacıyla 9x19 mm çapında 40 bin adet silah alımı için ihale işlemlerinin sürdürüldüğü, sözkonusu ihale için bütçeden ayrılan ödenek miktarının 10 trilyon 995 milyar olduğu belirlenmiştir'' dedi. 







</TEXT>
</DOC>
