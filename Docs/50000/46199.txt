<DOC>
<DOCNO> 46199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/son/sontur17.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Saadet Partisi de hükümete asker gönderme izni verilmesine karşı 
</HEADLINE>
<TEXT>

     SP Genel Başkan Yardımcısı Yakup Budak, ABD'nin Afganistan'a yaptığı müdahaleye Türkiye'nin koşulsuz destek vermesi ve asker göndermesinin doğru olmadığını bildirerek, ''Afganistan'a Türk askeri gönderilmesine şiddetle karşıyız'' dedi. 
     Budak, TBMM'de düzenlediği basın toplantısında, Afganistan topraklarına bomba yağdırarak terörle mücadele edilemeyeceğini söyledi. Bu olayın, ''Terörle mücadele bahanesiyle dünya paylaşma kavgasını açıkça ortaya konması'' anlamına geldiğini ifade eden Budak, ''Afganistan'a yapılan müdahalenin, küresel hegemonya alanını genişletme savaşı olduğunu'' iddia etti. 
     Yeni ittifaklar sonucunda Türkiye'nin tarihi ve kültürel bağları bulunan ülkelerle karşı karşıya kalmaması gerektiğine değinen Budak, sözlerini şöyle sürdürdü 
     ''Bu savaşa koşulsuz destek verilmesi ve asker gönderilmesi, Türkiye'yi bölge ülkelerinden uzaklaştırır. Türkiye'nin çıkarlarına da aykırı olur. 
     Türkiye bu olaylarda aklıselimle, tansiyon düşürücü ve dünya barışının en adil biçimde sağlanması yönünde hareket etmelidir. 
     Taliban yönetiminin, İslam ülkelerinden ABD ile aralarında arabulucu olmalarını istemesi tarihi bir fırsattır. İnsanlık ve barış adına bu adımın atılması zaruridir. Amerika'nın uydusu değil, inisiyatifi ve iradeyi elinde tutan bir ülke olarak hareket edilmelidir.'' SP Genel Başkan Yardımcısı Budak, bir gazetecinin, ''yurt dışına asker gönderilmesi konusunda hükümete yetki verilmesi hakkındaki tezkereyi nasıl değerlendiriyorsunuz '' sorusu üzerine, ''Oldukça düşündürücü. Türkiye böyle bir durumla karşı karşıya kalmamalıydı. ABD bile asker göndermemişken, Türkiye'nin böyle bir duruma düşürülmesi talihsizliktir. Afganistan'a Türk askeri gönderilmesine şiddetle karşıyız'' dedi. 
     
     Ülke menfaatine aykırı 
     Böyle bir gelişmenin bölge ülkeleriyle Türkiye arasında yüzlerce yıl sürecek husumetlere yol açabileceğini bildiren Budak, Afganistan'a asker gönderilmesinin Türkiye'nin çıkarlarına olmadığını savundu. 
     SP Genel Başkan Yardımcısı Budak, ''Asker gönderme konusunda Genelkurmay ile hükümet arasında anlaşmazlık olduğunu düşünüyor musunuz '' sorusuna, ''Hükümetin politikasında bir bocalama var. 
     Şahsiyetli bir dış politika ortaya koyamıyor'' yanıtını verdi. 
     Budak, bir başka soru üzerine, Afganistan için siyasi çözümü Afgan halkının vereceğini, Türkiye'nin ise ABD'nin oyununa gelmemesi gerektiğini anlattı. 
     






</TEXT>
</DOC>
