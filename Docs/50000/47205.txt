<DOC>
<DOCNO> 47205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/son/sonspo16.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Rapid Wien'a teknik adam olan Matthaeus ırkçılıkla suçlanıyor 
</HEADLINE>
<TEXT>

     Almanya'nın Bayern Münih takımında oynarken geçen sezon futbola veda ederek Avusturya'nın SK Rapid Wien takımının başına getirilen Lothar Matthaeus, ırkçılıkla suçlanıyor. 
     Maçlarda üst üste alınan kötü sonuçlardan sonra futbolcuların primlerini donduran Matthaeus'un, pazar günü Rapid Wien-SV Salzburg maçında bir Afrikalı futbolcuya ''Kara domuz'' diye bağırdığı iddia edildi. 
     Maç sırasında Salzburglu siyahi bir futbolcunun Rapidli bir oyuncuya faul yapmasına sinirlenen Matthaeus'un, açık bir şekilde bağırmasının kulüpte ve lig çevrelerinde buz gibi hava estirdiğini belirten yöneticiler, yapacakları toplantıdan sonra kulübün yeni teknik direktörü hakkında karar vereceklerin bildirdiler. Maç kasetlerini incelemeye alan futbol federasyonunun da Matthaeus'a ceza verebileceği belirtildi. 
     Kulüp yöneticilerinden Manfred Schmid, ''Kimsenin bir futbolcuya böyle hakaret etmeye hakkı yok. Ayrıca böyle olaylar yüzünden kulüpteki beraberlik ruhu bozuluyor. Umarım federasyondan ceza almayız'' dedi. 
     






</TEXT>
</DOC>
