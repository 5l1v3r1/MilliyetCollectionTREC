<DOC>
<DOCNO> 5517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/guncel/gun02.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Esad Coşan trafik kurbanı 
</HEADLINE>
<TEXT>
Nakşibendi tarikatı yasta 
Nakşibendi tarikatının kolu olan "İskenderpaşa Cemaati" lideri Esad Coşan, Avustralya'da geçirdiği trafik kazasında can verdi 
     ŞERİF ERTÜRK Melbourne 

     İskenderpaşa Cemaati'ni şok eden kaza, Avustralya'da, Sydney'e 600 kilometre uzaklıktaki Dubbo kenti yakınlarında gerçekleşti. 
     Prof. Dr. Coşan ile beraber araçta bulunan damadı Prof. Dr. Ali Yücel Uyarel de ölürken aracı kullanan Cevdet Taşkın isimli şoförle cemaat mensubu Hüseyin Kara yaralandı. Kaza, bir ziyaret için Dubbo'ya giden Esat Coşan'ı taşıyan araca karşı yönden gelen bir kamyonun şerit değiştirerek çarpması sonucu meydana geldi. Damadı olay yerinde ölürken, Coşan yaralı olarak Dubbo Devlet Hastanesi'ne kaldırıldı. 
     
     Çabalar boşa gitti 
     Ancak yapılan tıbbi müdahaleye rağmen kurtarılamadı. Olayın Türklerin yoğun olarak yaşadığı Melbourne ve Sydney'de duyulmasından sonra cemaat üyeleri araçlarla Dubbo'ya hareket etti. Son bir yıldır Queensland eyaletine bağlı Brisbane'da yaşayan Coşan zaman zaman çeşitli ülkelerde de konferanslar veriyordu. 
     
     Ziyarete gitmişti 
     Coşan'ın, son zamanlarda yatırımcıların gözdesi Dubbo'ya, burada ticaret yapan bazı cemaat üyelerini ziyaret için gittiği öğrenildi. Cenazeyi almak üzere Esat Coşan'ın oğlu Avustralya'ya giderken cenazenin bugün karayoluyla Sydney'e, buradan da uçakla yaşadığı Brisbane'a götürüleceği bildirildi. 
     
     Tam 20 yıldır cemaat lideri 
     İskenderpaşa cemaati şeyhi Mehmet Zahid Kotku'nun damadı olan Coşan, dedesi Molla Abdullah Ahmet Ziyaüddin Günüşhanevi tarikatından. 1938'de Çanakkale'de doğan Coşan, Vefa Lisesi'nden sonra İ.Ü Edebiyat Fakültesi Arap Fars Filolojisi okudu. 1960’ta Ankara Üniversitesi Klasik Dini Türkçe Metinler Kürsüsü'ne asistan oldu. 
     
     Hızla yükseldi 
     1965'te doktorasını veren Coşan 1982’de profesörlüğe yükseldi. 1987'de kendi isteğiyle emekliye ayrıldı. İlahiyat profesörü olan Coşan, Kotku'nun kızıyla evlendikten sonra hızla yükseldi. 1977'de, Kotku, bizzat elinden tutup onu kürsüye oturttu. Ve Coşan 13 Kasım 1980'de vefat eden kayınpederi Kotku'nun yerine geçti. 
     
     Şimdilik babası vekalet edebilir 
     Coşan'ın vefatının ardından İskenderpaşa Cemaati'nin başına kimin geçeceği de cemaat içinde merak konusu oldu. Edilen bilgiye göre, bu konu cenaze töreninden sonra ayrıntılı olarak ele alınacak. Ancak geçiçi bir süre için Esad Coşan'a, babası Halil Necati Coşan'ın vekalet edebileceği öne sürüldü. 
     
     Basın bildirisiyle kazayı duyurdular 
     İskenderpaşa Cemaati yayınladığı basın bildirisinde şu ifadeler kullanıldı "Fikirleri yaygın olarak benimsenen Prof. Dr. Mahmud Es'ad Coşan Hocaefendi vefat etti. Prof. Dr. Mahmud Es'ad Coşan Hocaefendi, 4 Şubat 2001’de Avustralya yerel saatiyle 12'de, Türkiye Saati ile 04 00 sıralarında Sydney yakınlarında elim bir trafik kazası neticesinde alem - i bekaya irtihal eylemişlerdir." 
     
     Cemaat üyeleri taziye kuyruğuna girdi 
     63 yaşındaki Mahmut Esad Coşan ve damadının ölümü üzerine cemaat üyeleri Coşan'ın Küçükçamlıca'daki evine akın etti. Babası Halil Necati Coşan ve kardeşi Ahmet Mithat Coşan ise taziyeleri Çilihane Camisi'nde kabul etti. Fatih Kıztaşı'ndaki İskenderpaşa Camii'nde toplananlar da Avustralya'daki gelişmeler hakkında bilgi almaya çalıştı. 
     
Mumyasız çıkartmıyorlarAvustralya yasalarına göre mumyalanmadan ülke dışına çıkarılamayan Esad Coşan'ın cenazesinin, Brisbane'de toprağa verilmesi planlanıyor 
     Ahmet Mithat Coşan, ağabeyi Mahmud Esad Coşan'ın aile kararı doğrultusunda Avustralya'da toprağa verileceğini açıkladı. Ancak bu kararın altında çok daha başka bir neden olduğu ileri sürüldü. İddialara göre bu kararın alınmasında Avustralya yasaları önemli rol oynadı. 
     
     Kemiklerini getirecekler 
     Çünkü Avustralya yasalarına göre cenaze ancak iç organları çıkarılıp mumyalandıktan sonra gönderilebiliyor. Cemaate yakın isimlere göre Coşan'ın kemikleri önümüzdeki yıllarda Türkiye'ye getirilebilecek. Coşan için Türkiye'de gıyabi cenaze namazı kılınacak. 
     
     Dernek üstüne dernek 
     Esad Coşan, 21. yüzyılı "tevhid asrı" ilan etmişti. Yandaşlarına, en büyük vazifelerinin düşüncelerini yaymak olduğunu bildiren Coşan, "Bunun için de memuriyetler, ticaretler, geziler olabilir" diyerek hedef gösteriyordu. Kotku'nun emri ile Hakyol Vakfı'nın çalışmalarını yürüttü. İlim, Kültür ve Sanat Vakfı, Sağlık Vakfı kurdu. Hanımlar için, ayrıca kültür ve çevre için dernekler açtı. 
     
Siyaset dünyasına hiç yabancı değilANAP ve kapatılan RP arasında gidip gelen Coşan'ın görüştüğü isimler arasında Özallar'dan Erbakan'a Kutan'dan Yılmaz'a kadar pekçok siyasi var 
     ANKARA Milliyet 

     Esad Coşan, siyasete yön veren bir tarikat olarak bilinen Nakşibendiler'in en önemli kollarından biri olan İskenderpaşa Cemaati'nin lideriydi. 1990'a kadar RP'yle birlikte hareket eden Coşan, daha sonra seçimlerde ANAP'ı desteklemeye başladı. 
     
     İstanbul temsilcisi Kutan 
     Coşan 1995'te Yusuf Bozkurt Özal ve Korkut Özal'la temasa geçerek Müslüman demokrat parti kurmayı düşündü, ancak bunu hayata geçiremedi. Esat Coşan'ın Necmettin Erbakan ile ilişkilerinde sürekli gelgit'ler yaşandı. Anayasa Mahkemesi'nce kapatılan RP'nin kurulmasında öncülük yapan Coşan’ın cemaatindeki en önemli adamlardan biri ise FP Genel Başkanı Recai Kutan oldu. Kutan, cemaatin sağlık ve eğitim gibi alanlarıyla uğraşan Akyol Vakfı'nın başkanlığını yaptı. 
     
     28 Şubat'ta gitmişti 
     Vakfın İstanbul temsilciliğini ise FP Genel Başkan Yardımcısı Temel Karamollaoğlu üstlendi. FP içinde Cevat Ayhan, Ahmet Tekdal, Akif Gülle, Hasan Hüseyin Ceylan gibi önemli müritleri bulunan cemaat 1987'de RP ile ilişkilerini kesti. Coşan'ın Nakşibendiler arasındaki etkinliği de bu tarihten itibaren inişe geçti. Coşan, 28 Şubat döneminde hakkındaki 312'den açılan davadan dolayı Avusturya'ya gitti. 
     


 GÜNCEL 





















</TEXT>
</DOC>
