<DOC>
<DOCNO> 30821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/07/yasam/yas03.html </URL>
<DATE> 2001/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Çete kuran polis çeteciyi kaçırdı 
</HEADLINE>
<TEXT>

Susurluk davasında hapse mahk m olan Ali Fevzi Bir'i, fidye için kaçıran çetenin reisi Kağıthane İlçe Emniyet Müdür Yardımcısı çıktı 
     NİHAT ALTINTAŞ İstanbul 

     Susurluk Davası’nda dört yıl hapis cezasına çarptırılan "Aliço" lakaplı Ali Fevzi Bir’i kaçırarak bir milyon dolar istedikleri öne sürülen Kağıthane İlçe Emniyet Müdür Yardımcısı Ayhan Tokcan’ın da aralarında bulunduğu biri kadın 12 kişi gözaltına alındı. 
     Operasyon, öldürülen Kumarhaneler Kralı Ömer Lütfü Topal’ın eski ortağı Bir’in savcılığa yaptığı başvuru üzerine gerçekleştirildi. 
     
1 milyon dolar fidye      Ali Fevzi Bir, Florance Nightingale Hastanesi’nde tedavi gören, Susurluk Davası’nın sanıkları arasında bulunan Sami Hoştan’ı, bu sırada her gün ziyaret etti. Bir’in geliş ve gidişleri, şebeke elemanlarınca takibe alındı. Çoğunluğu sabıkalılardan oluşan grup, son ziyaretinde Bir’i Mecidiyeköy’e kadar takip etti. Kendilerine polis süsü veren grup, Bir’i kaçırarak Arnavutköy’de kapalı tutulan bir çay bahçesine götürdü. Fidyeciler, Bir’in ailesinden bir milyon dolar fidye istedi. 26 bin mark ile 10 bin doları henen gönderen ailenin, paranın kalanını da kısa bir zaman içinde göndereceğini söylemesi üzerine Bir, altı saat sonra serbest bırakıldı. Bir, yaklaşık iki ay önce İstanbul DGM Savcılığı’na suç duyurusunda bulundu. Parayı alabilmek için yeniden harekete geçen şebekenin biri kadın 11 üyesi yakalandı. 
     Grubun liderliğini yaptığı belirtilen ve Kağıthane İlçe Emniyet Müdür Yardımcısı olan Emniyet Amiri Ayhan Tokcan da gözaltına alındı. İstanbul’dan Zonguldak’a tayin edilen Tokcan’ın mahkeme kararıyla geri döndüğü, 15 gün önce göreve başladığı belirtildi. 
     Ali Fevzi Bir, İstanbul DGM’de görülen Susurluk Davası’nda yargılanarak dört yıl ağır hapis cezasına çarptırılmıştı. 
     

</TEXT>
</DOC>
