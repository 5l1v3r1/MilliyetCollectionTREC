<DOC>
<DOCNO> 31901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/son/sonspo06.html </URL>
<DATE> 2001/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor, Mustafa Abi'yle 4 yıllık sözleşme imzaladı 
</HEADLINE>
<TEXT>

     Erkekler Birinci Basketbol Ligi şampiyonu Ülkerspor, Fenerbahçe'nin genç oyuncusu Mustafa Abi'yi renklerine bağladı. 
     Mustafa, Ülkerspor'un Topkapı'daki tesislerinde, Menajer Lütfi Arıboğan'ın da hazır bulunduğu törende, kendisini 4 yıllığına turuncu-yeşilli renklere bağlayan sözleşmeyi imzaladı. 
     İmza töreni sonrası söz alan Menajer Lütfi Arıboğan, transferde kadrolarını gençleştirme politikalarını sürdürdüklerini, bu amaçla da Mustafa Abi'yi transfer ettiklerini söyledi. 
     Mustafa'nın artık Ülkerspor için hizmet vereceğini belirten Arıboğan, ''Mustafa, Fenerbahçe'de yetişmiş ve uzun yıllar formasını giymiş bir oyuncu. Yeni sezonda kadroyu gençleştirmeyi düşünüyoruz. Mustafa da bu kadroda düşündüğümüz oyunculardan biriydi. Ülkerspor'da başarılı olacağına inanıyorum'' diye konuştu. 
     
     Lollis tamam, Muratcan yolda... 
     Arıboğan transfer çalışmalarını büyük bir hızla sürdürdüklerini kaydederek, dün akşam itibariyle ABD'li oyuncuları Lollis ile yeniden anlaştıklarını ve faks aracılığıyla sözleşme imzalattıklarını kaydetti. 
     Transfer etmek istedikleri Beşiktaşlı Muratcan Güler konusunda da olumlu gelişmeler yaşadıklarını ifade eden Arıboğan, ''Beşiktaş Kulübü ile Muratcan için görüşmelerimiz sürüyor. Büyük bir ihtimalle gelecek hafta, bu oyuncuyla da sözleşme imzalayacağız'' dedi. 
     Ülkerspor'un yeni oyuncusu Mustafa da, uzun yıllar Fenerbahçe forması altında mücadele ettiğini anımsatarak, ''Artık Ülkerspor için hizmet vereceğim'' dedi. 
     Mustafa, Ülkerspor'un geçen sezon şampiyon olarak büyük bir başarı elde ettiğini, yeni sezonda da hem Avrupa'da, hem de Türkiye'de yeni büyük hedefleri olduğunu kaydetti. 
     Fenerbahçe kulübünde 7 sezon oynadığını hatırlatan Mustafa, ''Fenerbahçe bu sezon basketbolun bütçesini azalttı. Yine de yeni transferlerle başarılı olacaklarına inanıyorum'' diyerek sözlerini tamamladı. 






</TEXT>
</DOC>
