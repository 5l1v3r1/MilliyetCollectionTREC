<DOC>
<DOCNO> 48607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/son/soneko27.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kavi "Türkiye'nin istikrarını sağlayacak hedefler konuşulsun" 
</HEADLINE>
<TEXT>

     İstanbul Sanayi Odası İSO Yönetim Kurulu Başkanı Hüsamettin Kavi, ''Bizim Sayın Başbakan'dan talebimiz, hükümetin istikrarını sağlamak yerine öncelikle Türkiye'nin istikrarını sağlayacak hedefler konusulsun'' dedi. 
     İSO Ekim Ayı Meclis toplantısında konuşan Kavi, Kasım ayında yapılacak seçimler öncesi Oda faaliyetleri ve ekonomik konularla ilgili değerlendirmelerde bulundu. 
     Acısıyla tatlısıyla bir çalışma dönemini daha geride bıraktıklarını anlatan Kavi, ''Halbuki büyük umutlar ile döneme başlamıştık. Çok uzun yıllardır ağır bedeller ödediği enflasyonla mücadele etmek için Türkiye kendine çok önemli hedefler koymuştu. 
     Ancak ne var ki bu hedeflerin gerçekleştirilebileceği sağlam zemini oluşturamadı. Devleti küçültemedi. Dış ticaret dengelerini göz ardı etti. Toplumu programa ortak edemedi ve sonunda program çöktü'' dedi. 
     Kilitlenen ekonomide henüz bir gelişme olmadığına işaret eden Kavi, iki aydır Devlet Bakanı Kemal Derviş'in koordinasyonunda Finans ve Üretim Danışma Kurulu'nda fikir üretmeye çalıştıklarını hatırlattı. 
     Çalışmanın temel unsurlarına da değinen Kavi, İstanbul Yaklaşımı ve Aktif Yönetim Şirketi projesinin bir bütün olduğunu ve küçük ölçekli şirket ya da büyük ölçekli şirket gibi bir ayrım olamayacağını kaydetti. 
     Dün akşam Türkiye Bankalar Birliği'nde konuyu tekrar ele aldıklarını aktaran Kavi, şöyle devam etti 
     ''Aktif Yönetim Şirketi'nin ciddi bir fona ihtiyacı vardır. Önemli yasal değişiklikler zorunludur. İstanbul Yaklaşımı Aktif Yönetim Şirketi gerekli fon ve yasal düzenlemelerinin tek bir protokol üzerinde belirtilmesi, imza altına alınması ve takvimin belirlenmesi en önemli konu. Bu yapı ile amaçlanan, tıkanmış sanayi kuruluşlarından rekabet gücü olanların yeniden üretime dönmelerini sağlayarak borçların yeniden yapılandırılması ve böylece donuk kredilerin mali sistem üzerindeki olumsuzluklarını gidermektir. Burada özellikle İstanbul Yaklaşımı gönüllülük üzerine kurulmaktadır. Borcun yeniden yapılandırılması için ilk adımı atması gereken taraf, alacaklı bankalardır. Alacaklı bankalardan bir veya birkaçının teklifiyle bu süreç başlayacaktır.'' Pazartesi günü Türkiye Odalar ve Borsalar Birliği sektör kurulları toplantılarının değerlendirilmesinin de yapıldığını belirten Kavi, finans, maliye ve vergi politikaları ve sosyal güvenlik sistemine ilişkin konuların tartışıldığını, Halk Bankası'na Hazine tarafından 500 milyon dolarlık bir ek kaynak sağlanması kararı alındığını 
     söyledi. Kavi, ''Buna karşın enflasyon muhasebesi, KDV oranlarının düşürülmesi, yatırım indiriminden stopajın kaldırılması konularını, sosyal güvenlik sisteminin ağır yüklerini görünen o ki tartışmaya devam edeceğiz'' diye konuştu. Kavi, ek kaynağın bulunması, borçların yeniden yapılandırılması konularının önemli olduğunu, ancak faiz oranlarını düşüremedikçe kısa vadeli çözümlerin hedeflere götürmeyeceğini kaydetti. ''Paranın faizi dünyada yüzde 3.5-4.5'e düşerken, Türk Lirası'na yüzde 85-95 faiz ödemekle karşı karşıya olan Türk sanayicisi bunu satış fiyatına nasıl yansıtacak ve halkın bunu ödemesini nasıl isteyecek'' diyen Kavi, 2001 yılında yaşanan küçülmeye karşın 2002'de vergi gelirlerinin artmasını beklemenin hayal olduğunu söyledi. Tüm vergi gelirlerinin dahi faize yetmediğini ve ortada tek bir çıkış yolu olduğuna dikkati çeken İSO Başkanı Kavi, şunları kaydetti ''Türkiye, hükümetimiz bunu net olarak görmeli. Türk ekonomisinin devletin bu hantal bütçesini finanse etme imkanı yoktur. Toplum küçüldü, sanayi küçüldü, mali sektör küçüldü, hala israftan vazgeçemeyen ve küçülmeyen tek kesim kamu. Bu yapı, bu anlayış ve bu uygulama ile devletin küçülmesi ve kamu hizmetlerinde verimlilik nasıl sağlanacak. Sayın Başbakan, devleti küçültelim derken özel sektörü küçülttük diyor. Bizim sayın Başbakan'dan talebimiz hükümetin istikrarını sağlamak yerine öncelikle Türkiye'nin istikrarını sağlayacak hedefler konulsun. Devlet kendini küçültmeyi başaramıyorsa önümüzü açsın. Türk özel sektörü ve sivil toplumuna bu konuda aktif görev verilsin. Bu faizler ile yaşamı sürdürmek, rekabet etmek mümkün değilse yarından tezi yok hükümetimiz devleti küçültmeye, kaynak ihtiyacını azaltmaya başlamalıdır. Bizlere rekabet etme fırsatı vermeli ki biz de üretim, ihracat yapalım, kaynak yaratalım.'' 
     






</TEXT>
</DOC>
