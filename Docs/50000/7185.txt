<DOC>
<DOCNO> 7185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/yazar/sazak.html </URL>
<DATE> 2001/02/15/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Truva uyarısı 
</HEADLINE>
<TEXT>

     Antik çağın Truva'sının Yunanlılar tarafından ele geçirilmesi, İlyada destanıyla belleklere kazınmış müthiş bir efsanedir. 
     Savaş bir aşk öyküsüne dayanır. 
     Truva kralının oğlu Paris, onca güzel arasında Menelaos'un karısı Helena'ya vurulup kaçırınca Homeros'un anlattığı savaş patlar. Milat'tan önce, insanların savaşmaya da, aşk yapmaya da hayli zamanı olduğu için "Sevgililer Günü"nü tek bir güne sıkıştırıp, çiçekçilere kazandırmaktansa Paris'in keyfi uğruna on yıl savaşmışlar. 
     İnsanca zayiat bir yana sonuçta ortaya koskoca bir eser çıkmış. Serüvenin sonunu ise "Truva atı" getirmiş. 
     Yunanlılar artık çekilme vakti geldi diye gemilerine dönerken, Tanrıça Athena'ya sunulmak üzere bir tahta at hazırlayıp, içine gizledikleri askerleri Truva'ya sokarlar. Bu tuzak üzerine kent düşer 
     Truvalılar, "tahta atı içeri almayalım" diye uyaranları dinlese, tarihin akışı değişir, kaybeden Homeros ile yayıncısı olurdu. Çanakkale de muhtemelen turizm açısından darbe yerdi. Eski Yunan "demokrasinin beşiği" sayılsa da, "aykırı ses"e kulak veren olmayınca kaybeden Truva olmuş. 
     Demek ki, aradan geçen 4 bin yılda fazla bir şey değişmemiş. 
     Siyasette, ülke yönetiminde, şirket kültüründe, "yanlış yapıyorsunuz" diyene aldıran yok. Tek doğru, "seçilmiş krallar"ın görüş açısı olunca seçenekleri tartışmak kimsenin işine gelmiyor. 
     Truva örneğini ANAP'lı Mehmet Ali İrtemçelik verdi, Amerikalı ünlü tarihçi Barbara Tuckman'dan etkilenmiş, Vietnam Savaşı da benzer derslerle dolu. "Vietnam'a girmeyelim" diyenler neredeyse "vatan haini" sayılırken o sırada tepki gösterenlere "Ya onlar haklıysa" diye hoşgörüyle bakılsa Vietnam'da on binlerce insan yaşamından olmazdı. 
     25 yıl sonra Clinton, Vietnam'ı ziyaret etmekle özür dilemiş oldu. 
     İrtemçelik, siyasete diplomasiden geldi. 1991'de Mesut Yılmaz'ın parlak döneminde Başbakanlık başdanışmanıydı. Sofya Büyükelçisi iken Dışişleri'nden ayrıldı, 1999 seçimlerinde parlamentoya girdi. Ecevit hükümetinde bakanlık yaptı, Helsinki'de AB fotoğrafına Cem'le birlikte girdi, Çankaya turları sırasında kimi telkinleri ilkeleriyle bağdaştıramayarak kabineden ayrıldı. Siyasette "istifa hakkı"nı kullanan az sayıda örnek olduğu için Mehmet Ali İrtemçelik hala etkin bir isim. 
     Türkiye'nin AB'den uzaklaşma sürecini, IMF'ye kayıtsız şartsız teslimiyetin ekonomiye ve halka yüklediği faturayı, toplumu kuşatan "Yine mi başaramadık" duygusunu, siyaset kurumunu aşındıran yolsuzlukları hüzünle izliyor. 
     İrtemçelik, kaosa sürüklenmeden sandığa ulaşmanın, önümüzdeki sonbaharda, en geç 2002 ilkbaharında seçime gitmenin Siyasi Partiler ve Seçim Yasası değiştirilerek ülke yararına olacağını düşünüyor. 
     "İstikrar korosu" karşısında mesleği diplomatlık olan bir siyasetçinin sesi liderlerin kulaklarını tırmalayacak ve elbette dinleyen çıkmayacak. "Truva uyarısı"na aldırış edilmediği gibi... 
     
     





CHP 


İcazet 


Dostlara selam 


Susurluk kararının anlamı 


Aşka dönüşen böbrek acısı 


CHP'li yazı yazmanın dayanılmaz ağırlığı... 


Bir kent, iki çehre 


SSK'lı hastalanınca ne yapsın 


Sevgili ve GS 


Hatay'da kuşlar uçak düşürecek .. 


MEB'den Çankaya'ya 52 gün sonra cevap 


Çok komşu çok dert... 


İran ile yeni bir başlangıç 


"Oynanan oyunları" açıklamaktan korkmayın 


Kaçak işçiler 


Truva uyarısı 


80 milyarlık Seda Hanım’ın vergisi nerede 


Kapkaççılık önlenemez 


Deli dana 


</TEXT>
</DOC>
