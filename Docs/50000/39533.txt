<DOC>
<DOCNO> 39533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/29/son/sondun05.html </URL>
<DATE> 2001/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrailli kamyon şoförünü öldürdüler... 
</HEADLINE>
<TEXT>

     Filistinli silahlı kişiler, Batı Şeria'da bugün bir İsrailli kamyon sürücüsünü öldürdü. 
     İsrail polisi, İsrailli sürücünün Filistin yönetimindeki Nablus kentinin batısında pusuya düşürüldüğünü açıkladı. 
     Bu arada, İsrail Dışişleri Bakanı Şimon Peres ve Filistin Devlet Başkanı Yaser Arafat'ın dün gece birkaç kez telefonla görüştükleri, Peres'in Arafat'tan, Beyt Cala kasabasındaki silahlı kişilere ateşkes talimatı vermesini istediği bildirildi. 
     Filistin Enformasyon Bakanı Yaser Abdrabbo, Peres ve Arafat'ın görüşmesini doğrulayarak, Arafat'ın da Peres'ten, İsrail'in Beyt Cala'dan koşulsuz olarak çekilmesini istediğini söyledi. Abdrabbo, ''Arafat'ın mesajı açık. İsrail tankları ve askerleri Beyt Cala'daki Filistin topraklarından hemen çekilmeli'' diye konuştu. 
     Filistinin Demokratik Kurtuluş Cephesi mensubu silahlı kişilerin de, Filistin Halk Kurtuluş Cephesi FHKC lideri Ebu Ali Mustafa'nın öldürülmesine misilleme olarak bugün Gazze Şeridi'nin güneyindeki bir İsrail karakoluna ateş açtıkları belirtildi. 
     Geçen yıl Eylül ayında başlayan İntifada'da şimdiye kadar Filistin tarafından 594, İsrail tarafından 163 kişi yaşamını yitirdi. 
     







</TEXT>
</DOC>
