<DOC>
<DOCNO> 33837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/son/sontur06.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tezgahta köfte ekmek tarihe karışıyor... 
</HEADLINE>
<TEXT>

     Sağlık Bakanlığı, cadde ve sokaklarda, pazar yerlerinde açıkta köfte-balık ekmek, döner, süt ile kuruyemiş, lokum, bisküvi ve tatlı ürünlerinin satışını yasakladı. 
     Bakanlık ayrıca ekmek fırınlarına da standart getirdi. Sağlık Bakanlığı'nın Gıda Üretim ve Satış Yerleri Hakkında Yönetmelikte Değişiklik Yapılmasına İlişkin Yönetmeliği Resmi Gazetede yayımlandı. 
     Değişikliğe göre ambalajı yırtılmış, bombaj yapmış, etiketsiz, imal ve son kullanma tarihi bulunmayan, tarihi geçmiş, gözle görülür hatası bulunan, etiketi üzerinde ithalat-üretim izin tarih ve sayısı bulunmayan gıda maddeleri satışa sunulamayacak. 
     Yönetmeliğe göre ayrıca, okul, kreş, kamu ve özel kurum ve kuruluşları ile fabrika, hastane ve benzeri yerlerde üretilerek toplu tüketime sunulan yemek partisinin her çeşidinden işyeri sahibi ve sorumlu yöneticisi tarafından alınacak birer örnek 48 saat uygun koşullarda saklanacak. 
     Yönetmeliğe göre pazar yerleri ile cadde ve sokaklarda, et ve et ürünleri, ekmek ve ekmek çeşitleri, unlu mamuller, süt ve süt ürünleri, kuruyemiş, lokum, bisküvi, tatlı ve benzeri gıda maddelerinin açıkta satışı yasaklanırken, takibinden belediyeler sorumlu olacak. 






</TEXT>
</DOC>
