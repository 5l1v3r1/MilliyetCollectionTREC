<DOC>
<DOCNO> 42601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/son/sondun24.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere "Bin Ladin asıl zanlı" 
</HEADLINE>
<TEXT>

     İngiltere İçişleri Bakanı Jack Straw, ülkesinin istihbarat verilerine göre, ABD'deki saldırıların ''asıl zanlısının'' Usame Bin Ladin olduğunu belirtti. 
     ''1 numaralı zanlı'' olarak Bin Ladin'i gösteren ilk İngiliz hükümet yetkilisi olan Straw, İngiliz yayın kuruluşu BBC'ye yaptığı açıklamada, ''Bir şey açık şu anda sadece ABD'de denilenden sonra değil, aynı zamanda bizim kendi istihbarat servislerimizin verilerine göre, Usame Bin Ladin ve örgütü, terörist saldırıların başlıca zanlılarıdır, eğer engellenmezse süreceği kesin olan yeni saldırılara girişmelerine engel olunmalıdır'' dedi. Bu tutumlarının gelecek günlerde ve haftalarda alacakları kararları destekleyeceğini belirten Straw, İngiltere Başbakanı Tony Blair'in ABD'ye ''tam ve gerçek'' anlamda destek verdiğine işaret ederek, ancak misillemeye kalkışmadan önce düşünmeye zaman ayırmanın gerekli olduğunu vurguladı. 
     Bu arada, İngiltere Başbakanı Tony Blair'in, İran Cumhurbaşkanı Muhammed Hatemi ve diğer Müslüman liderlere, ''terörle mücadelede işbirliği yapalım ve kültür ve din çatışmalarına son verelim'' mesajı gönderdiği bildirildi. Blair'in Downing sokağındaki makamından yapılan açıklamada, Başbakan'ın mesajını, geçen hafta liderlere gönderdiği mektupta verdiği kaydedildi. Açıklamada, mektup gönderilen diğer ülkelerin hangileri oldukları belirtilmedi. 







</TEXT>
</DOC>
