<DOC>
<DOCNO> 15118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/07/son/soneko06.html </URL>
<DATE> 2001/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce ekonomik program sonra 6 milyar dolar 
</HEADLINE>
<TEXT>

     Hazırlanan ekonomik programa dış yardım çerçevesinde G-7 ülkelerinden 6 milyar doların gelmesi bekleniyor. 
     Miktar, Uluslararası Para Fonu'ndan IMF daha önce verilmesi planlanan 6.25 milyar dolarlık kaynağın öne çekilmesiyle birlikte 12 milyar doları aşacak. Bu rakama Dünya Bankası'nın ülke yardım kredisi,yapısal reformlar ve mali sektör uyum kredisi çerçevesinde bir kısmınıkullandırdığı toplam 5 milyar dolarlık kaynak dahil değil. 
     Sanayileşmiş 7 batılı devletten ABD, Japonya, Almanya, Fransa, İngiltere, İtalya, Kanada oluşan G-7 ülkeleri, Türkiye'ye 6 milyar dolarlık bir destekte bulunacaklar. G-7 ülkelerinden gelecek kaynağın 6 milyar doların altında kalması durumunda, IMF'nin yapacağı yardım miktarı artabilecek. 
     IMF, stand-by çerçevesinde 4 milyar dolarlık kaynağın kalan 2.9 milyar doları ve Kasım krizi sonrası da 7.5 milyar dolar yardım paketi hazırlamıştı. Kasım krizine kadar 4 milyar dolarlık stand-by kredisinin 1.1 milyar doları kullanılmıştı. IMF'den sağlanan kaynaktan henüz 6.25 milyar doları kullanılmamış durumda. 
     G-7 ülkelerinden gelecek yardım konusunda Almanya'nın önemli rol oynadığı öğrenildi. Ekonomiden sorumlu Devlet Bakanı Kemal Derviş'in, ekonomik program tamamlandıktan sonra dış kaynak arayışları çerçevesinde İngiltere ve Japonya'ya ziyaretler gerçekleştirmesi bekleniyor. Derviş, dış kaynak çerçevesinde G-7 ülkelerinin Ankara büyükelçileri ile çalışma yemeğinde biraraya gelmiş ve ABD, Almanya ve Fransa'da temaslarda bulunmuştu. 
     
     
     



</TEXT>
</DOC>
