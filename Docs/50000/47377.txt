<DOC>
<DOCNO> 47377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/17/son/sonspo11.html </URL>
<DATE> 2001/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum "Galatasaray'a karşı direnebilmek için boyumuzu aşmalıyız" 
</HEADLINE>
<TEXT>

     Beşiktaş Teknik Direktörü Christoph Daum, Galatasaray ile hafta sonunda yapacakları derbi maçta sarı-kırmızılıların daha avantajlı olduğunu söyledi. 
     Christoph Daum, Beşiktaş'ın resmi internet sitesinde yaptığı açıklamada, Galatasaray ile yapacakları derbi maça yoğun bir biçimde hazırlandıklarını ifade ederek, ''Puan durumumuz nedeniyle, maçı evde oynamamıza karşın favori değiliz. Galatasaray'a karşı direnebilmemiz için, kendi boyumuzu geçmemiz gerekiyor'' dedi. 
     Antrenör olarak saygı duyduğu Galatasaray Teknik Direktörü Mircea Lucescu'ya da övgüler yağdıran Daum, ''Lucescu, liste başı olan Galatasaray'ı öyle bir ayarlayacak ki bizi bir hayli zorlayacaklar. 
     Buna hazır olmamız gerekiyor. Galatasaray, son yıllarda inanılmaz güçlendi. Ulusal ve uluslararası alanda elde ettikleri başarıları, şu anda nerde olduğumuzun ölçeği olacak'' diye konuştu. 
     
     Dostluk çağırı... 
     Daum, 2 takım taraftarlarına da derbi maç için fair-play çağrısında bulundu. 
     Galatasaray ile aralarındaki dostluk ilişkilerinin maçtan önce olduğu kadar, maç sonrasında da süreceğini belirten Alman teknik adam, ''Galatasaray ile aramızda iyi bir dostluk var. Futbolcularımız da saha dışında çok iyi arkadaşlar. Taraftarlar için de saha içinde yaşanan rekabetin, saha dışında dostluğa dönüşmesi gerekiyor'' dedi. 
     
     'İkinci kaleciye ihtiyaç var' 
     Daum, Kjaer'in gönderilmesinin ardından kaleci Fevzi'nin Yimpaş Yozgatspor maçında çok iyi bir performans sergilediğini, ancak herşeye karşın ikinci bir kaleciye ihtiyaç duyduklarını söyledi. 
     Galatasaray maçına dek kaleci almaları gerektiğini belirten Daum, ''Pazar günkü maçta Fevzi'nin sakatlanması durumunda, genç bir kaleciyi kaleye koymak bizim için kötü olur. Bu nedenle kaleci almalıyız'' diye konuştu. 
     
     'Fevzi çekinmesin' 
     Kaleci Fevzi'nin Yimpaş Yozgatspor maçının en iyi oyuncusu olduğunu yineleyen Alman çalıştırıcı, şunları söyledi 
     ''Fevzi, Yozgat'taki gibi iyi oynarsa, yeni birinci kaleciye ihtiyacımız olmayacak. Ancak hata yaparsa, herkes üstüne gidecek ve hemen yeni bir ''1'' numara talep edecek. Fevzi, bu formunda oynamayı sürdürürse, kendisi yerine gelecek bir rakipten çekinmemesi gerektiği kesin.'' 
     
     Türk transfer sistemine eleştiri 
     Daum, Türk transfer sistemi ve bu sistemden hasıl olan transfer tazminatlarının zorunlu olarak ve mümkün olabilen en kısa zamanda yenilenmesi gerektiğini söyledi. 
     Çoğu zaman kulüplerin, yabancı oyuncuları görevlendirmek zorunda kaldıklarını, çünkü Türk oyuncuların bonservis ücretleri açısından daha pahalı olduklarını ifade eden Daum, ''Eğer bir oyuncu, sözleşmesinin sonuna geldiyse, gerçekten sonunda olmalı, yani bonservisi olmamalı. Bu hem tüm Avrupa ülkelerinde geçerli hem de FIFA ve UEFA bu doğrultuda karar verdi. Futbol Federasyonu'nun ise bu istisnai koşulu neden halen sürdürdüğünü bilemiyorum'' diye konuştu. 
     
     'Kölelik geride kaldı..' 
     Daum, sözleşme bitişinin oyuncu ve kulüp için bağlayıcı olması gerektiğini vurgulayarak, sözlerini şöyle sürdürdü 
     ''Eğer bir futbolcu başka bir kulüp bulamıyorsa ve kulüp de onu artık istemiyorsa, oyuncunun kulüpten son maaşının yüzde 20'si gibi hayali bir talepte bulunma hakkı yok. Serbest ve uluslararası alanda geçerli olan transfer sistemini düşünürsek, Futbol Federasyonu'nun düzenlemelerini yeniden gözden geçirip uyarlaması gerekiyor. Nasıl AB üyeliği başka alanlarda yenilik yapılması zorunluluğunu getiriyorsa, profesyonel futbol da transferde en yeni ve en uygar seviyeye getirilmeli. ''köle'' olma zamanları artık geçmişte kalmalı.'' 
     
     'Ali Eren'in 4 haftaya ihtiyacı var' 
     İnternet sitesinde yaptığı açıklamaların yanı sıra Digitürk Lig TV'de de Galatasaray Teknik Direktörü Lucescu ile biraraya gelip görüşlerini dile getiren Daum, kadro dışı kaldığı için uzun süredir takımdan ayrı kalan ve 2 haftadır antrenmanlara çıkan Ali Eren'in, kadroya girebilmesi için 4 haftaya ihtiyacı bulunduğunu söyledi. 
     Daum, takımdan uzun süre uzak kalan futbolcunun yeniden takıma girebilmesi için ayrı kaldığı zaman kadar süreye ihtiyacı olduğunu kaydederek, ''Ali Eren çok iyi çalışıyor. Bu nedenle sahaya dönüş süreseni kısaltabilir'' dedi. 
     
     Nihat'ın transferi 
     Nihat'ın Real Sociedad'a transferiyle ilgili sorulara da Daum, şöyle yanıt verdi 
     ''Maalesef sürekli Nihat'ın transferi konuşuluyor. Burada sanki herşey ortaya konuluyor ve halk bu konuda karar versin isteniyor. 
     Benim bildiğim bir transfer yapılır ve bir gecede biter. Ancak Türkiye'de bu konularda her türlü spekülasyon yapılıyor.'' Futbolcuların performanslarına da değinen Alman teknik adam, Nihat'ın iyi bir oyuncu olduğunu, ancak kendisini geliştirmesi gereken yönleri bulunduğunu kaydetti. 
     İlhan Mansız'ın da bazı maçlarda mükemmel performans gösterdiğini belirten Daum, kaptan Tayfur'un da takımı yönlendiren bir oyuncu olduğunu anlattı. 
     Türkiye'de diplomatik konuşmak gerektiğini kaydeden Daum, yapılan günlük yorumların gerçekçi olmadığından yakınarak, ''Türkiye'de herkes farklı konuşuyor. Yimpaş Yozgatspor maçı sonrası Fevzi çok iyi kaleci diyenlerin, yapacağı en ufak bir hatada Fevzi hakkında neler diyebileceklerini de çok iyi biliyorum'' diyerek sözlerini tamamladı. 
     






</TEXT>
</DOC>
