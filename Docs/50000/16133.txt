<DOC>
<DOCNO> 16133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/son/sontur16.html </URL>
<DATE> 2001/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Emek Platformu'nun büyük mitingi yarın İstanbul'da... 
</HEADLINE>
<TEXT>

     Türkiye Devrimci İşçi Sendikaları Konfederasyonu DİSK Genel Sekreteri Murat Tokmak ve sendika üyesi işçiler Emek Platformu tarafından yarın Abide-i Hürriyet Meydanı'nda yapılacak ''Yolsuzluğa ve Yoksulluğa Hayır'' mitinginin duyuru ilanlarını Taksim Meydanı'nda dağıttı. 
     Tokmak, Taksim Meydanı'nda yaptığı açıklamada da, hükümetin hazırladığı ekonomik programda işçilerin, emekçilerin ve ücretlilerin taleplerinin dikkate alınmadığını ileri sürerek, 15 örgütten oluşan Emek Platformu Başkanlar Kurulu'nun aldığı karar gereği yarın İstanbul'da Abide-i Hürriyet Meydanı ve değişik illerdeki mitinglerle seslerini duyuracaklarını söyledi. 
     Ankara, Bursa, Tekirdağ, Kahramanmaraş ve birkaç ilde mitinglerin yasaklandığını hatırlatan Tokmak, ''Mitinglerin yasaklanmasını protesto ediyoruz. İstanbul'da yarın miting yapılacaktır. Örgütlerin tamamı gerekli hazırlıkları yaptılar, gerekli önlemleri aldılar. Miting, sağlıklı ve selamet içinde geçecektir'' dedi. 
     Basın mensuplarının Ankara Tandoğan Meydanı'nda yapılan esnaf mitinginde çıkan olayları hatırlatmaları ve yeterli önlem alınıp alınmadığına ilişkin sorusu üzerine Tokmak, şu yanıtı verdi 
     ''Emek Platformu'na dahil olan örgütler toplantı yaptılar. Toplantılarda, mitingin sağlıklı ve selamet içinde geçebilmesi için gerekli tüm tedbirler alındı. Disiplin içinde olacağız. Dışımızda herhangi bir karışmaya, herhangi bir karıştırmaya örgütler olarak kesinlikle izin vermeyeceğiz.'' 
     
     



</TEXT>
</DOC>
