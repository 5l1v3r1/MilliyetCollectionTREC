<DOC>
<DOCNO> 39275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/son/sontur17.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit, "Türk lirasına itibar" kampanyasına destek verdi 
</HEADLINE>
<TEXT>

     Başbakan Bülent Ecevit, Türkiye'yi kurtarmanın her şeyden önce Türk lirasının itibarını kurtarmakla sağlanabileceğini belirtti. 
     Ecevit, kurtarılabilecek şirketlerin geriye ödeyemedikleri borçların takside bağlanmasına olanak verici bir düzenleme yapmaya kararlı olduklarını, bunun ilk adımlarını Ceylan ve Bilgin Grupları ile attıklarını bildirdi. 
     Başbakan Ecevit, Ankara Ticaret Odası ATO Başkanı Sinan Aygün ve beraberindeki heyeti Başbakanlık Merkez Binası'nda kabul etti. Devlet Bakanı ve Başbakan Yardımcısı Hüsamettin Özkan'ın da hazır bulunduğu kabul, yaklaşık yarım saat sürdü. 
     Kabulde konuşan ATO Başkanı Aygün, Ecevit'e önceki gün odalarının başlattığı ''TL'ye İtibar'' hareketi konusunda yaptığı açıklamadan dolayı teşekkür ederek, Ankara'da dövizle alışverişi yasakladıklarına ilişkin müjde verdi. 
     Bundan böyle Ankaralı tüccarın dövizle alışveriş yapamayacağına ilişkin ATO Meclisi'nin karar aldığını kaydeden Aygün, bu karara uyulmadığı takdirde önce ihtar, sonra işyerini geçici olarak üyelikten çıkarma, daha sonra ise üyelikten atma uygulamasını getireceklerini söyledi. 
     Aygün, bunun dışında dövizle alışveriş yapan Ankaralı tüccara 400 milyon liraya kadar para cezası verebilecekleri konusunda karar aldıklarını bildirdi. Sinan Aygün, Türkiye'nin çeşitli yerlerinden 242 sivil toplum örgütünün kampanyalarına destek mesajı gönderdiklerini ifade ederek, bu mesajların yer aldığı dosyayı Başbakan Ecevit'e sundu. 
     Aygün, 2 Eylül'den itibaren Ankara'da dövizi kaldıracaklarını ve ayrıca ''TL'ye İtibar'' hareketini destekleyen çeşitli sloganları Ankara'nın değişik yerlerine asmayı düşündüklerini kaydetti. 
     Aygün'ün verdiği bilgiye göre, bu uygulama, ''Ulusal Para Ulusun Onurudur'', ''Türk Lirasına İtibar'', ''Ulusal Parana Sahip Çık'', ''Ulusal Paramız Bağımsızlığımızın Simgesidir'', ''Cepte Taşınan Her Döviz, O Aileden Bir Kişiyi İşsiz Bırakır'', ''Yastık Altındaki Döviz, Kapanan Bir Fabrika Demektir'', ''İtibarlı Bir Türk Lirası, İş Güvenliği ve İş Güvencesidir'', ''Ne Mutlu Türk Lirası Kullanana'' gibi sloganlardan oluşuyor. 
     Aygün, Başbakan Ecevit'e bu sloganlara ilave olarak slogan ekleyip eklemeyeceğini sordu. Ecevit ise, ''Siz, güzel sloganlar bulmuşsunuz''yanıtını verdi. 
     Ecevit'in konuşması 
     Ecevit, sadece döviz düşkünlüğünü önleme bakımından değil, aynı zamanda üreten sektörü canlandırma bakımından da bazı somut girişimlerde bulunulması gerektiğini ifade ederek, bu konuda bazı adımları atmaya başladıklarını söyledi. 
     Başbakan Ecevit, kurtarılabilecek durumdaki şirketlerin geriye ödeyemedikleri borçların takside bağlanmasına olanak verici bir düzenleme yapmaya kararlı olduklarını belirtti. Ecevit, şöyle devam etti 
     ''Yüzlerce hatta binlerce işletme bugün kapanmış veya üretimini büyük ölçüde kısmış durumda. Bu şirketlerden kurtarılabilecek durumda olanlara bu olanağın sağlanması gerekiyor. Bundan, devletin herhangi bir zararı olmayacaktır. Tersine, devlet alamadığı paraları alma olanağına kavuşacaktır. Bu yönde, dediğim gibi ilk adımlar da atılmaya başlandı. Bankacılık Düzenleme ve Denetleme Kurulu, Ceylan ve Bilgin şirketlerine bu olanağı sağladı. Bunun devam edeceğine inanıyorum. Bu olanağın yaygınlaştırılması ekonomimize büyük canlılık kazandıracaktır.'' 
     
     
     






</TEXT>
</DOC>
