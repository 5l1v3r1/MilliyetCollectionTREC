<DOC>
<DOCNO> 48383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/son/sondun26.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail karıştı... Peres'e suikast endişesi... 
</HEADLINE>
<TEXT>

     İsrail'de, Dışişleri Bakanı Şimon Peres'e karşı aşırı sağın suikast düzenlemesi endişesi büyüyor. 
     İsrail istihbaratının aşırı sağın suikast hazırlığında olduğuna dair ciddi duyumlar almasının ardından Peres'in koruması artırılmıştı. 
     Kudüs'te dün yapılan ve 80-100 bin kişinin katıldığı ''Bağımsız Filistin devletine karşı'' mitinginde yaşananlar, bu endişeyi artırdı. 
     Mitinge katılan konuşmacılar, İsrail Başbakanı Ariel Şaron'a ''Peres'i kov'' çağrısı yaptılar. 
     
     Rabin katliamına giden yo mu izleniyor 
     Mitingde taşınan ''Felaket getirici Peres'', ''Yokedici Peres'', ''Arafat ile ortak Peres'' pankartlarının, Başbakan İzak Rabin'in aşırı sağcı bir Yahudi tarafından öldürülmesinden bir süre önce yapılan bir mitingde, Rabin aleyhine taşınan pankartlarla benzerlik göstermesi, ''Rabin'in katliamına giden yol mu izleniyor '' sorusunu gündeme getirdi. 
     İsrail Radyosu, bu sabahki yorumlarında bu yöndeki endişeye geniş yer verirken, İsrail basını da Peres'e karşı aşırı sağda giderek büyüyen tepkiye dikkati çekti. 
     
     Peres'e ültimatom suçlaması 
     İsrail basını, ABD'nin dün akşam verdiği ültimatomdan da Peres'in sorumlu tutulduğunu yazdı. 
     Ma'ariv gazetesi, Peres'in Washington'da olduğu sırada ABD'nin İsrail'e ''Hemen geri çekil'' ültimatomu göndermesinin, İsrail Başbakanı Ariel Şaron'un danışmanları tarafından ''garip bir tesadüf'' olarak nitelendirildiğini belirtti. 
     Gazete, Peres'in ''arkadan bıçaklamakla suçlandığını'' kaydederek, ABD'nin Şaron'a sert çıkması için Peres'in telkinlerine ihtiyacı olmadığını vurguladı. 
     






</TEXT>
</DOC>
