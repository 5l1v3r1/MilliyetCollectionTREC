<DOC>
<DOCNO> 32905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/son/sontur08.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Refah, Fazilet derken yeni partinin adı "Saadet" 
</HEADLINE>
<TEXT>

     FP'nin Anayasa Mahkemesi'nce kapatılmasından sonra partileşme çalışmalarını sürdüren ''gelenekçi kanat'', partinin kuruluş dilekçesini yarın İçişleri Bakanlığı'na verecek. 
     Erzurum Bağımsız Milletvekili Lütfü Esengün, yaptığı açıklamada, yeni partinin kuruluşuna ilişkin dilekçenin ve kurucular kurulu listesinin yarın saat 15.00'de İçişleri Bakanlığı'na teslim edileceğini söyledi. Kurucular Kurulu'nun saat 15.30'da toplanacağını bildiren Esengün, toplantıda, Genel Başkan, 50 asil 50 yedek üyeden oluşan Genel İdare Kurulu ile Disiplin Kurulu seçimlerinin yapılacağını bildirdi. 
     Gelenekçilerin, ''selamet, bereket, saadet, hedef, huzur, yeni demokrasi, yeni görüş, umut, demokratik nizam, demokrasi partisi, ferah'' gibi isimler üzerinde durduğu, ancak bu isimler arasında ''Saadet'' isminin ön plana çıktığı öğrenildi. 
     Yeni partinin ismini son ana kadar açıklamak istemediklerini belirten gelenekçiler, parti isminin gizlenmesinin gerekçesini, ''sızması halinde bazı insanların kurdukları internet sitelerine, belirlenen ismi vererek, daha sonra isim hakkını çok yüksek fiyatlara satmaya çalışmaları'' olarak açıkladılar. 
     Tek kadın üye olarak Ankara Bağımsız Milletvekili Oya Akgönenç'in yer alacağı öğrenilen Kurucular Kurulu'nda, 56 milletvekili, 49 eski milletvekili, 11 akademisyen, 4 bürokrat, kapatılan FP'nin 13 il başkanı ve 7 işadamının bulunması bekleniyor. 
     Program tamam 
     Gelenekçiler, parti programını önemli ölçüde tamamladılar. Programda, pek çok konuya yer verilirken, insan hakları, demokrasi özgürlük ve laiklik kavramları ön plana çıkarıldı. Yeni partinin ''insanların saadeti için çalışacağının'' ifade edildiği programda, ''saadetin'' gerçekleşmesi için 5 temel şartın varolması gerektiği ifade edildi. 
     Laikliğin tanımının yapıldığı programda, ''Türkiye'nin bugün geldiği noktada din ve laiklik tartışmalarını aşması gerektiği'' belirtildi. Bunun için yapılacak işin, evrensel normlara göre bir laiklik tanımı ve uygulanması olduğu kaydedilen programda, ''Hiç kimse din ve kanaatlerini açıklamaya zorlanamaz. Yine hiç kimse din ve kanaatler konusunda bir başkasına zorlama yapamaz. Devlet, her dine, her mezhebe, inanç ve kanaate eşit mesafededir. Laiklik, asla din karşıtlığı olarak algılanamaz, aksine laiklik, isteyenin istediği inancı ve dini seçebilmesi, bunun gereklerini özgürce yerine getirebilmesi ve devletin bu konuda kesinlikle taraf olmamasıdır'' ifadesine yer verildi. 
     Programda, din kültürü ve ahlak derslerinin okutulmasının zorunlu kılınması istendi. zorunlu eğitim ve öğretimin 4 3 şeklinde kademeli olması, zorunlu eğitimin bir geçiş döneminden sonra 4 3 4 şeklinde 11 yıla çıkarılması öngörüldü. Din eğitiminin 18 yaşına kadar velilerin, bu yaştan sonra bireylerin kendi isteğine bağlı olarak her kademede serbest olması gerektiği ifade edilen programda, devletin ilk ve orta öğretimde müfredatları belirlemek, standartları koymak ve denetleme yükümlülüğünün olması gerektiği kaydedildi. 
     Programda, DGM'lerin kaldırılmasından, MGK'nın sivilleştirilmesine, çalışma hayatından sosyal güvenliğe, sağlıktan ve aile konularına kadar pek çok alana ilişkin parti görüşlerine yer verildi. Programda, ''Türkiye'nin mevcut ekonomik durumunun milletin özlediği ve hak ettiği durumdan çok uzakta olduğu'' ifade edilerek, özelleştirme ve devletin küçülmesi konularına da değinildi. 
     
     
     
     







</TEXT>
</DOC>
