<DOC>
<DOCNO> 12642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/siyaset/siy02.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Vekil devamsızlığı TBMM’yi kilitliyor 
</HEADLINE>
<TEXT>

Meclis Başkanı, Ulusal Program nedeniyle genel kurula katılımın sağlanmasına çalıştıklarını söyledi 
     ANKARA Milliyet 

     AB Katılım Ortaklığı Belgesi’ne karşı hazırlanan Ulusal Program’da, kısa vadede bir çok yasanın çıkarılması ve bazılarının yeniden düzenlenmesi ön görülürken, çalışma saatlerini salıdan bu yana uzatan Meclis, vekillerin devamsızlığı nedeniyle kilitlendi. 
     Devlet Bakanı Kemal Derviş, "erken mesai kavramını" kendi bürokratlarıyla yaptığı çalışmalarda ortaya koyarken, Meclis’in bu sürate uymaması DSP’de sıkıntı yaratıyor. DSP vekillerini izlemeye alırken, özellikle ANAP’lı milletvekillerinin devamsızlığı tepkiye neden oldu. TBMM Başkanı Ömer İzgi, Türkiye için hayati önem taşıyan yasaların süratle çıkarılması gerektiğine işaret ederek, özellikle hükümet milletvekillerinin Genel Kurul’a katılımının sağlanması gerektiğini söyledi. İzgi, Meclis’i çalıştırmak için arayış içinde olduklarını, bu konuda hükümet ve muhalefet liderleriyle bir araya gelebileceğini bildirdi. 
     Öte yandan, Derviş’in çalışmalarını, basın ve televizyon kanalıyla öğrendiğini ileri süren muhalefet partileri, Meclis kürsüsünde anlatması gerektiğine inanıyor. Muhalefet vekilleri, Derviş’in inandırıcılığını önce Meclis’te göstermesi gerektiğine de işaret etti. 
     


 SİYASET 













</TEXT>
</DOC>
