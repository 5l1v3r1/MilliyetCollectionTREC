<DOC>
<DOCNO> 35854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/son/sondun06.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat İsrail'in durdurulmasında ABD'den yardım istedi 
</HEADLINE>
<TEXT>

     Filistin lideri Yaser Arafat, İsrail ile barış görüşmelerine Filistin adına başkanlık eden Nebil Şaat aracılığıyla ABD Dışişleri Bakanı Colin Powell'a gönderilen bir mektupta, İsrail'in hemen durdurulması için ABD'den yardım istedi. 
     Şaat'ın imzasını taşıyan mektupta, Arafat'ın ABD'den, İsrail'i ve İsrail Başbakanı Ariel Şaron'u, saldırıları durdurmaya ikna etmesi ve güven artırıcı önlemlerin uygulamaya konulmasında yardımın yanı sıra ABD Başkanı George Bush yönetiminden, Ortadoğu konusunda daha aktif rol oynamasını talep ettiği belirtildi. 
     Amerikan basınına, mektuba ilişkin açıklamayı yapan ABD'deki Filistin Kurtuluş Örgütü temsilcisi Hasan Abdel Rahman, mektupta Filistin'in, Mitchell raporunun tavsiyelerini yerine getirmeye hazır olduğunun anlatıldığını söyledi. Mitchell raporu, belli bir dönem sürdürülen ateşkesin ardından, Batı Şeria ve Gazze'de Yahudi yerleşiminin durdurulması gibi güven artırıcı önlemlerin alınmasını öneriyor. Ancak Rahman açıklamasında, ''tam anlamıyla sakin bir dönemin gelmesini beklemek, içinde bulunulan koşullarda hiç gerçekçi değil'' dedi. 
     Memleketi Texas'ta tatilde bulunan ABD Başkanı George Bush'un sözcüsü Sean McCormack, açıklamasında, ''biz, her iki tarafı da şiddete son vermeye davet ediyoruz ve ilerlemenin tek yolunun bu olduğunu görüyoruz'' dedi. ABD Dışişleri Bakanlığı sözcüsü Richard Boucher da ''biz, her iki tarafı da Mitchell komisyonunun raporunu uygulamada önderlik etmeye çağırıyoruz'' dedi. Boucher, ''daima, bu konuda daha fazla ne yapabileceğimizi konuşuyoruz. Bu süreci nasıl ilerleteceğimizi tartışıyoruz. Ancak hep farkında olduğumuz gerçek şu ki, kararı her iki taraf verecek ve her iki taraf için de geçerli güvenlik işbirliğini kuracak'' ifadelerini kullandı. 







</TEXT>
</DOC>
