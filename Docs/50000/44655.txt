<DOC>
<DOCNO> 44655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/yazar/ozkan.html </URL>
<DATE> 2001/10/02/ </DATE>
<TIME>  </TIME>
<AUTHOR> Tuncay ÖZKAN  </AUTHOR>
<HEADLINE>
Kefeli ne anlatacak 
</HEADLINE>
<TEXT>

Nesim Malki cinayeti dahil pek çok olaya adı karışan, Interpol’ün kırmızı bültenle aradığı Mustafa Kefeli, ABD dönüşü yakalandı. Kefeli’nin anlatacakları birçok sırrı açığa çıkaracak 
     Mustafa Kefeli... ABD’den geldi. Gözaltına alındı. ABD’den kaçmadan önce Ankara'ya, İstanbul'a telefonlar etti. Karadenizli hemşeri milletvekillerini, onların aracılarını, mafya dostlarını, koruyucu ve kollayıcılarını, herkesi aradı. "Ben geliyorum, ne olur polis almasın, sorgulamasın, işimi halledin" dedi. Şimdi poliste sorgulanıyor. Bakalım ne olacak 
     Mustafa Kefeli adı, Türkiye'de kara para ve mafyanın devlet içindeki uzantılarının ortaya çıkartılması bakımından çok önemlidir. Şimdi mafyanın aracısı Kefeli için devreye girenler, onu yeniden "muteber" adam statüsüne sokup, statlarda şeref tribünü müdavimi yapmaya çabalıyorlar. Demiştim ya yetiştirilmesinde çok emek var, öyle kolay kolay hukuka teslim etmezler. Etseler de koruma kollama çabasından geri durmazlar. 
     
Kefeli neden vurulmuştu      Nesim Malki cinayeti, 'bir gecede 700 milyon doların el değiştirdiği' karanlık ilişkiler ağının odağıdır. Malki öldürülmeden önce Kefeli tarafından vurdurtulmak istenmiştir. Mustafa Kefeli de mafya hesaplaşmasında vurulmuştu. Aslında şimdi soruşturma oradan başlamalı. Kimin vurduğu, vurdurduğu önemli. Sonra bu işlerle ilgili bilgisi sınırsız olan işadamı Emin Cankurtaran'ın neden ve kim tarafından vurulduğuna bakmalı. Kefeli ile Cankurtaran olayları arasında bir bağlantı var mı acaba Kefeli hastanedeyken Alaattin Çakıcı'nın adamlarınca neden korundu Korumaların sorumlusu Metin Ferit Aslan'ı araştırırdım. Aslan ile Mustafa Kefeli'nin kardeşi Fikret Kefeli dost. 
     Kefeli'nin vurulmasının ardından kısa süre sonra Emin Cankurtaran'ı vurmak için hazırlık yapan üç kişi Ataköy sahilinde bir otomobilin içinde yakalandı. Yakalananlardan birisi daha sonra Tevfik Ağansoy'u vuran Alaattin Çakıcı'nın en iyi adamlarından Recep Çiçek'ti. Yakalananlar silahları kendilerine Metin Ferit Aslan'ın verdiğini söylediler. Metin Ferit Aslan bir süre arandı. Daha sonra bir yerlerden aldığı garantiyle gidip teslim oldu. Kısa süre sonra da serbest kaldı. Ardından da rastlantı sonucu Cankurtaran vuruldu. Cankurtaran kendisini kimin vurduğunu bilmediğini söyledi. Hep aklımı "Bu iki vurulma olayının bir bağlantısı var mıydı " sorusu kemiriyor. 
     
Malki'yi önce o vurdurttu      Nesim Malki'nin öldürülmeden aylar önce uğradığı saldırının iki tetikçisi, polise "Talimatı Mustafa Kefeli'den aldık. Kocaeli Emniyeti bizim için sahte tutanak tuttu" dedi. Tetikçiler Hasan Aydoğan ile Tuncay Şeker, çok ilgi çekici itiraflarda bulundular 
     "Biz Nesim Malki'ye karşı giriştiğimiz silahlı saldırı eyleminde olayla ilgili talimatı Mustafa Kefeli'den aldık. Malki banka kuruluşu sırasında söz verdiği halde bir parayı ödememiş. Kendisini bu konuda uyarmak için evinin önünde iken ayağına ateş açtık. Şoförüyle küçük bir boğuşma geçirdik. Daha sonra Hasan Akdoğan'ın arabasıyla Kefeli'nin garajına gittik. Kefeli'nin kardeşi Fikret Kefeli ile buluştuk. Bizi Kocaeli'ne götürdü. Burada olayda kullandığımız ve Hasan Akdoğan'a ait aracın, olay tarihinden bir gün önce kaçırıldığı şeklinde bir tutanak düzenlendi. Bu tutanağın düzenlenmesinde bize Emniyet Müdürü yardımcı oldu. Olayda kullandığımız tabancaları da arabada bırakmıştık." 
     Mustafa Kefeli'nin bildiklerini anlatması çok önemli. Türkiye'de bir dönem siyasetin içine bilinerek, sırf paraları olduğu için sokulan, hayali ihracat vurguncusu, kaçakçı bir dizi mafya babasının maskesini de düşürecektir. Bunu artık içimize sindirecek miyiz Türkiye'de bu adamlar hesap vermeyecekse kim verecek 
     
500 bin dolar komisyon      Nesim Malki önce Fakto Finans adında bir şirket kuruyor. Ama asıl büyük düşü bir banka sahibi olmak. Bunun için çabalıyor. Sonunda işadamı Tahir Güler, Mustafa Kefeli, Erdal Şakarcan aracılığıyla hayalini gerçekleştirebilmek amacıyla ölümüne kadar uzanacak serüvene başlıyor. Nesim Malki hem Güler'in ofisinde, hem de DYP İstanbul İl Başkanlığı binasında, o zaman Kıbrıs işlerinden sorumlu Devlet Bakanı Mehmet Ali Yılmaz ile görüşüyor. Kıbrıs'ta kuracağı banka için yardım istiyor. Mehmet Ali Yılmaz bu işin takibini, yakından tanıdığı Mustafa Kefeli'ye havale ediyor. Kefeli banka işi hallolursa 500 bin dolar alacağını Nesim Malki'ye bildiriyor... Erdal Şakarcan, Mehmet Ali Yılmaz'ın bu işle ilgilenmesi karşılığında Nesim Malki'nin DYP'ye para yardımında bulunacağının da garantisini veriyor. Nesim Malki, Kıbrıs'ta Tunca Bank'ı açıyor. Ama ne DYP'ye bir kuruş para veriyor ne de Mustafa Kefeli'ye. Kefeli, tam gaz saldırıya geçiyor. Önce Nesim Malki'yi vurması için iki adam tutuluyor. Tuncay Şeker adlı kiralık tetikçi ile Hasan Akdoğan. Malki, olayın arkasından aradığı Şakarcan'a, "Bu Kefeli manyak, beni kurşunlattı" diyor. 
     Artık pabucun pahalı olduğunu anlayan Malki, soluğu o dönemin İstanbul Valisi DYP Milletvekili Hayri Kozakçıoğlu'nun yanında alıyor. Aracılık eden kişi Korkmaz Yiğit. Ama nafile. Malki, Kefeli'ye paraları ödemeden bu işten kurtulamıyor. 
     
Dostları sağ olsun      Peki ama pek çok karanlık olayda adı geçmesine rağmen Kefeli bu işlerden nasıl kurtuluyor Kefeli’nin nasıl tanıdıkları var ki, ona hiç kimse bir şey yapmıyor. Kefeli, yeraltı dünyasından Alaattin Çakıcı ve ekibiyle çok iyi, dönemin Devlet Bakanı Mehmet Ali Yılmaz’ın yakını. 1994’te ve sonrasında DYP ikinci adresi gibi. İl binasından çıkmıyor. Ankara’ya gitti mi Bayındır Holding’in patronu Kamuran Çörtük ile oturup kalkıyor. Olmazsa Çörtük ona, İstanbul’a geliyor küçük ticaret yapıyorlar’ ne de olsa çocukluk arkadaşları. Ankara’da DGM'nin anlı şanlı bazı emekli savcıları, onunla yediği içtiği ayrı gitmeyen ağabey kardeş diyaloglarına sahip. Yalım Erez ile dost. Fuat Miras ile arkadaş. Eski Vakıflar Bankası Genel Müdürü Fehmi Gültekin ile can ciğer kuzu sarması. Emin Cankurtaran ile usta-çırak, bankacıların ünlü avukatı Aydoğan Semizer ile istediği an görüşüyor, Erol Evcil'in dostu, eski bakanlardan Nafiz Kurt'un hemşerisi, bilumum tetikçilerin hamisi. 
     
     







Dicle’de durum 


Rahmi Koç'un Ecevit'e mektubu 


Siyaset dikiş tutmazsa, ekonomi de tutmaz 


Yılmaz ve Demirel 


Sıradan faşizm 


Üniversiteler açılıyor ama 


Dünyanın kafası karıştı 


Hükümet gözümü kapamamı rica ederse 


Buy - back’ 


Kefeli ne anlatacak 


Solda İnönü bilmecesi 


Demirel'in yöntemiyle krizden çıkılmaz 


Uzlaşacaksınız 


Piyasa ekonomisinde de plan vardır 


30 yılda ilk kez eleman çıkardım’ 


</TEXT>
</DOC>
