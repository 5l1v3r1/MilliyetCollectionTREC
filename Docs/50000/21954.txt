<DOC>
<DOCNO> 21954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/son/soneko01.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Pastadan fazla pay alma yarışı yerine pastayı büyüteceğiz" 
</HEADLINE>
<TEXT>

     Devlet Bakanı Kemal Derviş, ''şu anda küçülen bir pastadan daha fazla pay almak yerine, hep birlikte pastayı büyütelim'' dediklerini belirterek, bu dönüşüme herkesin yardım etmesi ve bu fedakarlığa razı olması gerektiğini bildirdi. 
     OECD nezdinde Türkiye Daimi Temsilciliği'nde bir basın toplantısı düzenleyen Derviş, basın mensuplarının sorularını da yanıtladı. 
     Bir soru üzerine halkın düzeninin eskisi gibi gidemeyeceğine inanmış durumda olduğunu vurgulayan Derviş, aynı zamanda genelde bu programa destek verdiklerini de belirterek, şöyle devam etti 
     ''Ancak, maliye politikasında bu kadar sıkışık olmamız, özellikle bütçede fazla bir paranın olmaması, verginin yüzde 90-95'inin faize gitmesi, bu durumda bütçeden sağlanacak kaynak çok kısıtlı. Bu durumda, halkımızdan, çalışanlardan, işverenlerden fedakarlık istediğimiz anlamına geliyor ki, büyümeye geçelim. 
     Şu anda küçülen bir pastadan daha fazla pay almak yerine, hep birlikte pastayı büyütelim diyoruz. Bu dönüşüme herkesin yardım etmesi ve bu fedakarlığa razı olması gerekiyor. Eğer pasta kavgasına girersek o zaman bu programı yürütmemiz mümkün olmayacak. 
     Sıkıntı olduğunu kabul ettiğini söyleyen Derviş, yıl sonunda turizm gelirleri ve ihracat gelirlerine bağlı olarak herkese bir rahatlık sağlanması için birkaç ay daha beklenmesi gerektiğini bildirdi. Derviş, ''Yarın rahatlama olacağını söylemek bence gerçekçi olmaz'' diye konuştu. 
     
     'Enflasyona geçit yok' 
     Devlet Bakanı Derviş, programın çok önemli bir boyutunun da para politikası ve maliye politikasının uygulamasıyla ilgili olduğunu vurgulayarak, şunları kaydetti 
     ''Burada bir gevşeme bizi yeniden enflasyona götürür. Enflasyonda istikrarsızlığa yüksek faize ve kırmaya çalıştığımız olumsuz borç dinamiğinin yeniden ortaya çıkmasına götürür, Türkiye'yi... Dolayısıyla enflasyona geçit vermememiz lazım. Merkez Bankası'nın, Hazine'nin ve Maliye Bakanlığı'nın çok uyumlu ve ciddi bir şekilde birlikte çalışmasıyla, bu enflasyonu mutlaka senenin sonuna doğru aylık yüzde 2'lere çekmemiz gerekiyor ki enflastyonist beklentileri kıralım. Ondan sonra artık gelecek sene yüzde 20'lerin altına, ondan sonra da yüzde 10'un altına çekmemiz gerekiyor.'' 
     
     Yolsuzlukla mücadele 
     Bir basın mensubunun ''IMF'ye verilen Niyet Mektubu'nda yolsuzlukla mücadeleden de bahsedildiği ve bu konuda Dünya Bankası ile işbirliğinden sözedildiğini, ancak bunun kamuoyunda çok yer almadığını'' hatırlatması üzerine de Derviş, sadece Dünya Bankası ile değil dünyadaki sivil toplum örgütleriyle ve aynı zamanda bu konuda çalışma yapan bir çok kuruluşla işbirliği yapılabileceğini söyledi. 
     Yolsuzlukla mücadele konusunda Başbakanlık'ta da çalışmalar yapıldığını hatırlatan Derviş, şöyle dedi 
     ''Bu konuda mutlaka Türkiye'yi daha şefaf hala getirmek gerekiyor. Sanıyorum kamuoyunun beklediği de budur. Bu konuda çalışmalar devam edecek. En önemlisi zaten yasalar ve yönetim anlayışı çok şefaf ve çok açık olunca zaten yolsuzluğun da bir yerde imkanı kalkıyor. Yolsuzluk imkanı şefaf olmayan ortamlarda kendini gösteriyor. O ortamı ortadan kaldırmak gerekiyor ve aynı zamanda herkese eşit hak tanımak gerekiyor. Herkes açık işleyen, şefaf işleyen bir düzende bütün gücünü verimliliğe, üretime, dış satıma, teknoloji geliştirmeye iş alanı aşmaya verirse, yani rant aramak yerine bunlara verirse, o zaman sanıyorum hem memleket için daha yararlı olur hem de bütün çalışanlar ve işverenler de çok daha mutlu olur.'' 
     
     'Sıfırları atmamız gerekiyor' 
     Devlet Bakanı Kemal Derviş, TL'den sıfırın ancak enflasyonun indirilmesi halinde atılabileceğini belirterek, ''Öyle bir dönem gelmeli ki o sıfırı attığımız zaman, o para da öyle sağlam kalacak artık. Benim tahminim 2 yıl sonra bu sıfırları atıp dertten kurtulmamız gerekiyor. Onun da psikolojik etkisi çok yararlı olur'' dedi. 
     OECD nezdinde Türkiye Daimi Temsilciliği'nde bir basın toplantısı düzenleyen Derviş, basın mensuplarının sorularını yanıtlarken, TL'den sıfır atılması konusundaki çalışmalar hakkındaki bir soru üzerine, ''Keşke atabilsek, bizim de kafamız çok karışıyor. Katrilyonlar filan, olacak iş değil...'' diye konuştu. 
     Dünya ekonomisindeki yavaşlamanın Türkiye'nin ihracatını çok fazla olumsuz etkilemeyeceğini kaydeden Derviş, kur bakımından oldukça avantajlı hale gelindiğine işaret etti. 
     Özellikle Avrupa'nın kendi parasını kullanmaya başladığı zaman, bunun Avrupa'ya dinamik bir etkisi olacağını belirten, bunun da Türkiye'nin ihracatını olumlu etkileyeceğini anlatan Derviş, petrol fiyatlarında da çok fazla artış olmaması halinde, programda öngörülen dış ticaret rakamlarının rahatça tutturulabileceğini, hatta ihracatta programdaki rakamların üzerine çıkılabileceğini işaret etti. 
     






</TEXT>
</DOC>
