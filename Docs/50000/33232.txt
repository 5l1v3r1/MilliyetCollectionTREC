<DOC>
<DOCNO> 33232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/21/son/soneko09.html </URL>
<DATE> 2001/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
G-8'in 2002 yılı zirvesinin ana teması Afrika olacak 
</HEADLINE>
<TEXT>

     Öndegelen sanayileşmiş ülkelerden oluşan 7 ülke ile Rusya'dan meydana gelen Sekizler Grubu'nun G-8 2002 yılındaki zirvesine evsahipliği edecek olan Kanada'nın Başbakanı Jean Chretien, Afrika'yı gündemin odağına yerleştirmeyi istediklerini bildirdi. 
     Kanadalı bir yetkilinin basına açıklamasına göre, Chretien, Nijerya ve Güney Afrika dahil, bazı kalkınmakta olan ülkelerin liderleriyle dün geceki görüşmesinde, sorunların en şiddetlisinin Afrika'da yaşandığından dolayı, bunu G-8'in gelecek yılki zirvesine taşımayı istediğini söyledi. 
     Chretien, 2002 yılı zirvesi gündeminde, kalkınma ve özellikle de yoksul ülkelerde eğitim harcamalarına da ağırlık verileceğini duyurdu. 
     Kanada, G-8'in bu yılki dönem başkanı İtalya ile birlikte, G-8'in Afrikalı liderlerle sorunları görüşme fırsatları yaratıp, kalkınma için daha çok fon teminine çalışacak. 
     Kanada Başbakanı Chretien, İngiliz Milletler Topluluğu Commonwealth'in Ekim ayında Avustralya'daki zirvesiyle, Fransızca konuşulan Afrika ülkelerinin Lübnan'daki toplantısında, hemen hemen her Afrika ülkesi lideriyle istişarelerde bulunacak. 
     Bu sabahki kahvaltılı toplantıda Afrika'nın durumunu görüşen Kanada Başbakanı Chretien ve İngiliz Başbakanı Tony Blair, bu kıtaya yardımın artırılması ve daha etkin kılınması gereğinde mutabık kaldı. Ancak, iki lider, Afrika'nın kendi sorunlarının sorumluluğunu üstlenip, mesela eğitim bütçelerini artırmalarını istedi. 






</TEXT>
</DOC>
