<DOC>
<DOCNO> 22801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/son/sonspo05.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de herkesin şampiyonluk özlemi çok büyük 
</HEADLINE>
<TEXT>

     Fenerbahçe'nin Samsunspor ile yapacağı ve 2000-2001 sezonunu şampiyonunu belirleyecek önemli maç öncesi, sarı-lacivertli kulüpte başkan, teknik heyet ve futbolcular, büyük heyecan yaşıyor. 
     Fenerbahçe Kulübü başkanlığına 15 Şubat 1998 tarihinde seçilen Yıldırım, 3,5 yıla yaklaşan başkanlık dönemi içinde lig şampiyonluğuna ilk kez bu kadar yakın oldu. 
     Fenerbahçe'nin sezon sonunda mutlu sona ulaşması durumunda, Yıldırım'ın şampiyonluk özlemi de bitecek. 
     
     Denizli de tarihe geçecek 
     Fenerbahçe Teknik Direktörü Mustafa Denizli de, sarı-lacivertli takımın başındaki ilk sezonunda mutlu sona ulaşmak üzere. 
     Galatasaray'da görev yaptığı dönemlerde Jupp Derwall'ın yardımcısı sıfatıyla şampiyonluk yaşayan Mustafa Denizli, sarı-lacivertli takımın başında teknik direktör unvanıyla ilk kez lig şampiyonluğuna ulaşmak için Samsunspor maçı sonrasını bekliyor. 
     Fenerbahçe'nin sezonu şampiyon kapatması durumunda Denizli ayrıca, sarı-lacivertli takımın başında şampiyonluk yaşayan ilk Türk teknik direktör olarak da tarihe geçecek. 
     Fenerbahçe'nin bugüne dek ligdeki 13 şampiyonluğunda da yabancı teknik adamların imzası bulunuyor. 
     
     İmparator'un gururu 
     Oğuz Çetin, antrenörlük kariyerindeki ilk sezonunda, Nurettin Yıldız ile birlikte şampiyonluk apoletini takmaya hazırlanıyor. Sarı-lacivertli takımın bundan önceki son şampiyonluğunda futbolcu olarak bu keyfi yaşayan ''İmparator'' Oğuz Çetin, antrenörlük kariyerindeki ilk yılında da sarı-lacivertli takında bu sevinci yaşamaya çok yakın. 
     
     Futbolcuların özlemi 
     Fenerbahçe'nin şampiyon olması durumunda, bu sezon kadroda yer alan Rüştü ve Uche dışındaki bütün futbolcular, sarı-lacivertli formayla ilk lig şampiyonluğuna ulaşacak. 
     Sarı-lacivertli ekibin 1995-96 sezonunda şampiyon olduğu kadroda, bu sezon da forma giyen sadece Uche ve Rüştü bulunuyor. 
     Fenerbahçe'nin şampiyonluğa ulaşması halinde, bu sezon kadroda yer alan ve lig maçlarında forma giyen şu futbolcular, ilk kez Fenerbahçe formasıyla şampiyonluk yaşayacak 
     Oğuz Dağlaroğlu, Ali Mehmet Güneş, Ogün Temizkanoğlu, Abdullah Ercan, Yusuf Şimşek, Celil Sağır, Serkan Özsoy, Niyazi Serhat Akın, Mustafa Doğan, Nikola Lazetiç, Zoran Mirkoviç, Misko Mirkoviç, Milan Rapaiç, Kennet Andersson, Haim Michael Revivo, Elvir Baliç, Samuel Johnson, Erhan Uyaroğlu, Adem Gezici, Semih Şentürk. 






</TEXT>
</DOC>
