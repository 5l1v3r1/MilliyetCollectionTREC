<DOC>
<DOCNO> 20196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/son/sonspo13.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tunuslu Baya anlaşamamasını ailevi nedenlere dayandırdı 
</HEADLINE>
<TEXT>

     Beşiktaş'ın dün İstanbul'a getirdiği, ancak bugün yapılan görüşmeler sonunda anlaşamadığı Tunuslu futbolcu Baya, İstanbul'dan ayrıldı. 
     Baya, ayrılmadan önce basın mensuplarına yaptığı açıklamada, siyah-beyazlı yöneticilerle anlaşamamasının, ailesinin geleceğini düşünmesinden kaynaklandığını söyledi. 
     Baya, Beşiktaş ile parasal konularda hiçbir sorunu olmadığını, sadece çocuğu ve eşini düşündüğü için bir anlaşma olmadığını kaydetti. 
     Baya'nın bu açıklamaları, Tunuslu futbolcunun Türk menajeri Hikmet Dağcı'nın yaptığı açıklamalarla yalanlandı. Dağcı, Beşiktaş yönetimiyle yaptıkları görüşmede, Baya'nın ailesel problemlerinin gündeme hiç gelmediğini, Tunuslu futbolcunun fiyat yükseltmesi nedeniyle anlaşmaya varılamadığını bildirdi. 
     Beşiktaş yöneticilerinin transfere belli bir bütçe ayırdıklarını ve bu bütçenin üstüne çıkmak istemediklerini söylediklerini ifade eden Dağcı, ''Onlara hak veriyorum. Bizim daha önce anlaştığımız belirli bir rakam vardı. Ancak Baya, o rakamı burada yükseltince, görüşmeler çıkmaza girdi. Ama ben bu transferin olabileceğinden hala ümitliyim. İki taraf da önerdikleri rakamlar konusunda birbirlerine süre tanıdılar. Sanırım yarın ya da sonraki gün konu açıklık kazanır'' diye konuştu. 
     Daum ile de görüştüğünü belirten Dağcı, Alman teknik adamın da anlaşmanın gerçekleşmemesine üzüldüğünü, ancak konunun henüz kapanmadığını sözlerine ekledi. 






</TEXT>
</DOC>
