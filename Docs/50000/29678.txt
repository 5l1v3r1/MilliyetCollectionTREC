<DOC>
<DOCNO> 29678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/30/son/sontur11.html </URL>
<DATE> 2001/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP ek vergileri Anayasa Mahkemesi'ne götürüyor 
</HEADLINE>
<TEXT>

     DYP Genel Başkanı Tansu Çiller, parti olarak bundan sonra ''her ek vergiyi, her büyük haksızlığı Anayasa Mahkemesi'ne götüreceklerini'' söyledi. 
     Çiller, Genel Başkan Yardımcısı Hayri Kozakçıoğlu ile birlikte Şirinevler Mareşal Fevzi Çakmak Mahallesi'nde, esnafı ziyaret ederek sorunlarını dinledi. 
     Ziyareti sırasında vatandaşlara da seslenen Çiller, ''Her yeri yangın yerine dönen ülkenin artık bu durgunluğu, işsizliği ve fakirleşmeyi kaldıracak mecali kalmadı'' dedi. Durum böyleyken TBMM'nin gündemine yeni vergi ve zamlar getirildiğini kaydeden Çiller, ''Buradan sesleniyorum, el insaf, milletin hiçbir biçimde bu vergi ve zamları ödeyecek gücü kalmamıştır'' diye konuştu. 
     Konuşmasında hükümeti istifaya da çağıran Çiller, ''Bundan böyle DYP olarak Meclis'e getirilen her ek vergiyi, her büyük haksızlığı Anayasa Mahkemesi'ne götüreceğiz. Dün çıkan vergileri de, ülkeyi yağmalamaya başlayan yeni anlayışı da yine Anayasa Mahkemesi'ne götüreceğiz'' dedi. 
     ''Her soygundan sonra zam, her yolsuzluktan sonra bir vergi'' konulduğunu ileri süren Çiller, ''İstanbul'un arazilerinin de peşkeş çekileceğini'' savundu. 
     ''Milletin perişan olduğunu, esnafın siftah yapamadığını'' söyleyen Çiller, ''Millet adına bugün yetti artık diyoruz'' dedi. 
     Hiçkimsenin umutsuzluğa kapılmamasını da isteyen Çiller, ''Çözüm zam ve zulüm değil, üretim ve ihracattır, reel ekonomidir, yeniden milleti ve esnafı ayağa kaldırmaktır'' diye konuştu. 
     Milletin bu hükümetten bir tek isteği olduğunu belirten Çiller, ''Millet, 'bu hükümet istifa etsin' diyor. Hükümet istifa etsin, sandık gelsin. Yapılacak şey budur. Öyle de olsa, böyle de olsa bu sandık gelecek, millet bunun hesabını soracaktır'' dedi. 
     Sorular yanıtlar... 
     Konuşmasının ardından gazetecilerin sorularını da yanıtlayan Çiller, MGK'da ''bir sosyal patlama tehlikesinin görüşüldüğü'' iddialarının hatırlatılması ve bunu nasıl değerlendirdiğinin sorulmasına üzerine, durumun bir tehdit haline geldiğini, asgari ücrete yapılan zamla, ''insanların önüne adeta bir kaç kilo et parası atıldığını'' savundu. 
     Ülkenin içinde bulunduğu duruma da dikkati çeken Çiller, ''Keşke seçim 6 ay önce olsaydı'' dedi. 
     Çiller, ''İktidar bunu anlayarak, 'demokrasilerde yönetemeyen gider' ilkesine uymalıdır. Davet ediyoruz, ya yönetin ya da yönetemiyorsanız çekin gidin'' diye konuştu. 
     ''TBMM'de, Genel Kurul görüşmelerini terketmeleriyle'' ilgili bir başka soru üzerine de, getirilen vergilerin mesuliyetinin sadece iktidarda olduğunu kaydeden Çiller, ne yaparlarsa yapsınlar iktidarın bildiğini yaptığını, TBMM'de muhalefetin konuşturulmadığını söyledi. Çiller, İçişleri eski Bakanı Tantan'ın istifasıyla ilgili bir soru üzerine de, Tantan'ın yolsuzluklarla ilgili gerçekleri halka açıklaması gerektiğini belirtti. 
     Ziyaret sırasında esnaf, Çiller'e aralarında küçük bir altın ve üzerinde parti amblemlerinin yeraldığı bir bardak hediye etti. Bu arada Orhan Bozok adlı kişi, Çiller'e hitaben yazdığı ''Başbakan Annem'' adlı şiirini okudu. 
     
     







</TEXT>
</DOC>
