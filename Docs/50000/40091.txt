<DOC>
<DOCNO> 40091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/spor/yurundul.html </URL>
<DATE> 2001/09/02/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Muhteşem Rüştü 
</HEADLINE>
<TEXT>

     Dün gece Slovakya ile deplasmanda çok kritik bir maç yaptık. Her sonucun grupta stratejik dengeleri değiştirebileceği bir karşılaşmaydı. 
     İlk 15 dakikada saha içi görüntümüz çok olumsuzdu. Topa sahip olamadık, orta saha defans bütünleşmesini sağlayamadık. Ayrıca defans blokumuz arkasında rakibin istediği 20 - 30 metrelik genişlik bırakma yanlışına düştük. Ayrıca Ümit Özat ile Alpay tandem uygulamasında son derece hatalıydılar. Neyse ki bu bölümü gol yemeden atlattık. Sonra Şenol Güneş, Fatih’i içeri çekerek, üçlü defans kurgusuna yakın bir görüntüyle hataları en aza indirdi. Orta saha yavaş yavaş toplara sahip olmaya başladı. Böyle olunca da hücumda da etkili olmaya başladık. 
     Hakan Şükür’ün iki önemli asistini Hasan Şaş değerlendiremedi. Ardından Hakan, Yıldıray’ın zamanlamalı kavisli ortasını klasik kafa vuruşuyla gole çevirerek, takımımıza kritik anda skor avantajı kazandırdı. Devreyi bu şekilde bitirdik. 
     İkinci yarıda müthiş bir tempo ile yüklenen Slovakya gündeme geldi. Bir türlü onların bu baskısını kıracak pas alış verişlerini yapamadık. Yalnız skor avantajıyla ve maçın gidişatıyla birlikte gömülü alan savunmasına dönmemiz onlara arzuladıkları geniş ortamı bırakmadı. Buna rağmen önemli tehlikeler atlattık. Bilhassa duran toplar nefesleri kesti. Sahada iyi oynamayan, ama çok iyi mücadele eden futbolcularımıza ilaveten kalede muhteşem bir Rüştü vardı. Mükemmel kurtarışlar yaptı. Bizim bu baskı altında bir ikinci gole ihtiyacımız vardı. O şansı penaltıyla yakaladık. Ancak kaçırınca, son 15 dakika kabusa dönüştü. Sonuçta bu zor maçtan istediğimizi elde ederek ayrıldık. 
     Dün gece bir kere daha belgelendi ki, morali bozuk da olsa Hakan Şükür Türk futbolu için tartışmasız çok önemli bir isim. İşte bu maçta da gol asistleri yaptı. Rakip savunmayı rahatsız ederek, ileriye çıkmalarını mümkün olduğunca engelledi. Gol attı ve penaltı yaptırdı. Penaltıyı kaçırması da talihsizlikti. 
     Artık grup birincisi hemen hemen çarşamba gecesi Ali Sami Yen’de şekillenecek. Şu andaki en büyük avantajlarımız moral ve en azından ikinciliği garantilememiz. 
     



 SPOR 


























</TEXT>
</DOC>
