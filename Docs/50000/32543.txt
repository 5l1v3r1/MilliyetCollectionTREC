<DOC>
<DOCNO> 32543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/son/sonspo08.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe transfer girişimlerini dondurdu 
</HEADLINE>
<TEXT>

     Göztepe, döviz kurundaki artış nedeniyle gündemindeki transferler için bekleme kararı alırken, Göztepe A.Ş.Genel Müdürü Ömer Dinçer, ekonomik sıkıntıları dikkate almak zorunda olduklarını bildirdi. 
     Gençlerbirliği'nden Phiri ve Siirt Jet-Pa Spor'dan Hamza'nın transferlerinde herhangi bir gelişme olmadığını belirten Ömer Dinçer, ''Dolar böyle giderse gelişme olması da zor. Özellikle yabancı oyunculara dövizle ücret ödeniyor. Hesabı iyi yapmak, ayağımızı yorganımıza göre uzatmak zorundayız'' dedi. Dinçer, sponsorluk konusunda da aynı durumun geçerli olduğunu ve Altay'a Kenan için götürdükleri öneriye henüz yanıt gelmediğini söyledi. 
     Süper Birinci Lig'de İzmir'i temsil edecek olan sarı-kırmızılılarda, fikstür ''avantajlı'' olarak değerlendirildi. Ömer Dinçer, ilk 5 haftada güç dengesi bakımından rakip oldukları takımlarla karşılaşacaklarını belirterek, ''Fikstürden memnunuz. İlk 5 haftada alacağımız başarılı sonuçlarla moral bularak yolumuza devam ederiz'' dedi. Ligin ilk haftasında Bursaspor ile İzmir'de karşılaşacak olan Göztepe, 8. haftada Galatasaray ile İstanbul'da oynayacak. Sarı-kırmızılılar, 13. haftada Fenerbahçe'yi, 16. haftada da Beşiktaş'ı konuk edecek. 







</TEXT>
</DOC>
