<DOC>
<DOCNO> 3566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/23/son/sontur10.html </URL>
<DATE> 2001/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'tan, ABD pasaportu taşıyan 6 kişilik suikast timi sızdı 
</HEADLINE>
<TEXT>

     Irak'tan gelecek suikast timine mensup 6 kişinin Türkiye'de eylem düzenleyeceği belirlendi. Kimliği saptanan bir bombacının da aralarında yeraldığı suikast timinin yasadışı yollardan elde ettikleri ABD pasaportu taşıdığı saptanırken, Emniyet birimleri uyarıldı. 
     Emniyet Genel Müdürlüğü ilgili birimlerine bir uyarı yazısı göndererek, Irak'tan gelecek 6 kişilik bir grubun Türkiye'de kimliği belirsiz bir kişiye yönelik suikast düzenleyeceklerinin belirlendiğini duyurdu. Irak'tan ayrılan 6 kişilik suikast timinin Türkiye'ye gelmek üzereSuriye'nin başkenti Şam'a geçtikleri saptanırken, bu kişilerin yasadışı yollardan ABD pasaportu elde ettikleri ve Türkiye'ye girişte bu pasaportları kullanacakları tespit edildi. 
     Söz konusu grupta yeralan bir mühendisin adı belirlenirken, bu kişinin bomba uzmanı olduğu vurgulandı. Türkiye'ye suikast düzenlemek için gelen grubun üzerinde bol miktarda ABD doları olduğu da kaydedildi. 
     Türkiye'de gerçekleşen siyasi faili meçhul olayların büyük bölümünün aydınlatıldığını belirten bir emniyet yetkilisi, suikast timinin hedefinin yalnızca Türkiye ile bağlantılı düşünülmemesi gerektiğini, hedefin Türkiye'de bulunan ABD, İsrail ya da muhalif oldukları bir Arap devleti görevlisi veya kuruluşuna yönelik olabileceğini kaydetti. 




</TEXT>
</DOC>
