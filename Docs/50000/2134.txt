<DOC>
<DOCNO> 2134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/14/spor/yant.html </URL>
<DATE> 2001/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Güç voleybolu 
</HEADLINE>
<TEXT>

     Kritik Tankut Antikacıoğlu 

     İki büyüğün maçında olgun ve göz doldurucu bir voleybol izledik. Avrupa Şampiyon Kulüpler final - four’unu arayan iki takımdan Eczacıbaşı oyunun başlangıcında yabancı ekiplerin tozunu atan o süper takım kişiliğinden uzaktı. Eczacıbaşı’nın ünlü smaçörü Chachkova’nın bir voleybol takımını büyüten sihirli gücünü bekliyorduk, ama yoktu. Eczacıbaşı’nın yıldız oyuncuları Irina, Özlem, Çiğdem, Natalia ve pasör Elena’nın üstün tekniği ve disiplinini de göremedik. Eczacıbaşı savunmada, blokta bu kadar çok hata yaparken kişisel yeteneklerini iyi kullanan Vakıfbank Güneş Sigorta, Aysun ve Olga ile büyüyor, servisi Chachkova’nın üstüne yığırak rakibin güdümlü hücum silahını susturuyordu. Sahaya iyi yayılan, savunmaya derli toplu yerleşen Vakıfbank Güneş Sigorta iyi manşet getirince Iryna bu setin kazanılmasını sağlayan lider pasör oluyordu. 
     İlk sette oyunda gerektiği kadar tempo bulamayan Eczacıbaşı’nın maçı kazanmasını sağlayan faktör güç voleybolu ve starların hüneriydi. Lider pasör Elena, ünlü Chachkova’yı yüksek pasla oynatmada ısrarcı olunca bir de baktık ki, tablo değişmeye başladı. Chachkova’ya Irina ve Natalia da eşlik edince, pasör Elena ortadan Özlem’i hatırlayınca bu maçın kazanılması için gereken inanç geldi. 
     Derbi maçın büyük konsantrasyon isteyen zorlu oyununu Vakıfbank Güneş Sigorta kazanamaz mıydı Eğer smaçör Yulia o büyük hataları yapmasa, dördüncü ve beşinci sette oyundan düşmese takımı eksik kalmayacak ötekiler strese sürüklenmeyecekti. Coach Buzayev kader anında o büyük hatayı yapmasa, Pelin’i çıkarmasa bu maç kaybedilmezdi. Pelin dün özellikle geri alanda başarılıydı. Ne yazık ki coach Buzayev ona file önünde hücum şansını tanımadı. Neresinden bakılırsa bakılsın dünkü izlediğimiz voleybol her iki takım için gurur vericiydi. 
     


 SPOR 



































</TEXT>
</DOC>
