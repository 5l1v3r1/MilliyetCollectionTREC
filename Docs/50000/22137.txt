<DOC>
<DOCNO> 22137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/19/son/sonspo05.html </URL>
<DATE> 2001/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Birinci Lig'de zorlu pazara doğru... 
</HEADLINE>
<TEXT>

     Birinci Futbol Ligi'nde ilk 3 sırayı paylaşan takımların yarın yapacakları 33. hafta maçları, 2000-2001 sezonunda zirveyi büyük ölçüde biçimlendirecek. 
     Galatasaray'ın geçen hafta kendi evinde şok bir sonuçla Ankaragücü'ne yenilmesi, Erzurumspor deplasmanından 3 puanla dönen Fenerbahçe'ye şampiyonluk yolunda çok büyük mesafe aldırdı. 
     
     Fenerbahçe tur atabilir 
     Fenerbahçe, yarın kendi evinde Bursaspor'u yenip, Galatasaray da zorlu Gaziantepspor deplasmanında puan yitirmesi durumunda, sarı-lacivertli ekip, sezonun bitimine 1 hafta kala şampiyonluğunu ilan edecek. 
     Her iki ekibin de kazanması durumunda ise şampiyon son hafta belli olacak. 
     Sezonun son haftasında Fenerbahçe, Samsunspor deplasmanında, Galatasaray ise kendi evinde Trabzonspor ile karşılaşacak. 
     
     Antep'e tarihi fırsat 
     Trabzonspor beraberliğiyle şampiyonluk iddiasından büyük ölçüde uzaklaşan Gaziantepspor, hafta sonunda Galatasaray'ı yenmesi durumunda, ligi 2. sırada bitirerek, tarihinde ilk kez Avrupa Şampiyonlar Ligi'ne katılma olanağını bulacak. 
     Kırmızı-siyahlı ekip son haftada, ligden düşmesi haftalar önce kesinleşen Erzurumspor ile deplasmanda karşılaşacak. 
     
     Cimbom'da endişeli bekleyiş 
     Ligin 30. haftasını Fenerbahçe'nin 3 puan önünde lider kapatan Galatasaray, üst üste aldığı 2 yenilgiyle, şampiyonluk yarışında büyük yara alırken, lig ikinciliğini de tehlikeye soktu. Galatasaray, yarınki maçta Gaziantepspor'a da yenilmesi durumunda,büyük bir olasılıkla, son yıllarda aralıksız katıldığı Avrupa Şampiyonlar Ligi'ne gidemeyerek, gelecek sezon Türkiye'yi UEFA Kupası'nda temsil edecek. 
     






</TEXT>
</DOC>
