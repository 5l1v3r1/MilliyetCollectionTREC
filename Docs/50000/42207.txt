<DOC>
<DOCNO> 42207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/son/sontur20.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Albayrak'lar için ek gözetim süresi alındı 
</HEADLINE>
<TEXT>

     İstanbul Büyükşehir Belediyesi'nden Albayraklar'a verilen metro, ulaşım ve inşaat konularındaki ihalelere ilişkin yürütülen soruşturma kapsamında gözlem altına alınan 27 kişiden 13'ünün ''sanık'' konumunda olduğu, diğerlerinin ise sadece bilgisine başvurulduğu bildirildi. 
     Gözlem altındakilerin sorgusu için, soruşturmayı yürüten İstanbul DGM Cumhuriyet Savcılığı'ndan 3 gün ek gözetim süresi alındı. 
     İstanbul DGM'nin talimatıyla, İstanbul Organize Suçlar ile Mali Şube Müdürlüğü'nce başlatılan Albayraklar Şirketler Grubu'na yönelik, İstanbul Büyükşehir Belediyesi'nden metro, ulaşım ve inşaat konularına ilişkin alınan ihalelerle ilgili soruşturma çok yönlü olarak sürdürülüyor. Operasyon kapsamında gözlem altına alınan ve aralarında Albayraklar A.Ş'nin Yönetim Kurulu Başkanı Mustafa Albayrak ile kardeşleri ve akrabalarının da aralarında bulunduğu 13 şirket yöneticisinin ''sanık'' konumunda olduğu öğrenildi. Halen gözlem altına alınan diğer 14 kişinin ise iddialarla ilgili bilgisine başvurulduğunu kaydeden yetkililer, bu kişilerin daha sonra serbest bırakılabileceğini belirttiler. Bu nedenle gözlem altında bulunan kişilerin sayısının her dakika değişebileceğini ifade eden emniyet yetkilileri, yapılacak inceleme ve ifadelerin alınmasının ardından ortaya çıkabilecek ilişkiler nedeniyle yeni gözaltıların da olabileceğini bildirdiler. 
     Bu arada, Mustafa Albayrak'ın da aralarında bulunduğu gözlem altına alınanların sorgusunun, Organize Suçlar Şube Müdürlüğü'nde sürdürüldüğü öğrenildi. Albayraklar ve diğer şirketlerden ele geçirilen evrak, doküman, belge, bilgisayar kayıtlarının ise Mali Şube Müdürlüğü'nde incelendiği ifade edildi. Mali Şube'deki incelemelerin, uzman ekipler tarafından yürütüldüğü belirtildi. 
     Mustafa Albayrak ile diğer 12 şirket yöneticisinin sorgusu için soruşturmayı yürüten İstanbul DGM Cumhuriyet Savcılığı'ndan 3 gün ek gözetim süresi alındığı bildirildi. Bu süre sonunda Mustafa Albayrak ve beraberindekilerin sorgularının tamamlanması halinde 16 Eylül 2001 Pazar günü İstanbul DGM'ye sevk edileceği, tamamlanamaması halinde yeniden ek süre verilebileceği öğrenildi. Savcılığın, İstanbul Büyükşehir Belediyesi eski Başkanı ve Adalet ve Kalkınma Partisi AKP Genel Başkanı Recep Tayyip Erdoğan ile İstanbul Büyükşehir Belediye Başkanı Ali Müfit Gurtuna hakkında bu konuya ilişkin bir tahkikat yürütmediği öğrenildi. Erdoğan ve Gürtuna'nın, soruşturmanın bu aşamasında da henüz tanık olarak bilgisine başvurulmasına da gerek olmadığı ifade edildi. 







</TEXT>
</DOC>
