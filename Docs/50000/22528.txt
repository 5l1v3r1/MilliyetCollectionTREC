<DOC>
<DOCNO> 22528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/spor/yuru.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa’dan esintiler 
</HEADLINE>
<TEXT>

     ÖMER ÜRÜNDÜL 

     Çıktığımız on günlük Avrupa turumuza geçtiğimiz hafta UEFA Kupası finaliyle başladık. Dortmund’un Westfalen Stadı kalitesi, heyecanı, yüksek temposu ve karşılıklı atılan dokuz golle büyük finale sahne oldu. Barcelona’nın iki maçta değil gol atmak, pozisyon dahi bulamadan elendiği Liverpool’a Alaves dört gol birden attı. Günümüz futbolunda eğer bir takım kolektif bütünlüğünü oturtmuşsa, sahada yüreğini ortaya koyup savaşıyorsa, çok şey başarılabiliyor. Galatasaray’dan sonra kupayı uzatmada dramatik bir golle kaybetse de Alaves, ikinci örnek oldu. 
     Geçtiğimiz perşembe gecesi İtalya’da Parma - Inter lig maçını izledik. Inter’in yürekler acısı hali Tardelli sayesinde devam ediyor. Yıldızlar topluluğu takımda ne oyun planı, ne yardımlaşma, ne de disiplin var. Üç golle ucuz kurtuldular. İtalya’da medya da tam bir felaket... Kötü oynasa da gol atana yüksek puan veriyorlar. Ama kaybeden takımın defans oyuncusu iyi de oynasa düşük puan alıyor. Parma’da da öyle oldu. Sahada gezinen, hiçbir şey yapmayan Vieri, son dakikada teselli golü attı, 6,5 puanı kaptı. Doksan dakika Inter’in en iyilerinden, geriden oyunu yönlendiren, ölü toplarda gol arayan, rakip ataklarda yerinde hamlelerle farkın büyümesini engelleyen Blanc 5 aldı. 
     Televizyondan dönüşümlü izlediğimiz Almanya’daki şampiyonluk adaylarının maçları nefesleri kesti. Bayern’in yenilgisi halinde şampiyon olacak Schalke 04’ün, kendi sahasındaki maçta mutlak kazanması gerekiyordu. 70 bin seyirci vardı. Rakip sondan üçüncü sıradaydı. Schalke 04 önce iki farklı skor dezavantajına düştü. Beraberliği yakaladı. Son on beş dakikada yine yenik duruma düştü. Ama zor da olsa kazandı. Bayern, Hamburg deplasmanında girdiği pozisyonları değerlendiremedi. Kalesinde hiç tehlike yaşamadı. Ama dört dakikalık uzatma bölümünde şok gol yedi. Şeref tribününde Hamburg Başkanı havalara sıçrarken, Beckenbauer yıkılıp kaldı. Hakem, düdüğü çalmadan maç bitmiyor. Son atakta kazanılan çift vuruşta Bayern Münih, mucizeyi gerçekleştirdi. Bu sefer Beckenbauer havalardaydı. Böyle iki maç bizde oynansa saha içinde, saha dışında, tribünde ve de şeref locasında kimbilir neler olurdu, neler Düşünmek dahi insana kabus gibi geliyor. 
     



 SPOR 

























</TEXT>
</DOC>
