<DOC>
<DOCNO> 32196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/15/son/sontur07.html </URL>
<DATE> 2001/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
"İhtiyaçtan acele satılık köy" 
</HEADLINE>
<TEXT>

     İçel'in Tarsus İlçesi'ne bağlı 700 nüfuslu Kulak Köyü halkı, tarımsal kredi borçlarını ödeyemeyince gelenicralar nedeniyle köy girişine ''İcralık Kulak Köyü Satlık'' yazılı levha astılar. 
     Kulak köylüleri, ellerinde pankartlar ve satışa çıkardıkları traktörlerle köy meydanında protesto eylemi yaparak, sorunlarına acil çözüm beklediklerini kaydettiler. 
     Düşük faizle aldıkları krediler karşılığındaki borçlarının, ekonomik kriz gerekçe gösterilerek yaklaşık iki katına çıktığını, ödeyemedikleri için de kapılarına icra memurlarının dayandığını ifade eden köylüler ''Ürünlerimiz de para etmeyince tarlada çürümeye terk etmek zorunda kaldık'' dediler. 
     Köylüler, tarlaları ve traktörlerini satmaları halinde de tam bir çıkmaza gireceklerini belirterek, şunları söylediler 
     ''İcralardan bunaldık. Çareyi köyü satmakta bulduk. Girişe Satlık Köy levhasını astık, müşteri bekliyoruz. Tüm çabamız evimizin geçimini sağlamak, çocuklarımızı aç bırakmamaktır. 
     Hükümet bizleri düşünüyorsa kredi faizlerini affetmelidir. Artık siyaset ve siyasetçiye güvenimiz kalmadı. Bundan böyle köyümüze hiçbir siyasetçiyi sokmayacağız, seçimlerde de oy kullanmayacağız.'' 
     Muhtar Enver Sarı ise sıkıntılarının herkes tarafından bilindiğini belirterek, ''Bu köylünün tercihi, benim yapacak bir şeyim yok. Bu zor günlerde sorunlarımıza sahip çıkılmasını bekliyoruz'' dedi. 
     
     







</TEXT>
</DOC>
