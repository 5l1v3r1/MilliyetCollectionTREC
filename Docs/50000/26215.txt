<DOC>
<DOCNO> 26215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/yazar/toker.html </URL>
<DATE> 2001/06/11/ </DATE>
<TIME>  </TIME>
<AUTHOR> Metin TOKER  </AUTHOR>
<HEADLINE>
GAP, 17 yıl sonra.. 
</HEADLINE>
<TEXT>

     Yıl, 1948 idi. Cumhuriyet gazetesinin unutulmaz Yazı İşleri Müdürü Cevat - Fehmi Başkut - bey "Gidiyorsun bu seferki işin bir aylık" dedi. 
     Bir Türkkuşu filosu bir aylık Anadolu gezisine çıkıyordu. Gidilecek yerlerde üçer gün kalınacak, gösteriler yapılacak, halk uçurulacaktı, havacılık tanıtılacak ve sevdirilecekti. Filoda Sabiha Gökçen de vardı. Ben molalarda etrafı dolaşacak, röportajlar yapacak, fotoğraflar çekecektim. Anadolu'yu öğrenmeye öyle başladığımı söyleyebilirim. İki kişilik, açık, pırpır bir Magister uçağında beni Bahaddin Hoca uçuruyordu. 
     Programda Urfa da bulunuyordu. Urfa'da Harran vardı GAP - Güney Anadolu Projesi - ve onun en değerli küpesi Atatürk barajı henüz yoktu. - Süleyman Demirel o projeye "Yedi Küpeli Gelin" der çünkü yedi barajdan oluşacaktır. - 
     Cevatbey Harran hakkındaki yazıya şu başlığı attı "Kanunların geçmediği, inkılapların girmediği Harran Ovası - Köylünün sefaletine insanın ağlayası geliyor". 
     
     1984'de 4 ile 8 yer değiştirdiler. MİLLİYET'de yazıyordum ve Çetin - Emeç - Yazı İşleri Müdürüydü. İlk yazı dizisinin üzerinden 36 yıl geçmişti. "Neredeydik Nerelere geldik " Aynı yerleri tekrar gezerek bu başlık altında yeni bir dizi yapmaya karar verdik. Bu sefer uçakla değil, otomobille dolaşacaktım. Karayolları artık ona elverişliydi. Çetin Emeç, Harran hakkındaki yazıya şu başlığı attı "Medeniyet güneye de gidiyor ama, geç gidiyor - Harran'a traktör de girmiş, Marlboro da.." 
     Dolaştığım yerler arasında yeni başlamış Atatürk barajı inşaatı da vardı. Harikulade bir şey olacağı belliydi. Şöyle diyordum "Atatürk barajı inşaatı aksaksız sürüyor. Yetkililer baraj yapımında hiç bir darboğazın kalmadığını belirttiler". O zamanki "şantiye şefi", şimdiki "şantiye genel müdürü" Erduhan Bayır demişti ki "Her şeyi on yıllık inşaat süresi hesaplayarak yapıyoruz". Bu, ihalenin de şartlarından biriydi. Görevi alan - ve bunun için biraraya gelmiş - Ata İnşaat, işi 8,5 yılda bitirdi. Devlete kabataslak 3 milyar dolara malolan baraj şimdiden, ürettiği elektrikle 4 milyar dolar getirmiş bulunuyor. 
     Bunun sırrı mı Çok basit Kurucu ve ortakların, bütün mesai arkadaşlarıyla birlikte "Cumhuriyetin ilk yıllarındaki heyecan ve özveriyle çalışmış olmaları". Bundan dolayıdır ki "Cumhuriyete kanat gerenler" arasında yerlerini almışlardır. 
     
Kuruştan onbin liralara      Biten hafta, 2001 - 1948 53 yıl sonra gene Urfa'daydım, Harran'daydım, yepyeni Atatürk barajındaydım. Hala orada olan Erduhan Bayır'a takıldım "Galiba değişmeden kalan bir sensin bir ben". Güldü tabii. Ama başka bir değişimin yanında, bizimki hiçti. İlk geldiğimde Harran'daki bir çocuğa 5 kuruş bahşiş vermiştim. Pek sevinmişti. İkinci seferki yazı dizisinde şöyle diyordum "Etrafta kimse yoktu. Nasılsa kalmış - ötekiler büyükleriyle Adana'ya pamuk toplamaya gitmişlerdi - bir öğrenci bize harabeleri gezdirdi. Cebimden bir 50 liralık çıkartıp verecektim, yanımızdaki arapça bilen arkadaş 'Almaz ' dedi. Aldı, hem de gayet alışık tavırla". 
     Bu defa çocuklar etrafımızda sinek sürüsü gibiydi ve o derece yapışıktılar. Bir tanesine madeni 50 bin lira verdim Burnunu büktü. 
     5 kuruştan 50 liraya, 50 liradan 50 bin liraya.. 
     53 yıl içinde "değişiklik" diye ben buna derim 
     Ama bir "değişmeme" gene de vardı Milletlerarası ölçülere göre dünyanın üçüncü, Türkiye'nin birinci "en verimli arazisi" - üstelik su da gelmişti - üzerinde bir takım insanlar hala, hayvanlarıyla birlikte, kümbetli toprak yığınlarında yaşıyorlardı. 
     Notlara, Çarşambaya devam 
     







31 Mart 


İmza korkusu 


Tatsız iddialar var 


İnfazın anatomisi 


Borçlarda durum kaygı verici 


Benim polisim iyidir 


Tabloid düzen 


GAP, 17 yıl sonra.. 


Krizin ardında hastalık var 


Yenal, "enflasyon" bekliyor 


</TEXT>
</DOC>
