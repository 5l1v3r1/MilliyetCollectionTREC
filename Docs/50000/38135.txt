<DOC>
<DOCNO> 38135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/son/sontur19.html </URL>
<DATE> 2001/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'li Yahnici "MGK'da tartışılmayacak da nerede tartışılacak" 
</HEADLINE>
<TEXT>

     MHP Genel Başkan Yardımcısı ve Ankara Milletvekili Şevket Bülent Yahnici, MGK'nın gündeminde tartışılması beklenen ulusal güvenliğin MGK dışında tartışılmasının kriz yaratacağını bildirdi. 
     Yahnici, Ayaş'ta incelemelerde bulunurken gazetecilerin ulusal güvenlik konusundaki sorularını yanıtladı. Bazı gazetecilerden ulusal güvenliğin MGK'ta tartışılmasının krize neden olup olmayacağı yönünde soru geldiğini bildiren Yahnici, "Milli güvenlik konusu MGK'da tartışılmayacak da nerede tartışılacak. Eğer milli güvenlik konusunu MGK'nın dışında tartışmaya kalkarsanız o kriz sebebi olur. Tartışılacağı en doğru yer MGK'dır. Fakat biz Türkiye'nin meselelerini yamultmakta öyle mahiriz ki, MGK'da milli güvenlik konusu tartışılınca kriz çıkabiliyor" diye konuştu. 
     MGK'nın gündemine yarın bu konunun gelebileceğini söyleyen Yahnici, Türkiye'nin jeopolitik ve statejik şartları nedeniyle milli güvenliğin önemli olduğunu kaydetti. Türkiye'nin AB'ye aday olduğunu, ulusal programın da bu yolda AB ve Türkiye'ce kabul edildiğini anımsatan Yahnici, ulusal programın uygulanması ile ulusal güvenliğin çelişmeyeceğini söyledi. Yahnici, "Ulusal güvenlik ile ilgili hassasiyetlerin uygulanması ulusal programın uygulanmasına mani değildir" dedi. 







</TEXT>
</DOC>
