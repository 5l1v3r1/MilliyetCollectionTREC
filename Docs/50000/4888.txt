<DOC>
<DOCNO> 4888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/01/guncel/agun.html </URL>
<DATE> 2001/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Köşk umut verdi 
</HEADLINE>
<TEXT>

Cumhurbaşkanı, dün 40 kadar sanatçıyı ağırladı. Sanatçılara "Ben sade vatandaşım, farklı olan sizlersiniz" diyen Sezer, "Umutlu musunuz" sorusuna "Umut olmadan yaşanmaz" diye yanıt verdi 
     40 kadar sanatçı, Cumhurbaşkanı Ahmet Necdet Sezer ile görüşerek ülkemizin yarınları adına taşıdıkları kaygıları aktardılar. 
     Konuşmanın ana hatlarını şu konular oluşturuyordu Adalet Bakanlığı’nın açıkladığı toplumsal mutabakat’ sözünün yaşama geçirilmesi, ölüm oruçlarının sona erdirilmesi için görüşmelerin derhal başlatılması, cezaevlerinde şiddet ve işkence iddialarına açıklık getirilmesi, F tipi cezaevlerinin ilgili sivil toplum kuruluşlarının, uzman ve hukukçuların denetimine açılması, pankart asan öğrenciyi terör suçlusu sayan hükümlerin ve siyasi suç kavramının hukuk sistemimizden çıkartılarak, yaratılan mağduriyetin sona erdirilmesi, düşüncenin suç olmaktan çıkartılması, yasa ve yönetmeliklerdeki anlatım ve örgütlenme özgürlüğünün önündeki engellerin kaldırılması, insan haklarına duyarlı, çağdaş ve özgürlükçü yeni anayasanın toplumsal katılımla oluşturulması. 
     
İzlenimler      43 kişilik sanatçı grubu arasında yer alan tek gazeteci bendim. Cumhurbaşkanına, "Siyasetçimizin temiz olması lazım, siyasetçi temiz olmazsa kimi güçler karşısında ayakta kalamaz, böyle olunca da tam bir demokrasi kurulamaz dediniz, temiz siyasetçi dolayısıyla demokrasi konusunda yakın gelecek için umutlu musunuz " sorusunu sordum. Sezer, bu grubun içine gazeteci kabul etmediğini, konuştuklarımızın özel olduğunu söyledi... Konuşmalarımızın sonunda, bunları yazacağım, ama ne kadarını yazayım’ diye sorunca, güldü ve artık o size kalmış’ dedi. Böylece yazma iznini almıştım, son derece sıcak ve samimi geçen toplantıdan izlenimlerimi aktarıyorum. 
     Ataol Behramoğlu bir açılış konuşması yaptı ve Jülide Kural hazırlanan metni okudu. Cumhurbaşkanı, cevap verdiği kişilere ismiyle hitap etti ve özel birkaç söz söyleyerek kendisi hakkında bilgili olduğunu hissettirdi. 
     Sezer konuşmasına, temel hak ve özgürlüklerden söz ederek başladı ve Ben Anayasa Mahkemesi Başkanıyken ne düşünüyorsam şimdi de aynı şeyleri söylüyorum. Düşünce özgürlüğü sınırsız olmalıdır. Ancak düşünce açıklandığı an açık bir tehlike oluşturuyorsa, sınırlandırılabilir. Bu bazı yazarların değindiği gibi yakın tehlike değil, o an için olabilecek bir tehlikedir" dedi. Mustafa Altıoklar, Sezer’in bu cümlesine katılmadığını belirtti. Cumhurbaşkanı, sözü tekrarlayarak, örneklerle anlattı. Altıoklar ve Bilgesu Erenus, "kimin için tehlike, kim karar verecek" diye sordular, Sezer, "yargıç" diye yanıtladı. 
     Sezer, "dokuz ay içinde öne çıktınız, halkın sevgisini kazandınız" diyen sanatçılara, "Böyle söylemeyin, ben sokaktaki sade vatandaştan biriyim, farklı olan sizlersiniz, burada bulunmanızdan onur duyuyorum. Öne çıkmak, olumlu ya da olumsuz basında yer almak değil, görevimi yapmak istiyorum" dedi. 
     Sezer, af yasası ile ilgili şunları söyledi "af yasasının çıkartılmaması gerektiğini söyledim. Dava açmayı düşünmedim çünkü açılacak dava yanlışlığı genişletecekti. Affedilmemesi gereken suçlar affedilince geriye yürünmeyecekti." 
     Süavi "ölüm oruçlarıyla ilgili hala bir çözüm getirileceğine inanmak istiyoruz" dedi. Sezer, kusura bakmayın soyadınızı söylemiyorsunuz, onun için Süavi diyeceğim" dedikten sonra şunları söyledi "Benim yetkim belli, Baro Başkanı bu iş tıkandı dedi. Başbakan ve bakanlara önerilerimi söyleyebilirim." 
     Sezer, "umutlu musunuz" soruma ise şu cevabı verdi "Umut olmadan yaşanmaz, umutluyum. Mesela sivil toplum örgütlerinin, derneklerin öne çıkmaları umut vericidir, bunlarla ilgili madde de anayasada yeralmalıdır." 
     Sezer, "ölüm oruçları konusunda bizlerin aracı olabileceğini" söylediğinde kendisine, Adalet Bakanı ile görüşmelerin tıkandığı hatırlatıldı. Sezer, "aracılık yapacağı" sözünü verdi. 
     Berhan Şimşek, Sezer’e Filler ve Çimen filminden söz ederek, "üç milyon fil çimenleri eziyor " dedi. Sezer buna gülerek, " üç milyonsa fil çok" yanıtını verdi. 
     


 GÜNCEL 
















</TEXT>
</DOC>
