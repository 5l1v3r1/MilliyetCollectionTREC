<DOC>
<DOCNO> 37119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/son/sontur12.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Parti'nin kurucular kurulunda milletvekili bulunmuyor 
</HEADLINE>
<TEXT>

     Recep Tayyip Erdoğan liderliğindeki yeni oluşumcular, Adalet ve Kalkınma Partisi AK Parti adıyla partilerini kurdular. Erdoğan'ın da Kurucular Kurulu'nda yer aldığı AK Parti, Türkiye'nin 39. partisi oldu. 
     Eski diplomat Yaşar Yakış başkanlığında, Nur Doğan Topaloğlu, Yasemin Kumral, Mihrimah Belma Satır, Yusuf Bozkurt Özal'ın oğlu İbrahim Özal'dan oluşan 5 kişilik heyet, parti avukatı Hayati Yazıcı ile İçişleri Bakanlığı'na gelerek, kuruluş dilekçesini Genel Sekreter Hüseyin Aksoy'a sundular. 
     Aksoy, partinin kuruluş evraklarını inceledikten sonra, ''Alındı Belgesi''ni ''hayırlı olsun'' dileğiyle Yaşar Yakış'a verdi. 
     Yakış, burada yaptığı açıklamada, AK Parti'nin kuruluş dilekçesini sunmak üzere görevlendirildiklerini söyledi. Heyeti tanıtan Yakış, Türk kamuoyunda siyasetin yeni simalar aradığı, söylemlerin eskidiği bir dönemden geçildiğini kaydetti. Kamuoyunun yeni bir arayış içinde olduğunu, bu beklentiye cevap vermek için harekete geçtiklerini ifade Yakış, şöyle devam etti 
     ''Bu hareket, bir parti kurmakla sonuçlanmış bulunuyor. Bu partiyi, geçmişteki ve halen faaliyette bulunan hiçbir parti ile özdeşleştirmeye çalışmanın bence gereği yok. Bu parti tamamen kendi inisiyatifi ile oluşmuş ve çok geniş bir yelpazeye dayanan, açılan, açık duran bir partidir. Kısa bir süre sonra Bilkent Oteli'nde esasen partinin yöneticileri ve liderleri tarafından açıklama yapılacak ve üyeleri kamuoyuna tanıtılacaktır.'' 
     Yakış, bir soru üzerine, partide 73 kurucunun bulunduğunu, Recep Tayyip Erdoğan'ın kurucular arasında olduğunu ve kurucular arasında milletvekili yer almadığını söyledi. 
     ''Kurucuların meslek dağılımı nasıl '' sorusu üzerine Yakış, istatistik yapmadıklarını, ancak toplumun yapısına ve Meclis'teki milletvekili dağılımına uygun bir dağılım olduğunu söyledi. Yakış, ''Toplumun eğilim ve meslek olarak tüm kesimlerini yansıtmaya çalışıyoruz'' dedi. 
     Yakış, bir başka soru üzerine, partinin bayanlar için kontenjanı olduğunu kaydetti. 
     ''Kurucular arasında türbanlılar var mı '' sorusuna ise Yakış, şu yanıtı verdi 
     ''Biz insanları türbanlı-türbansız diye ayırmadık. Türban taşıyan ile taşımayan insanın ikisi de bizim için saygıdeğerdir. Onlar için kontenjan yok. Belki kurucular takdim ederken siz sayarsınız. Benim nazarımda bir hanımın başında türban olması ile olmaması değil, kişiliği önemlidir. Onu saygıdeğer insan yapan kişiliğidir.'' 
     Yasemin Kumral da gazetecilerin, ''Neden bu partiyi tercih ettiniz '' sorusu üzerine, ''Mevlana yeni bir şeyler söylemek lazım der ya... Artık yeni birşeyler söylemek gerektiğine inanıyorum. Güzel şeyler yapacağımıza inanıyorum. Düşüncelerimle örtüşüyor'' yanıtını verdi. 
     ''Sizin 'Aşkın Gözü Kördür' adlı bir şarkınız vardı. Burada da böyle birşey var mı '' sorusu üzerine Kumral, ''Vatan aşkının gözü kördür. Hayatımda vatan aşkının yeri bambaşka. İnşallah güzel şeyler yapacağız'' dedi. 







</TEXT>
</DOC>
