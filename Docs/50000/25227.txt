<DOC>
<DOCNO> 25227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/son/sontur11.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
UFO grubu, Uşak'taki uzaylıların peşinde... 
</HEADLINE>
<TEXT>

     Uşak'ın Eşme İlçesi Narlı Köyü yakınında uzaylı görüldüğü iddiası, Türkiye'deki UFO araştırmacılarını harekete geçirdi. 
     Sirius UFO Uzay Bilimleri Araştırma Merkezi adıyla İstanbul'da faaliyet gösteren UFO grubundan 4 kişilik bir ekip, inceleme yapmak için Uşak'a geldi. 
     Uşak Valisi Ayhan Çevik, gazetecilerin sorusunu yanıtlarken, köylülerin uzaylı gördüklerini iddia etmelerinden sonraki gelişmeler hakkında bilgi verdi. 
     Çevik, ''Bu konu İçişleri Bakanlığı'nı çok fazla ilgilendirmiyor. Valilik olarak da, bizi doğrudan ilgilendiren bir konu değil'' dedi. 
     İstanbul'dan gelen ekip üyeleriyle görüştüğünü belirten Vali Çevik, şöyle konuştu 
     ''Avrupa ve ABD'deki UFO'cularla koordineli çalışan bir sivil toplum örgütünün üyeleri olan ekibe, Haktan Akdoğan başkanlık ediyor. Olay yerine giden ekip, uzaylının görüldüğü iddia edilen yerlerden toprak örnekleri alacak ve tahlil yapacak. Uzaylı bir yaratığın varlığı söz konusu ise toprakta radyasyon olması gerektiğini söylediler.'' 
     Vali Çevik, ekibe gereken kolaylığın gösterildiğini sözlerine ekledi. 







</TEXT>
</DOC>
