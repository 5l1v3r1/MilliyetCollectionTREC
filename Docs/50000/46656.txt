<DOC>
<DOCNO> 46656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/13/yazar/dundar.html </URL>
<DATE> 2001/10/13/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Amerikan tıraşı 
</HEADLINE>
<TEXT>

     İzmit'te bazı berberler Afganistan bombardımanına tepki olarak Amerikan tıraşı yapmama kararı almışlar. 
     İslamcı bir radyoda, bu haberi gazeteden okuyan programcı, "Ben Amerikan tıraşını seviyorum. Kulak arkalarını ve enseyi tamamen kısalttığı için gusül aptesini kolaylaştırıyor" dedi. 
     Kimi Müslüman ülkelerde buna Türkiye'yi de katabilirsiniz Amerikan tıraşının ve bombardımanının bu kadar popüler olmasının nedeni bence "tamamen duygusal"... 
     Ne yazık ki Türkiye'de de operasyona destek verenlerin kimisi samimiyetle terörün cezalandırılması arzusundayken, kimisi "Savaş cephesine dahil olursak biraz dış kaynak sağlarız" hesabı yapıyor. 
     Neyse ki asker kanı üzerinden yapılan bu hesaplar kamuoyunda pek rağbet görmüyor. 
     Önceki gün, İslam ülkeleri herhangi birine yapılan saldırının tümüne yapılmış sayılacağını ilan ederek NATO'ya meydan okudu. 
     Aptes bozuldu. 
     
     Türkiye'nin durumu gerçekten zor. 
     Savaşın Afganistan'dan Irak'a, oradan da tüm bölgeye yayılacağı endişesi giderek ağır basıyor. 
     Kuzey Irak'ta suni bir oluşumu "savaş nedeni" sayacağını duyuran Türkiye için, kendi savaş nedenini yaratma riski doğuyor. 
     Türk ordusu, Amerika için bataklık olacağını ilan ettiği bir coğrafyada maceraya çekiliyor. 
     Oysa terörden canı yanmış, teröre nice kurbanlar vermiş bir ülkenin burada oynayabileceği çok daha hayati bir rol var. 
     Türkiye, terörün asıl besin kaynağının biçare bir fukaralık, ezici bir dışlanmışlık duygusu, gaddar bir gelir uçurumu, hasmane sınır ötesi destek ve şiddet doğuran şiddet olduğunu geçen 15 yılda ağır bir bedel ödeyerek öğrendi. 
     Şimdi Afganistan krizinde ABD'ye bir deneyim aktaracaksa bunu, gerillayla savaş taktiklerinden ziyade, bu ulusal dersin uluslararası düzeyde de geçerli olduğunu anlatarak yapabilir. 
     
     Türkiye, "yüzü Batı'ya dönük bir Müslüman ülke" olarak sahip olduğu benzersiz konumunu, giderek kutuplaşan bu iki dünyanın birbirini anlaması uğruna seferber edebilir. 
     Birbirine bıçak bileyen bu iki kültürün her birinin "öteki"ni anlaması için girişimler yapıp projeler geliştirebilir. 
     Yeni kıtaya Ortadoğu halklarının neden ABD'den nefret ettiğini izaha çalışabilir. 
     Onlara Kudüs'ün, İsrail'in, Batı patentli kukla saray rejimleri ile ardındaki "haçlı zihniyeti"nin bu topraklarda nasıl yorumlandığını anlatabilir. 
     Dünyanın varoşlarında itirazın neden hep şiddete bulanmak zorunda olduğunu açıklayabilir. 
     Terörü bitirecek şeyin, milyar dolarlık füzeler desteğinde girişilecek bir vur - kaç operasyonu değil, bataklığı kurutacak uzun vadeli bir refah, modernizasyon ve demokratikleşme hamlesi olduğunu dile getirebilir. 
     Buna karşın Arap dünyasındaki sayısız İslam algısının uzlaştırılması ve din - siyaset ilişkisinin yeniden ele alınması çabalarına önayak olabilir. 
     Neden Müslümanların çoğu terörist değilken, teröristlerin çoğunun Müslüman olduğunu deşebilir. 
     Özlediğimiz Türkiye'ye yakışan, "Amerikan tıraşı" yapıp çocuklarının kanı pahasına koalisyonun askeri kanadında yer kapma itişmesine girmesi değil, bu yaranın sarılması için -tarihi tabiriyle "mazlum milletler"in çağdaş bir sözcüsü rolünü üstlenmesidir. 
     
     







Hangi İslam 


Dün ve bugün 


ABD, Atatürk modelini görmeli 


Saddam sonrasına ilişkin Ankara senaryosu 


Tanrı sınıyor 


Amerikan tıraşı 


YÖK'ün yurtdışı eğitim fiyaskosu 


Sadece savaş yok... 


Ebedi yalnızlığın panzehiri.. 


Teröristin silahı kimin malı 


Körfez zabıtları açıklansın 


Koalisyona Diyarbakır’dan mektup var 


Sizin duyduğunuz ve benim gördüğüm 


Küçüle küçüle küçücük kaldık 


</TEXT>
</DOC>
