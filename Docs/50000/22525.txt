<DOC>
<DOCNO> 22525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/spor/spo10.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu Turu 
</HEADLINE>
<TEXT>

Junior, Başkent’te      KADROSUNDA Brezilyalı Da Silva ve Rogerio’yu bulunduran Ankaragücü, "Paçula" lakaplı Domirez Junior’un da transferini bitirme aşamasına geldi. Ankara’ya gelen Brezilyalı oyuncu, Başkan Cemal Aydın ile masaya oturdu. Orta sahanın solunda forma giyen 28 yaşındaki Junior’un, kaleci Da Silva ile Juventut’ta birlikte oynadığı bildirildi. 
     
Körfez’de Pazin yolcu      KOCAELİSPOR’da geçen hafta antrenmanda Mısırlı Ayman ile kavga eden Pazin’in bileti kesildi. Teknik Direktör Hikmet Karaman’ın raporu doğrultusunda bir yıl daha sözleşmesi bulunan Bulgar futbolcunun gönderilmesine karar verildi. Öte yandan Körfez ekibinin, Ankaragücü’nden Kennedy’e talip olduğu, Ganalı forvetin de transfere sıcak baktığı bildirildi. 
     
Yıldızlara 13 trilyon      BURSASPOR yönetimi, Fenerbahçe yenilgisinin ardından gözünü transfere çevirdi. Karşıyaka’nın stoperi Birant ile el sıkışılırken, Okan, Murat Sözkesen, Fatih Şen ve Tayfun’a da teklif yağıyor. Teknik Asbaşkan Nihat Şengezer, "Transferde herkese Türk lirası vereceğiz. Bana göre bonservisleri Okan’ın 5, Murat Sözkesen’in 4, Fatih Şen’in de 3.5 milyon dolar düzeyinde olur" diye konuştu. 
     
Riva’da kamp      ÇAYKUR Rizespor, İstanbulspor karşılaşması için Riva’da kampa girecek. Yeşil - Mavililer, bugün toplanıp, maç gününe kadar Riva’da çalışacak. Basın Sözcüsü Hasan Külünkoğlu, transfere değinerek, "Kaleci Murat ile sözleşme imzaladık. Ümit Ozan ve Kürşat’ın transferlerinde küçük pürüzler var. Kadroyu korumak istiyoruz" dedi. 
     
Kumbul aday      ANTALYA Başkanı Bekir Kumbul, 13 Haziran’daki genel kurulda yeniden aday olacağını, yönetimde değişiklik yapacağını söyledi. Kumbul, genç ve dinamik isimlerle yönetimi takviye etmeyi düşündüğünü belirtip, "Alt yapıya önem verip, gençleşme harekatı başlatacağız. 2. Lig’e çıkan Kepez Belediyespor’dan yararlanacağız. Pahalı transferden de kaçınacağız" dedi. 
     
Yıldırım üzgün      ADANA Teknik Direktörü Kemal Yıldırım, taraftarların tepkisinin kendisini üzdüğünü vurgulayıp, "Takımı bu duruma ben getirmedim" dedi. Yıldırım, "Samsun maçında iyi mücadele verdik. Ancak taraftar tepkisine üzüldüm. Hikmet Karaman ve Joachim Löw’e neden aynı tepkiyi göstermediler Bunu hak etmedim" diye konuştu. 
     



 SPOR 

























</TEXT>
</DOC>
