<DOC>
<DOCNO> 7712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/18/son/soneko02.html </URL>
<DATE> 2001/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sebze ve meyve fiyatları el yakıyor 
</HEADLINE>
<TEXT>

     Sebze ve meyve fiyatları bir haftada yüzde 80'lere varan oranlarda arttı. 
     Daha önce kilosu 700 bin lira olan sivri biber, 1 milyon 280 bin liraya, 300 bin lira olan domatesin fiyatı da 420 bin liraya çıktı. Salatalık fiyatı da 400 bin liradan 520 bin liraya yükseldi. 
     Fiyatlardaki artışa seralarda üretim azalması ve Kurban Bayramı öncesi başlayan yoğun talebin yol açtığı bildirildi. Bu arada, genellikle Şili ve Uzakdoğu ülkelerinden ithal edilen sebze ve meyve fiyatları da el yakıyor. Market ve manavlarda vitrinleri süsleyen yaz meyvelerinden şeftali nektarin 6 milyon 800 bin lira, kavun, karpuz 2 milyon 400 bin lira, erik 5.5 milyon lira olan fiyatıyla tüketiciye sunulurken, bir kilo tatlı Kıbrıs patatesi 4 milyon 490 bin liradan satılıyor. Adet olarak satışa sunulan meyvelerden mango 1.5 milyon, papaya,yıldız meyve 1.4 milyon, avakado 800 bin liradan alıcı bekliyor. Öte yandan, manav ve market sahipleri, ithal meyvelere fiyatları çok yüksek olmasına rağmen beklediklerinden fazla talep geldiğini söylüyorlar. 




</TEXT>
</DOC>
