<DOC>
<DOCNO> 6308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/son/sonspo06.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'a 2.48 milyon dolar 
</HEADLINE>
<TEXT>

     FIFA 2.si 29 Temmuz-12 Ağustos tarihleri arasında düzenlenecek Dünya Kulüplerarası Futbol Şampiyonası'nda dağıtılacak ödül miktarları belli oldu. 
     Organizatör kuruluş olan İspanya Futbol Federasyonu'ndan yapılan açıklamada, aralarında Galatasaray'ın da bulunduğu 12 takımın katılacağı şampiyonada toplam 40.2 milyon dolar karşılığı olan 7.3 milyar İspanyol pesetası yaklaşık 27 trilyon 336 milyar lira ödül dağıtılacağı bildirildi. 
     Buna göre 15 gün sürecek dev organizasyonda şampiyon olacak takım,8.26 milyon dolarlık yaklaşık 5 trilyon 617 milyar lira ödülün sahibi olurken, finalist takıma da 5.51 milyon dolar yaklaşık 3 trilyon 747 milyar lira ödül verilecek. Şampiyonada 3. olacak takıma 3.85, 4. olacak takıma ise 2.75 milyon dolar tutarında ödeme yapılırken, yarı finale kalamayan diğer 8 takıma da kalan 19.82 milyon dolar, eşit olarak paylaştırılacak. Bu durumda Türk temsilcisi Galatasaray, yarı finale kalamasa bile,şampiyonaya katılım parası olarak 2.48 milyon dolarlık yaklaşık 1 trilyon 686 milyar lira ödül alacak. 4'erli 3 grupta yapılacak şampiyonada, grup birincilerinin yanı sıra 3 grupta en iyi puan ve averaja sahip 2. takımlardan 1'i de yarı finale yükselecek. 




</TEXT>
</DOC>
