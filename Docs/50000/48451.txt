<DOC>
<DOCNO> 48451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/son/sontur18.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni bir yağışlı hava daha geliyor... Hava sıcaklığı düşecek 
</HEADLINE>
<TEXT>

     Yurdun kuzeybatısında başlayan yağışlar, yarın, Karadeniz üzerinden gelen yeni bir yağışlı havayla birlikte kuzey ve doğuda etkisini artıracak. 
     Marmara ve Karadeniz'de yarın akşamdan itibaren hava sıcaklıkları düşecek. Sıcaklıklar, 25 Ekim Perşembe günü, yurdun kuzey bölgelerinde 8-10 derece azalacak. 
     Devlet Meteoroloji İşleri Genel Müdürlüğü'den yapılan "Meteorolojik Uyarı"ya göre, yarın, Marmara'nın doğusu, Karadeniz, İç Anadolu'nun doğusu, Doğu Akdeniz, Doğu ve Güneydoğu Anadolu yağmur ve yer yer sağanak yağışlı geçecek. Yağışlar, Karadeniz, Doğu Akdeniz, Doğu ve Güneydoğu Anadolu'da yer yer etkili olacak. 
     Karadeniz, İç Anadolu'nun kuzeydoğusu ile Doğu Anadolu'nun kuzey ve doğusu, 25 Ekim Perşembe günü yağışlı geçecek. Yağışlar, Karadeniz'in iç kesimleri, İç Anadolu'nun kuzeydoğusu ve Doğu Anadolu'nun yüksek kesimlerinde karla karışık yağmur ve kar şeklinde olacak. 
     26 Ekim Cuma günü ise Orta ve Doğu Karadeniz kıyılarında yağmurlu, diğer yerlerde parçalı bulutlu bir hava yaşanacak. 
     Hava sıcaklıkları, yarın akşam saatlerinden itibaren Marmara ve Karadeniz'den başlayarak düşecek, perşembe günü ise kuzey bölgelerde 8-10 derece azalacak. 
     Soğuk ve yağışlı hava, Cuma günü kuzeydoğuya hareket ederek, yurdu terk edecek. 
     






</TEXT>
</DOC>
