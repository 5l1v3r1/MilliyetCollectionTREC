<DOC>
<DOCNO> 46524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/son/soneko17.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Ekonomik kriz en çok İstanbul'u etkiledi" 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz, İstanbul'un, Türkiye'nin içinde bulunduğu ekonomik sorunlardan en fazla etkilenen il olduğunu belirterek, ''İstanbul'un sorunlarına çözüm getirmeyen Türkiye'nin, ekonomik sorunlarını da çözebilmesi mümkün değildir'' dedi. 
     Başbakan Yardımcısı Yılmaz, Büyük İstanbul İçmesuyu 2. Merhale Projesi Yeşilçay Sistemi kapsamında yapımı tamamlanan ''Yeni Emirli Arıtma Tesisi''nin hizmete açılış törenine katıldı. 
     Törende konuşan Yılmaz, İstanbul'un orta ve uzun vadeli su ihtiyacını karşılamak için iki önemli proje olduğunu ifade ederek, bunlardan birinin bugün açılışı yapılacak Yeşilçay Sistemi, diğerinin de Melen Sistemi olduğunu bildirdi. 
     Yılmaz, Yeşilçay Sistemi'nin, bunlardan ilk olarak tamamlanıp devreye giren sistem olduğunu ve bu projeyle İstanbul'un Yeşilçay yöresindeki İsaköy ve Sungurlu Dereleri'nin sularının kente aktarılacağını söyledi. 
     Bu iki derenin üzerine kurulacak regülatörle İstanbul'a yılda 145 milyon metreküp su verileceğini anlatan Yılmaz, bunun da yaklaşık 1.5 milyon kişinin su ihtiyacını karşılayacağını bildirdi. 
     Yılmaz, İstanbul'un sadece fiziki büyüklüğü ve yüzölçümüyle değil, aynı zamanda nüfusu ve ekonomik kapasitesiyle de Türkiye'nin en önemli şehri olduğunu vurgulayarak, şöyle devam etti 
     ''Türkiye'nin içinde yaşadığı ekonomik sorunlardan en fazla etkilenen ilimiz İstanbul'dur. İstanbul'un sorunlarına çözüm getirmeyen, İstanbul'u devre dışı bırakan Türkiye'nin, ekonomik sorunlarını da çözebilmesi mümkün değildir. Ama kendisi sorunlarla uğraşan İstanbul'un da Türkiye'ye önderlik etmesi mümkün değildir.'' İstanbul'un asırlardan beri ''ümitler şehri'' olduğunu dile getiren Yılmaz, kenti ''ümitsizler şehrine'' dönüştürmeye kimsenin hakkı olmadığını kaydetti. 
     Yılmaz, İstanbul'un doğal yapısı ve tarihi zenginlikler bakımından dünya çapında bir şehir olduğunu belirterek, kentin bugün artık en önemli zenginliğinin insan olduğunu fark etmesi gerektiğini, doğal yapıyı, tarihi zenginlikleri koruyacak ve yaşatacak olanın da insan olduğunu söyledi. 
     






</TEXT>
</DOC>
