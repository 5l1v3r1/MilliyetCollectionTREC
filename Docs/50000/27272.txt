<DOC>
<DOCNO> 27272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/17/siyaset/siy01.html </URL>
<DATE> 2001/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Süryanilerden Ecevit’e teşekkür 
</HEADLINE>
<TEXT>

Fransız Ulusal Meclisi dün "Mülteci Meclisi" oldu. Sığınmacılar arasındaki Süryanilerden Karatay, "Köylerimizi açan Ecevit’e minnettarız" dedi 
     MİNE G. KIRIKKANAT Paris 

     Ermeni soykırımını yasalaştıran Fransız Ulusal Meclisi, dün 23 Nisan Çocuk Bayramı’na benzeyen bir uygulamayla "Mülteci Meclisi" oldu. Ulusal meclisin 577 milletvekili, koltuklarını bir günlüğüne dünyanın dört bir yanından gelen sığınmacılara bıraktılar. 
     BM ile Fransız meclisinin, ülkelerindeki siyasal ve kültürel baskılardan kaçarak başka bir ülkeye sığınan kişilerin dramına dünya kamuoyunun dikkatini çekmek üzere düzenlediği bir günlük meclise Bangladeşli kadın yazar Teslime Nesrin ve çeşitli Avrupa ülkelerinden gelen Kürt ve Süryani Türk mülteciler de katıldı. 
     
     Ecevit’e minnettarız’ 
     Fransa’da mülteci statüsünde yaşayan Süryani asıllı Türklerin dernek başkanı Bedros Karatay, şunları söyledi "Ecevit’in köylerimize dönebilmemiz için yayımladığı genelgeyi minnetle karşılıyoruz. Biz Türkiye’nin düşmanı değiliz, bölücü değiliz, yıkıcı değiliz. Türkiye bizim vatanımız. Vatan hasreti çekiyoruz, geçmişi ve acıları unutmaya hazırız. Artık buraya yerleştik. Yeter ki zaman zaman, bize köylerimizi ziyaret izni versinler. Türkiye’yi Fransa’da en iyi biçimde temsil etmeye hazırız." 
     Fransa meclisinde kızıyla birlikte "mülteci milletvekili" olan Kürt asıllı Türklerden Batmanlı Şuayip Adlıg ise "Yirmi yıldır buradayım. Mültecilik uzaktan göründüğü gibi değil. Sığıntıyız, sürünüyoruz. Devletim biraz hoşgörü gösterse, vatanıma dönmeye hazırım" dedi. 
     BM’nin hazırladığı rapora göre, 1981’den bu yana Avrupa ülkelerinden siyasal iltica talep eden yabancıların üçte ikisini Türkiye’den gelen Kürtler oluşturuyor. 2000 yılında Türkiye’den gelen sığınmacı sayısı ise 3 bin 735. Bunlardan 523’üne siyasal mülteci statüsü verildi, diğerleri henüz beklemede. 
     
     Bölücülük yapmadılar 
     Hiçbir siyasal bölücü isteme sahne olmayan meclis oturumunda, mülteci vekiller Ulusal Meclis Başkanı ve BM Siyasal İltica Yüksek Komiseri Ruud Lubbers tarafından ağırlandılar. Bangladeşli köktendincilerin ölümle tehdit ettiği ve İsveç’te mülteci olarak yaşayan kadın yazar Teslime Nesrin, yaptığı konuşmada "Ülkemdeki koşullar değişse, bugün dönerim" dedi. 
     



 SİYASET 












</TEXT>
</DOC>
