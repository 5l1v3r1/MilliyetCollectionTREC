<DOC>
<DOCNO> 31262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/10/spor/yuru.html </URL>
<DATE> 2001/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Inter’de üç elçi 
</HEADLINE>
<TEXT>

     ÖMER ÜRÜNDÜL 

     DÜNYA’nın sayılı firmalarından bir tanesi Inter, Hakan Şükür’den sonra bu sene de Emre ve Okan’ı transfer etti. Artık Serie A’nın zirve mücadelesi yapacak güçlü takımında üç elçimiz var. 
     Bu transferlerin altında yatan gerçek sık sık vurguladığımız gibi UEFA Kupası’nın kazanılmasıdır. Bir Türk takımının, Türk hocayla ve Türk futbolcular ağırlıklı kadroyla çağdaş oyun modelini sahaya oturtarak, inanılmazı başarması, doğal olarak Avrupa’nın yakın ilgisini çekti. 
     Emre ve Okan günümüz futbolunun orta saha oyuncularından istediği özelliklerin hepsine sahipler. Teknik kapasite, fiziki direnç, çabukluk, etkili pres, kazanılan toplarda ofansif aksiyonlar ve de golcülük... Eğer sakatlık şanssızlığı yaşamazlarsa, her ikisi de formayı kapar. Artık Hakan Şükür’ün de kendini kanıtlaması lazım. Sürekli oynasa da geçen seneki Inter’de başarılı olamazdı. Çünkü takımın saha içi kurgusu Hakan’a tam ters kutup teşkil ediyordu. Orta saha presi yetersizdi. Bu bölgede ileriye doğru adam eksilterek mesafe kat edilmiyordu. Kanat bindirmeleri hemen hemen yok gibiydi. İlerdeki partnerler de egoist ve kendilerini takımın üstünde gören Vieri ile Recoba’ydı. Tardelli de bu bozuk düzeni onaracak bilgi ve kapasiteye sahip teknik adam değildi. 
     Şimdi Inter’in başında disiplinli ve iyi bir hoca Hector Cuper var. Ayrıca Hakan Şükür tipi futbolculara sıcak bakıyor. Örneğin Norveçli Carew, Valencia’da hiç yedeğe düşmedi. Inter’in bu sezon Hector Cuper’le saha içi yapısı olumlu biçimde değişecek. Okan, Emre katkısını da eklersek, morallanecek Hakan Şükür’den patlama bekliyoruz. 
     İtalya’daki en büyük elçimiz Fatih Terim’in Milan’ıyla, Inter’in rakipleriyle yapacakları Serie A’daki maçları yakından ve keyifle izleyeceğiz. Ama hiç şüphesiz ki en keyiflisi Milano derbisi olacak. 
     



 SPOR 


























</TEXT>
</DOC>
