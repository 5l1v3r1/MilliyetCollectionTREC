<DOC>
<DOCNO> 32497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/son/sondun12.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'ı deprem korkusu sardı... 
</HEADLINE>
<TEXT>

     Bulgaristan'ın Varna kentinin Bölge Valisi Nikolay Pantev, ülkenin kuzeydoğusunda önümüzdeki yıllarda büyük bir depremin beklendiğini söyledi. 
     Pantev, yüksek tirajlı Trud gazetesine yaptığı açıklamada, beklenen depremin Richter ölçeğine göre 7-8 büyüklüğünde olacağını belirtti. 
     Vali Pantev, ''Bu konuda yapılan tahminler, gerek Bulgaristan Bilimler Akademisi BAN , gerekse birbirlerinden bağımsız araştırma yapan Rusya, Türkiye ve Avrupa'daki çeşitli uluslararası entitüler tarafından doğrulandı'' diye konuştu. Verilen bilgiye göre, Karadeniz kıyısındaki Varna'ya yakın Şabla Burnu'nda 100 yılda bir harekete geçen fay hattında, yakında yeni bir kıpardanma bekleniyor. Bölgede 9 büyüklüğünde bir depremin 1901 yılında meydana geldiği anımsatılıyor. Uzmanlar, Varna kentindeki yapıların büyük bir bölümünün depreme dayanaklı olmadığına dikkat çekerken, olası bir depremde hasarın son derece büyük olacağı tahmininde bulunuyor. 







</TEXT>
</DOC>
