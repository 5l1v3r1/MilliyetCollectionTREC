<DOC>
<DOCNO> 20951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/13/siyaset/siy01.html </URL>
<DATE> 2001/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Krize yol açan yasa 5.5 saatte Meclis’ten çıktı 
</HEADLINE>
<TEXT>
Telekom’a jet onay 
Milletvekilleri hafta sonu Telekom mesaisi yaptı. Meclis'te "manda" tartışmaları yapıldı. FP’liler toplu halde Genel Kurul’u terk etti. Yasa 209 oyla aynen geçti... 
     ANKARA Milliyet 

     Hükümette krize neden olan Telekom tasarısı, Meclis'teki üçüncü gününde FP'nin terkettiği Genel Kurul'da jet hızıyla kabul edilerek yasalaştı. 
     Tasarı, ilk gün Bayındırlık, İmar Ulaştırma ve Turizm Komisyonu'nda görüşülmeden, ikinci gün Plan ve Bütçe Komisyonu'ndan 4 saat 45 dakikada, dün de 48 saatlik süre beklenmeden gündemin ön sırasına alınarak Genel Kurul'dan beşbuçuk saatte "değiştirilmeden" geçirildi. 212 milletvekilinin katıldığı tasarı oylamasında 209 kabul, bir ret, iki de çekimser oy çıktı. Görüşmeler sırasında muhalefet milletvekilleri, hükümeti, IMF'nin isteği doğrultusunda yasa çıkarmakla suçladı, FP, hükümeti ağır bir dille suçlayarak ilk maddede Meclis'i terkederek görüşmelerden çekildi. 
     Ulaştırma Bakanı Enis Öksüz teşekkür konuşmasında, yasanın niye bu kadar tartışıldığı sorularını yanıtlarken, "Huzur içinde olduğunu" belirterek şunları söyledi "Dört defa Anayasa Mahkemesi bir defa idare mahkemesinden dönen mevzuatın yeniden aynı akıbete uğramaması için büyük bir özen gösterdim. Demokrasinin gereği en az hata ile yeni mevzuat ortaya çıkmasını arzu ettim. İlgilenen her kesiminin, ne oluyor diye katkısı da yararlı oldu. Bundan dolayı huzur içindeyim." 
     
Muhalefet Öksüz'ü destekledi      FP Grup Başkanvekili Avni Doğan, hiç kimsenin IMF ile Devlet Bakanı Kemal Derviş'in Türkiye'yi Ulaştırma Bakanı Enis Öksüz'den daha fazla sevdiğini söyleyemeyeceğini kaydetti. Doğan, "Taş atıp kolu yorulmayanlar için Türkiye'nin son iyi şeylerinin kaybı önemli değil" dedi. Doğan, Bakan Derviş'i baykuşa benzetti. FP Milletvekili Mehmet Çiçek, Türkiye'nin "mandalaştırıldığını" savunurken, Veysel Candan "Bu hükümetin ceza ehliyeti yoktur, Derviş de kayyımlık yapmaktadır" dedi. 
     
Vatan hainliği anımsatması      DYP Grup Başkanvekili Nezat Arcan da PTT'nin T'sinin satışına karşı Anayasa Mahkemesi'ne başvuranlar arasında Başbakan Ecevit ile birlikte bugünkü bakanların da imzasının bulunduğunu anımsatarak, o gün satışı vatan hainliği diye nitelendirenlerin bugün Telekom tasarısı getirdiğini kaydetti. Ercan, "Türkiye 10 yılını kaybetti, şimdi de geleceğe ipotek koyuyorsunuz" dedi. DYP'li Salih Çelen de Derviş'i "Yerli Cottarelli" diye tanımladı. 
     
Yasa ne getiriyor      Türk Telekom'daki kamu payı yüzde 50'nin altına düştüğünde, tüm tekel hakları, 31 Aralık 2003’ten önce de olsa ortadan kalkacak. 
     T.Telekom hisselerinin satışı sırasında, şirketin yetkili kurullarında alınacak stratejik kararlarda devlete söz ve onay hakkı verecek bir imtiyazlı hisse dışındaki tüm hisseler satılabilecek. 
     Hisselerin yüzde 5'i de PTT, Türk Telekom personeli ve küçük yatırımcıya satılacak. 
     Ulusal güvenlik ve bağımsızlık açısından milli yararların korunabilmesi için, imtiyazlı hisseyi temsilen Hazine Müstaşarlığı, Türk Telekom Yönetim Kurulu'nda bir üye bulunduracak. 
     Milli çıkarların korunması ve bağımsızlık açısından yabancı gerçek ve tüzel kişilerin Türk Telekom'daki hisse oranı yüzde 45'i geçemeyecek. 
     Mevzuatta Ulaştırma Bakanlığı'na verilen, görev ve imtiyaz sözleşmesi yapma, telekomünikasyon ruhsatı veya genel izin verme yetkisi Telekomünikasyon Kurumu'na devredildi. 
     
Çalışanlar ne olacak      Emekli personele tazminatlarının yüzde 30 fazlası ödenerek emeklilik teşvik edilecek. 
     Kamu payı yüzde 50'nin altına düştüğünde personel, Devlet Personel Daire Başkanlığı'nca diğer kurumlara devredilecek. Geçecek süre içinde özlük hakları ise Hazine’ce karşılanacak. 
     



 SİYASET 


















</TEXT>
</DOC>
