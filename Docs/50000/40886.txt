<DOC>
<DOCNO> 40886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/siyaset/siy01.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa, polis tüzüğü’ 
</HEADLINE>
<TEXT>

Yargıtay Başkanı Sami Selçuk, Bu Anayasayla demokrasiye kavuşmak ve AB’ye girmek mümkün değil’ dedi 
     ANKARA Milliyet 

     Yargıtay Başkanı Sami Selçuk, Adli Yıl’ın başlaması nedeniyle düzenlenen törende, 1982 Anayasası’nı "polis tüzüğü"ne benzeterek, Türkiye’nin bu Anayasa’yla ne demokrasiye kavuşabileceğini, ne de Avrupa Birliği’ne girebileceğini söyledi. Selçuk, hukuksal engelleri aşarak dünyanın karşısına yepyeni bir anayasayla çıkılması gerektiğini vurguladı. Geçen adli yıl açılış töreninde yaptığı konuşması kitaplaştırıldığında 71 sayfa tutan Selçuk, bu yıl da konuşmasını kitap halinde bastırdı. Selçuk’un bu yılki konuşması 146 sayfada toplandı. Selçuk özetle şu mesajları verdi 
     Bu Anayasa, devleti bireye göre biçimlendirecek ve sınırlandıracak yerde, bireyi devlete göre biçimlendiriyor ve sınırlandırıyor. Bireyi baskılara karşı çaresiz bırakıyor. Güvenmediği halkına karşı teyakkuz uyarısıyla özgürlükçü, çoğulcu, katılımcı sivil toplumun soluk borularını tıkıyor, demokrasiyi lüks bir tüketim maddesi olarak algılıyor. Bu toplum sözleşmesi, "anayasal devlet"in özüyle çatışan olsa olsa bir "polis tüzüğü"dür. 
     Bu Anayasa ile ne demokrasiye kavuşabiliriz, ne AB’ye girebiliriz. Halk özürsüz bir anayasa istiyor. 
     Yasama dokunulmazlığının sınırları özenle çizilmeli, Meclis soruşturması kurumu yeniden düzenlenmelidir. Memur yargılamasında izin sistemi kaldırılmalıdır. 
     Türkiye, yerel menzilde kalmaya ve gericiliğe, zor yalnızlığa ve otistik bir performansa zorlanmamalı. Ulusal programı desteklemeliyiz. Ancak sanal cennetler yaratmak kolaycılıktır. 
     Din ve devlet ayrımı yüzeysel, kapalı ve yetersizdir. Çünkü, devlet bir kurumdur din bir inanç sistemidir. Elmalarla armutlar gibi, kurum ile sistem başka başka oldukları için esasen birleşemezler. Sağduyulu bilge Türkiye laikliği benimsemiştir. Telaşa gerek yoktur. 
     
Erdoğan, protokolde...      Ümit Bektaş 

     Adli yıl açılış resepsiyonu büyük bir buluşmaya sahne oldu. Başbakan Bülent Ecevit, AK Parti Genel Başkanı Tayyip Erdoğan ve Yargıtay Cumhuriyet Başsavcısı Sabih Kanadoğlu, aynı masa etrafında ilk kez bir araya geldi. Ancak bu üç ismin birbirleriyle doğrudan sohbet etmedikleri gözlendi. Yargıtay ile Anayasa Mahkemesi arasındaki gerginlik resepsiyona da yansıyınca davete Anayasa Mahkemesi’nden katılan olmadı. 
     



 SİYASET 












</TEXT>
</DOC>
