<DOC>
<DOCNO> 3453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/23/sanat/sanyhalman.html </URL>
<DATE> 2001/01/23/ </DATE>
<TIME>  </TIME>
<AUTHOR> TALAT HALMAN  </AUTHOR>
<HEADLINE>
Us, namus, ulus 
</HEADLINE>
<TEXT>

     Türk olmak zor... İçeride, bazı siyasal odakları ele geçirmiş ya da çeşitli kurumlara egemen olmuş birtakım sütü bozuk kişiler, namuslu insanların canına okuyor. 
     Dışarıda, kin ve nefretten vazgeçmeyen nice düşmanlar, her fırsatta önden arkadan vuruyor bizi. 
     Türk olmak zor... Tarihimizi ve toplumumuzu hep savunmak zorunda kalıyoruz. Başka ulusların eski hataları tarihe gömülüyor ama, bizimkiler hiç gözler önünden gitmeyen hortlaklar... Bugünkü bozukluklarımız, bize benzeyen benzemeyen toplumlarda da var - ama, ötekilerde seyrek, sizde sürekli ötekilerde tek tük, bizde tümen tümen ötekilerde düzeltiliyor, bizde yaygınlaşıyor gibi... 
     Yurtdışında uzun süre yaşayanlarımız iyi bilir... Türlü türlü kurumlarda, ülkenizi, tarihinizi, hükümetinizi, kendinizi savunmak zorundasınızdır. Bazen saldırılar öyle haksız ya da haşin olur ki, kendi eleştirdiğiniz sorunları daha hafif göstermek gibi tavizler verirsiniz. 
     Ama, nice sorunlar var ki onları "mazur" göstermeye çalışmamalıdır hiç kimse. Bunca skandalı, rüşveti, yolsuzluğu, banka soygunculuğunu, ihale madrabazlığını nasıl savunur insan "başka ülkelerde de bazen oluyor" diye Birçok demokrasilerde, şaibeler istifaya götürüyor, bizde bazı bakanların ve başkanların temelli egemenliğine... Sanat kurumlarımızda bile pervasızca yapılmış yolsuzluklar var Rahmetli Ahmet Vefik Paşa kıvranıyordur yerini kaybettiğimiz mezarında. 1971’de Bursa Tiyatrosunu "yerleşik kadrolu sahne" yaptığımızda, kent ve bölge halkına, gençlere, çocuklara hizmet edeceğini umuyorduk. Meğer bir süredir orada milletin devletin parası çarçur ediliyor muş, sanat yerine avanta konmuş. 
     Namus bunalımımız bir kabus oldu. Ar damarı çatlamış kişiler, ulusumuzu perişan ediyor. Ama, sorumluların çoğu yerli yerinde. Filipinlerde, rüşvet zengini ve namus yoksulu cumhurbaşkanını halk ve hukuk devirdi. Biz de bir gün ahlak’ın akıllılık, namus’un us oluşunu öğrenceğiz ve ulus olarak harekete geçeceğiz belki. 
     
Thilda      Güçlüydü ve incecikti. İnsanları sarsmaya inanmazdı ama, sarsılmaz inançları vardı. Dünya edebiyatını onun kadar derin ve engin bilen kaç kişi var ve onca dili o kadar sağlam öğrenmiş olan. Yaşar Kemal’in 17 eserini İngilizceye çevirerek hem Yaşar’ı, hem Türk romanını dünya edebiyatının haritasına yerleştirdi ve kendisi, o eşsiz alçakgönüllülüğüyle hep sahne arkasında, sessizdi. 50 yıllık aşkı ve arkadaşlığı için Yaşar Kemal kadar Türk kültürü ve dünya romanı da minnettardır ona. Thilda, aydınlıklar içinde yatsın. 
     
     


 SANAT 










</TEXT>
</DOC>
