<DOC>
<DOCNO> 43399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/son/sondun08.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İkiz kuleler artık filmlerde bile yok... 
</HEADLINE>
<TEXT>

     New York'un simgesi Dünya Ticaret Merkezi, artık filmlerde bile görülemeyecek. Terörist saldırının ardından yerle bir olan ikiz kulelerin görüntüleri, aralarında ünlü aktör Al Pacino'nun ''People I Know'' adlı filminin de bulunduğu beş yapımdan çıkarılacak. 
     Internetteki ''mr.showbiz'' sitesinin haberine göre, Hollywood yapımlarında bugüne değin sayısız defa görülen ikiz kuleler, seyircinin tepkisini çekmemek için filmlerden siliniyor. Konuları New York'ta geçen ''Zoolander'', ''Serendipity'', ''Spider Man-Örümcek Adam'' ve Al Pacino'nun ''People I Know'' adlı filmlerinden kulelerin görüntüleri çıkarılıyor. Pacino'nun New York City'de tanıtım yapan bir halkla ilişkiler uzmanını canlandırdığı filmde, sanatçının bazı ilaçların tanıtımını almak amacıyla finansal destek sağlamak için Dünya Ticaret Merkezi'ne gittiği bölümler makaslanacak. 
     Filmin yapımcısı Leslie Urdang, Pacino'nun içkili bir gecenin sabahında ''kafası iyiyken'' gördüğü ikiz kulelerin yer aldığı sahnenin de saldırının ardından ''yakışıksız olacağını'' ifade ederek, bu sahneleri filmden çıkaracaklarını söyledi. Miramax stüdyosu yetkilileri, terörist saldırıdan önce çekilen filmin gelecek yıldan önce gösterime girmeyeceğini ve her sahnesinin yeniden titizlikle gözden geçirileceğini bildirdiler. Guy Pearce'ın rol aldığı ''Time Machine'' adlı 70 milyon dolar bütçeli bilim-kurgu filminin de aynı nedenle rötuşlanacağı belirtildi. DreamWorks film şirketinin pazarlama şefi Terry Press, New York Post'a yaptığı açıklamada, filmin yılbaşında gösterime girmesini planladıklarını, ancak saldırı nedeniyle gösterim tarihini gelecek yılın Şubat ayına ertelediklerini kaydetti. 
     Trajedinin ardından sahneleri yeniden gözden geçirilecek olan filmden Manhattan'ın ayışığı altında yağmur yağan görüntüsü çıkarılacak. ''Spider Man-Örümcek Adam'' adlı filmden örümcek adamın ikiz kulelere tırmanma görüntüsünün silineceği, ''Zoolander'' ve ''Serendipity'' adlı yapımların da Dünya Ticaret Merkezi'nin görüntüleri makaslandıktan sonra vizyona konulacağı ifade edildi. 







</TEXT>
</DOC>
