<DOC>
<DOCNO> 47086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/spor/aspo.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Deli mi dahi mi 
</HEADLINE>
<TEXT>

Denizli’nin, Rize maçının ikinci yarısında üç oyuncuyu birden değiştirip, beş futbolcunun da pozisyonlarıyla oynamasıyla aldığı risk tartışılıyor 
     FENERBAHÇE, Rizespor önünde 1-0 mağlup kapadığı ilk yarının ardından, ikinci 45 dakikaya üç oyuncu değişikliği ile başladı. Mustafa Denizli sakatlık ihtimaline rağmen büyük riske girdi. Tecrübeli hoca sahadaki beş futbolcusunun da pozisyonunu değiştirdi, hatta Rapajic’i orta sahanın solunda oynattı. Sonuçta Fenerbahçe kazandı, ama kararları spor yazarları ve teknik direktörler tartıştı. 
     
Sakatlanmak yasaktı’      MUSTAFA Denizli herkesin hayretler içinde kaldığı değişikliklerin "normal" olduğunu söyledi. Üç futbolcuyu birden oyuna sokma kararının asla "kumar" sayılamayacağını belirten Denizli, "Oyuncularıma kararımı açıkladığımda herkes biliyordu ki bu takımda, bu maçta hiç kimse sakatlanmayacak. Sakatlanmanın, sahadan çıkmanın yasak olduğunu hepsi biliyordu" dedi. 
     TECRÜBELİ teknik adam 10 kişi kalma riskini kaldırabileceklerine de değinerek, "Bu takım Leverkusen maçında 60 dakika 10 kişi oynadı. Eksik kalmaya ve böyle oynamaya alışık bir ekibiz. Galip durumda olsaydık bile aynı şekilde davranırdım. Çünkü etkili oynamıyorduk. Skordan önce bizim oyunumuz önemliydi. Fenerbahçe takımında herkes her yerde görev yapabilir" diye konuştu. 
     
İyi zamanlamalı radikal karar      TEKNİK direktörlerin de çaresiz olduğu ve yanlışlar yaptığı zamanlar olabilir. Denizli’nin ikinci yarı başında yaptığı acil operasyonlar, her teknik adamın futbol hayatında zaman zaman görülmüş şeylerdir. Büyük teknik adamların sıkıştıkları zamanki radikal kararları da böyle ani olur. Fenerbahçe ikinci yarıda, birinci yarının tam tersi bir futbol temposuyla el sıkışıp üç puanı kaptığına göre, konuyu Mustafa Denizli adına çok müsbet bir davranış olarak yorumladım. 
ERDOĞAN ŞENAY 

Fener çıktı, Denizli oynadı      HER büyük takımın kadrosuna baktığımızda, "Bu takımı ben de çalıştırsam şampiyon yaparım" deriz. Kazın ayağının öyle olmadığını Mustafa Denizli herkese kanıtladı. Sadece üç oyuncu birden değiştirip risk almadı, aynı zamanda saha içinde de beş oyuncunun pozisyonlarıyla oynadı. Takımı yeniden kurdu. Bütün bu kararlar sonucu sahadaki oyun da, sonuç da değişti. Bu kararlar sonucunda Denizli, sadece kenarda değil, sahanın içinde de olduğunu kanıtladı. 
GÜRCAN BİLGİÇ 

Uzmanlar ne dedi 
     Takıma şok etkisi yaptı 
     Sık rastlanan bir uygulama değil. Genel anlamda büyük bir risk. Özelde ise Mustafa Denizli istediğini aldı. Oyuncu değişikliklerinde hedef takıma katkıdır. Bir teknik adam kolay kolay bu riske girmez. Demek ki Denizli o noktaya gelmiş. Antrenör riski aldıysa, kazandıysa diyecek laf yok. Bu tasarruf kalp masajı gibi şok etkisi yaptı. 
ŞENOL GÜNEŞ 

     Demek ki öyle hissetmiş 
     O anda öyle hissettiyse mesele yok. Bunu yapan çok antrenör var. Bu kararlılığıyla oyuncularını psikolojik olarak olumlu yönde etkilemek istemiş olabilir. Olumlu sonuç getirmiş olabilir ama öbür yönünü de düşünmek lazım. Her an sakatlık ya da kart durumu olabilir. Ben genellikle tedbirli davranmayı tercih ederim. Denizli, takımının durumunu herkesten iyi bilir. 
SAKIP ÖZBERK 

     Riske girdi, kazandı 
     Fenerbahçe’de teknik konuların sorumlusu Denizli. Devrede 3 oyuncu birden değiştirmesi büyük bir riskti. Rüştü kırmızı kart görebilir, 2 futbolcu sakatlanabilirdi. Riske girdi ve kazandı. Onun da tüm risklerin farkında olduğunu ve bunları düşünerek hareket ettiğini sanıyorum. Onu kutlamak lazım, çünkü riske girmesine değdi. 
ERDOĞAN ARICA 

     Denizli tartışılmaz 
     Mustafa hoca Lyon maçında da riske girdi. Orada golü yedi. Önceki günkü olay bence büyük bir risk değil. Fenerbahçe takımı bu. Türkiye liginde bu değişiklikler yapılabilir. Denizli kendini kanıtlamış biri. Patron da o. Ben bu tasarrufu normal buluyorum. Bu kadroyla Avrupa’da yapılacak işler de zaten kısıtlıydı. Mustafa Denizli’yi tartışmayı doğru bulmuyorum. 
GÜVENÇ KURTAR 

     Doğru zaman doğru hamle 
     Mustafa hocanın maçı çevirmek için doğru zamanda doğru hamleyi yaptığını düşünüyorum. Takımın patronu o. Maçı çevirmek için ilk önce yapılması gereken şeyi düşündü ve onu yaptı. Kırmızı kart ve sakatlık risklerinden önemlisi maçı kazanmaktır. Bence hoca doğrusunu yaptı. 
SAMET AYBABA 




 SPOR 



























</TEXT>
</DOC>
