<DOC>
<DOCNO> 22669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/ekonomi/eko02.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel’in şirketi İngilizlerin 
</HEADLINE>
<TEXT>

Fon, Murat Demirel’in İrlanda’da kurduğu ve başına eski Merkez Bankası Başkanı Rüşdü Saracoğlu’nu getirdiği portföy yönetim şirketi Ege Finans’ı İngilizler’e sattı 
     SONGÜL HATISARU 

     Fon Bankaları Ortak Yönetim Kurulu Başkanı Tevfik Altınok, Fon’a alınan banka ve iştiraklerinin yıl sonuna kadar satışından umutlu olduklarını söyledi. 
     Birleştirme sonucu geriye kalan sekiz bankanın toplam 30 iştiraki bulunduğunu söyleyen Altınok, satış için tekliflerin alındığını şu ana kadar Ceylan grubuna ait K Sigorta, ve Egebank grubunun İrlanda da kurduğu Ege Finans Ltd. şirketinin bir ingiliz grubuna satıldığını belirtti. İrlanda’daki portföy yönetim şirketini Murat Demirel 1998 yılında kurmuştu. Rüşdü Saracoğlu’nun yönetim kurulu başkanı olduğu şirket, Egebank ve Murat Demirel’le ilgili yaşanan gelişmeler nedeniyle aktif bir şekilde çalışamamıştı. 
     
     Sümerbank Romanya’ya ABD’liler talip 
     Sümerbank’ın İrlanda’daki finans şirketine ise talipli çıkmadığı için tasfiye yoluna gidildi. Sümerbank Romanya Romanian İnternational Bank için ise bir Romen iki Amerikan şirketinin teklif verdiğini söyleyen Altınok, "Romanya Merkez Bankası’nın satışı onaylaması durumunda satış tamamlanmış olacak" dedi. Fon’daki bankaların aracı kurumlarına da olağanüstü teklif geldiğini ifade eden Altınok, "Aracılar için Sermaye Piyasası Kurulu’yla görüştükten sonra satışa karar vereceğiz" diye konuştu. 
     
     Satış için ortak altyapı kullanılıyor 
     Altınok, Sümerbank çatısı altında birleştirilen Bank Kapital, Egebank, Yurtbank, Yaşarbank, Ulusal Bank’ın satışını kolaylaştırmak için teknolojik altyapıda tek ve ortak kullanıma gittiklerini söyledi. 
     Teknolojik altyapı birliğinin çok zor bir iş olduğunu söyleyen Altınok, görüşmeler sonucunda sıkı pazarlıklarla 3.5 milyon dolar ve bir yıl süre istenen bu işi üç ayda ve 500 bin dolara tamamladıklarını söyledi. İnterbank, Etibank, Türk Ticaret ve Esbank Haziran’a kadar satış imkanı bulunmaz ise bir çatıda birleştirilecek. 
     
Bank Ekspres Tekfen’in      Bank Ekspres’in Tekfen grubuna satılmasıyla ilgili müzakerelerin tamamlandığını belirten Altınok, satış için Üst Kurul’un kararının beklendiğini söyledi. Demirbank içinse bir İtalyan, bir Türk bir de Hong Kong menşeili grubun teklif verdiğini kaydeden Altınok, müzakerelerin devam ettiğini bildirdi. Demirbank’ın satışından umutlu görünen Altınok, "İktisat Bankası için de devir bilançosunun hazırlanmasını bekliyoruz. Bilanço çıktığında Sümerbank ve İktisat Bankası’nın satışı için teşebbüse geçeceğiz" şeklinde konuştu. 
     Altınok, "Amacımız haziran ayına kadar birleştirme ve satıştan sonra Fon bünyesinde iki banka kalması. Yıl sonuna kadar bunları da satmaya çalışacağız" şeklinde konuştu. 
     
Aracı kurumlara çok talep var’      Altınok, Banka ve iştirak satışlarının satılması ile ilgili olarak şunları söyledi. "Bu kurumları satmamız halinde zararı durdurmuş oluyoruz. Böylece Fon’un bankalara koyduğu kaynağı geri alacağız" Fon’a geçen banka aracı kurumlarına gelen yoğun talep üzerine SPK’yla görüşmeleri sürdürdüklerini hatırlatan Altınok, "Aracı kurumlara yabancı ilgiside çok fazla. Bizim kanaatimize göre aracılar, banka ve aracı kurum dışında kalan kurumlara da satılabilir. Önemli olan bu kurumların satış koşullarını taşımalarıdır. Bu konuda son sözü SPK söyleyecek. Görüşmelerimiz sürüyor" şeklinde konuştu. 
     Satışa çıkarılan aracı kurumlara Salamon Smith Barney, Merill Lynch, Raymond James, Standart Bank Of London, Trans Global, Global Menkul Değerler Goldaş Kuyumculuk, Global Menkul Değerler gibi kurumlar ilgi göstermişti. 
     



 EKONOMİ 






















</TEXT>
</DOC>
