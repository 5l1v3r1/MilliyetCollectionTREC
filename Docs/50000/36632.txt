<DOC>
<DOCNO> 36632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/son/sontur17.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah operasyonları sayesinde 7 ayda 28 faili meçhul olay aydınlatıldı 
</HEADLINE>
<TEXT>

     Diyarbakır'da, terör örgütü Hizbullah'a yönelik son 7 ay içinde gerçekleştirilen operasyonlarda, 142 adet silah ele geçirilirken, bin 165 sayfa örgütsel dokümana el konuldu ve 28 faili meçhul olay aydınlatıldı. 
     Edinilen bilgiye göre, Diyarbakır Emniyet Müdürü Gaffar Okkan ile 5 polis memurunun şehit edildiği suikast olayından sonra terör örgütü Hizbullah'a yönelik operasyonlarda, 609 sanık yakalandı. 
     Operasyonlarda, örgüte ait 19'u uzun namlulu olmak üzere, toplam 142 silah ele geçirildi. Aynı süre içinde 28 faili meçhul olay aydınlandı. 
     Emniyet Müdürü Okkan ile 5 korumasının şehit edildiği 24 Ocak 2001 tarihindeki suikast olayından sonra yoğunlaşarak devam eden operasyonlarda, örgütün askeri kanat sorumlularından Hasan Sarıağaç ve Abdulhakim Tan, ölü ele geçirildi. 
     Operasyonlarda, Şahin Çeribaşı, Ahmet Bozkır, Abdulvahap Ekinci, Mehmet Fidancı, Nizamettin Gökçe, Edip Balık, Bedran Selamboğa'nın da sağ yakalandığı bildirildi. 
     Bu operasyonlarda, örgüte ait bin 165 sayfa örgütsel doküman, 142 silah ele geçirilirken, 28 faili meçhul olay aydınlatıldı. 
     Terör örgütü Hizbullah'a yönelik operasyonlarda ele geçirilen malzemeler şöyle 
     ''32 el bombası, 1 susturucu, 16 fünye, 5 av tüfeği, 1 kalem tabanca, 4 el ve masa telsizi, 319 tabanca fişeği, 472 kaleşnikof fişeği, 26 sahte kimlik ve 1 adet kelepçe.'' 
     Emniyet yetkilileri, terör örgütü Hizbullah'ın ses getirici eylemlere yönelebileceğini gözönünde bulundurarak, bu konuda güvenlik birimlerinin uyarıldığını söylediler. 







</TEXT>
</DOC>
