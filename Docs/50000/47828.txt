<DOC>
<DOCNO> 47828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/spor/spo03.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
"Sezon sonuna kalmam" 
</HEADLINE>
<TEXT>

     ERHAN TELLİ 

     SARI - Kırmızılı takımın sol kanattaki yıldızı Hakan Ünsal, evinin kapılarını ilk kez Milliyet’e açtı, cesur açıklamalarıyla Sarı - Kırmızılı yönetime çarpıcı mesajlar yolladı. Sezon sonunda kulübüyle sözleşmesi sona erecek olan tecrübeli oyuncu, "Amacım yurt dışında oynamak. Sezon sonunu beklemeden, gitmek istiyorum" dedi. 
     HAKAN, "Avrupa kulüplerinden teklifler alıyorum. Eğer iş ciddileşirse, amacım hemen gitmek. Çünkü sezon ortasında gidersem, kulübüme para da kazandırırım. Kimse futbolculara kızmasın ve kimse futbolcusunu suçlamasın. Bu bir hak. Eğer FİFA böyle bir kanun çıkarmışsa, burada suçlanacak olan bizler değil, bu kanunu çıkaranlardır" diye konuştu. 
     TECRÜBELİ oyuncu İtalyan basınının iddia ettiği şekilde Milan’dan henüz bir teklif almadığını da söyledi ve sözlerini şöyle tamamladı "Eğer İtalya’da forma giyeceksem, bu ya Milan ya da İnter olur. Gidip de Galatasaray’dan küçük bir takımda oynamam. Fatih hocam beni çağırırsa seve seve giderim. İngiltere ve Fransa ligi de olabilir." 
     

</TEXT>
</DOC>
