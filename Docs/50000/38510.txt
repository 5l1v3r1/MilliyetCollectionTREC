<DOC>
<DOCNO> 38510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/23/ekonomi/eko05.html </URL>
<DATE> 2001/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerjide tahkim resti 
</HEADLINE>
<TEXT>

Sözleşme lisanslarının takvime uygun onayının gerçekleştirilmemesi durumunda, özellikle yabancı firmalar, uluslararası tahkime’ gidecekleri uyarısında bulundu 
     ZÜLFİKAR DOĞAN Ankara 

     Enerji Bakanı Zeki Çakan ve Devlet Bakanı Kemal Derviş arasındaki zirvelerde, süreleri 31 Ekim’de dolacak işletme hakkı devir sözleşmeleri ve lisans işlemleri, yap - işlet - devret YİD modelli 29 yeni santral için Hazine’ce verilmesi öngörülen 30 milyar doları aşkın dış garanti noktasında tıkanıklık yaşandı. 
     Asıl tıkanıklık, 2002 sonuna kadar devreye girmesi ve üretime başlaması yasa hükmü olarak yer alan 29 YİD modelli projede yaşanıyor. Her biri 750 milyon dolar ile 1.2 milyar dolar arasında değişen proje maliyetleriyle ve doğrudan yerli - yabancı konsorsiyumu şeklinde oluşturulan firmaların yurtdışından temin ettikleri kredilerle gerçekleştirilecek bu yatırımlara, yabancı mali kuruluşlara Hazine’nin kontr garanti vermesi isteniyor. 
     
     Enerji Bakanı uyardı 
     Projelerin tümüne garanti verilmesi halinde en az 30 milyar dolarlık uluslararası krediye garanti vermesi gündeme gelen Hazine, bir yıldır direnişini sürdürüyor. Son ekonomik gelişmeler ardından bu garantilerin verilmesi iyice olanaksız hale geldi. Hazine, DPT’nin Enerji Bakanlığı ile ortaklaşa yapacağı, gelecek beş yıldaki elektrik tüketim talebini karşılayabilecek düzeydeki yeni üretim tesisi yapımına garanti vermeyi planlıyor. Enerji Bakanlığı’nın ise gündeme gelen "uluslararası tahkime gidilmesi" riskine karşı, Hazine’den garantinin kapsamını genişletmesini istediği, bu konudaki müzakerelerin sürdüğü ve henüz sonuçlandırılamadığı belirtiliyor. 
     
     Avukatlar harekete geçti 
     Devir sözleşmeleri ve santralların devrini bekleyen konsorsiyumların ise büyük kayıplara uğradıklarını savunarak, onay işleminin 31 Ekim’den önce gerçekleşmemesi halinde "uluslararası tahkim"e giderek, Enerji Bakanlığı ve Türk hükümetinden yüklü tazminatlar talep edeceklerini bildirdikleri kaydediliyor. Bu çerçevede çok sayıda yabancı hukuk şirketinin de belge ve bilgi topladığı belirtiliyor. Bakanlıklar arasında garanti ile ilgili görüşmelerin süreceği, duruma göre konunun liderler zirvesine de getirilebileceği belirtiliyor. 
     
     İptal sinyali 
     Öte yandan Derviş, hazır giyim sektör kurulu toplantısında, geçmişte kararlaştırılan bazı enerji projelerinin çok pahalı olduğunu, bazılarının iptal edilebileceğini kaydetti. Derviş, "Yüksek maliyetli olanları iptal etmeyi düşünüyoruz ki, yenileri de pahalı elektrik olarak sıkıntı yaratmasın" diye konuştu. 
     
ABD Enerji yatırımları durdurulmasın      BARÇIN YİNANÇ Ankara 

     Amerikan şirketlerinin yer aldığı toplam 11 milyar dolarlık 37 enerji projesine verilmesi gereken Hazine garantisinin tehlikeye girmesi üzerine, Washington, Ankara’dan Amerikan firmalarının mağdur edilmemesini istedi. 
     ABD, Türkiye nezdinde girişimde bulunarak, projelerin askıya alınmasının Amerikan yatırımcılarını olumsuz etkileyeceğini bildirdi. Amerikan yönetimi, Uluslararası Para Fonu’nun, kredi vermek için öne sürdüğü şartların yerine getirilmesini sıkı bir şekilde takip etmesi gerektiğini savunuyor. Ancak ABD, ekonomik krizin ardından, IMF taleplerinin kendi çıkarlarını olumsuz etkilememesi için harekete geçti. Hazine garantilerinin durdurulmasının Amerikan yatırımlarını tehlikeye düşüreceğinden endişelenen Washington, Ankara’ya ABD şirketlerinin enerji projeleri için çok vakit ve para harcadığını, projelerin durmasının iki ülke arasındaki işbirliğini engelleyeceğini belirtti. 
     
     37 projeleri var 
     Enerji Bakanı Zeki Çakan ile ekonomiden sorumlu Devlet Bakanı Kemal Derviş’in geçen hafta yaptıkları görüşmede, ele aldıkları konular arasında Amerikan yatırımlarının da bulunduğu ve ortak bir çözüm bulmaya çalıştıkları bildirildi. 
     ABD firmaları toplam 11 milyar dolar değerinde 37 projede yer alıyor. Bunlar arasında Gebze, İzmir, Adapazarı doğalgaz çevrim santralları ile Gürsöğüt, Alparslan Baraj ve Hidroelektrik santralları gibi büyük projeler bulunuyor. 
     



 EKONOMİ 



















</TEXT>
</DOC>
