<DOC>
<DOCNO> 49375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/yazar/congar.html </URL>
<DATE> 2001/10/29/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Uzun, "sıcak" bir kışa doğru 
</HEADLINE>
<TEXT>

     ABD'nin Afganistan harekatını ne kadar sürdüreceğinin cevabı, başlangıçta basit görünüyor. Washington'da kimse sorsanız, "Hedeflere ulaşıncaya kadar" karşılığını alıyorsunuz. 
     Hedefleri hatırlayınca, cevaptaki karmaşa da belirginleşiyor "Usame bin Ladin ve diğer El Kaide liderlerinin yakalanması ve Taliban yönetiminin devrilmesi." 
     Bu hedeflere ne zaman ulaşılabileceğini sormaya kalktığınızda, "Tahminimizden de uzun zaman içinde" diye başlayıp geçen hafta ABD Savunma Bakanı Donald Rumsfeld'in "Bin Ladin'in yakalanması" konusundaki bir soru üzerine söylediği, sonra bir ölçüde değiştirdiği gibi, "Belki de hiçbir zaman" diye devam eden bir cevap silsilesi geliyor. 
     Bu nedenle, son'dan ziyade sürece ilişkin sorular sormak daha anlamlı. 
     Geçen hafta böyle bir soru yönelttiğim bir ABD'li diplomat, hiç duraksamadan "şükran Günü'nde Kabil'de kimler oturuyor ise, Paskalya'da da, büyük olasılıkla onlar oturacaktır" deyiverdi. 
     şükran Günü 22 Kasım, Paskalya Pazarı 14 Nisan. şifreyi çözünce anlıyorsunuz ki, harekatın Afganistan'da kara kış bastırmadan hedeflerine ulaşmaması, önümüzdeki baharda halen sürüyor olması demek, hem de parametrelerinde çok ciddi bir değişiklik olmadan. 
     Gerçi Bush yönetimi baştan beri, bu işin sabır gerektirdiğini, birkaç yıl alabileceğini söyledi ve Amerikan halkında şu an için bir "Haydi artık" kıpırdanması yok ama, Washington'daki yetkililer tablonun en başta gördüklerinden daha karamsar, misyonun daha karmaşık, Taliban'ın da daha çetin olduğunu artık kavrıyorlar. Zaman geçtikçe, bombalar düştükçe, arada siviller de öldükçe, dünyanın sabrının zorlanmaya başlayacağını biliyorlar. ABD ile işbirliği yapan bazı müslüman ülkelerde, iktidarda halk gücüyle oturmayan yönetimlerin, bu süreçte sarsıntı geçirebileceğinin farkındalar. 
     
Meydandaki zorluk      ABD'nin Afganistan'daki zorlukları, hem harekat sürecindeki hem de sonrasındaki olayları, masa başında yapılmış "akış tablolarına" uydurmanın imkansızlığından kaynaklı. 
     Süreçteki asıl sıkıntı belli Afganistan, Sırbistan değil. 
     Son 23 yıldır savaşan ülkenin "stratejik" hedefleri, hava bombardımanıyla çoktan vuruldu, ama Taliban'da umulan dağılma gerçekleşmedi. Liderlerin ve kilit adamların camilerde, okullarda saklanarak, bombardımandan korunduğu bilgisi, hareketin "başını koparmanın" hiç de kolay olmayacağını gösteriyor. 
     Gövdeye de henüz ciddi darbe indirilemedi. Taliban saflarında, daha ziyade çaresizlikten yeralan Tacik, özbek ve Hazara grupları birer ikişer fire verip muhaliflere katılsa da, çoğunluğu ve Taliban'ın belkemiğini oluşturan Paştunlar'da fazla bir kıpırtı yok. Ayrıca, harekat sürdükçe, Paştun aşiretlerinin Taliban'ın çevresinde kenetlenmesi kaygısı da Washington'a egemen. Pentagon yetkilileri, El Kaide liderlerinin, Paştunlar'ın denetimindeki Güney Afganistan'da saklandıklarına inanıyorlar dolayısıyla, Paştun - Taliban işbirliğinin güçlenmesi, ABD'nin hedeflerine ulaşmasının daha da zorlaşması demek. 
     işte bu risk de, Washington'ın yapadurduğu, ama henüz bir türlü "meydana" uyduramadığı, harekat sonrası planlarını getiriyor gündeme. 
     
     Masadaki kavgalar 
     işbaşına gelirken defalarca "Dünyanın uzak yerlerinde devlet kurmaya nation building kalkmak bizim işimiz değil" diyen Başkan George W. Bush ve kurmayları, şimdi Taliban sonrası için tam da bunu yapıyorlar, "yeni Afganistan" devletinin parametrelerini oluşturmaya çalışıyorlar. Ancak henüz, muhalif grupları biraraya getirecek bir hükümet modeli de, böyle bir hükümeti ayakta tutacak güvenlik mekanizması da ortaya çıkmadı. 
     ABD'nin, BM himayesinde "barış gücü" ve "geçici hükümet" önerileri, BM'nin Afganistan Temsilcisi Lakhdar Brahimi'nin karşı teklifine tosladı. Brahimi'ye göre, geçici hükümetin, "bugüne kadar savaşmamış Afganlar'dan" oluşması gerekiyor. ABD yetkilileri ise, son 23 yılını Afganistan'da geçirip de savaşmamış "sağlıklı erkek" bulmanın zorluğundan, bulunsa bile, bunların siyasi liderlik vasfından kuşku duyulması gerektiğinden söz ediyorlar. 
     Dahası Brahimi, ABD'nin birkaç hafta önce ortaya attığı ve Türkiye'nin öncülüğünde oluşturulabileceğini öngördüğü "uluslararası barış gücü" fikrine de soğuk. Ona göre, barış gücü de, tercihan "savaşmamış Afganlar'dan" oluşturulmalı. Washington'ın kafasına yatmayan bu fikir, şimdilik güvenlik mekanizması konusundaki hazırlıkları tıkamış durumda. 
     Masadaki kavgaların bir kısmı da, Bush yönetiminin kendi içinden kaynaklı. 
     Dışişleri Bakanı Colin Powell ve ekibi ile Pentagon arasındaki fikir ayrılıkları belirgin. ilk başta "Taliban'ı devirmek hedefimiz değil" diyen, sonra "Taliban'ın ılımlı üyelerinin yeni hükümette yeralabileceğinden" dem vuran Powell'ın bu çıkışlarının, en tepeden yadsındığını biliyorsunuz. 
     Washington'da "iyi bilinen bir sır" ise, Dışişleri'nin, uluslararası koalisyonun sarsılmaması, Pakistan'ın kaynamaması gibi kaygıların da etkisiyle savunduğu tezlerin zaman zaman harekatın gidişini de aksattığı yönünde. 
     Kuzey ittifakı'nın Kabil'e ilerlemesinin önü açılmadan önce, mutlaka Taliban sonrası ortak yönetimin hazırlanmış olması gerektiğini savunan Dışişleri, uzun süre Pentagon'un elini tutmayı ve kuzeydeki Taliban mevzilerinin hedef alınmasını geciktirmeyi başardı. 
     Bu tutum, BM'nin ve Pakistan'ın uyarılarını dinleyen ABD diplomatlarının, Kuzey ittifakı'na güvenmemelerinden, bu grubun tek başına bir "iktidar gücü" gibi görülmesi halinde, Afganistan'da yepyeni bir kaos doğacağını ve Paştunlar'ın ittifak'a karşı birleşeceğini düşünmelerinden kaynaklı. 
     Pentagon ise, "savaşın başarısı" adına, önce Mezar - ı şerif'in, ardından da Herat ve Kabil'in Taliban'ın elinden hızla alınmasına taraftar ve Kuzey ittifakı'nın bu yönde desteklenmesinden yana. 
     Son bir haftadır, Pentagon'un bastırmasıyla, politika değişmiş görünüyor ve ABD, kuzeydeki Taliban güçlerini giderek artan yoğunlukta bombalıyor. 
     Ancak kış yakında bastıracak. şükran Günü Paskalya denkleminin aşılabilmesi için fazla zaman kalmadı. 
     
     







Son nutuk 


Cumhuriyet ve köy - kent 


Uzun, "sıcak" bir kışa doğru 


Küreselleşme sona eriyor mu 


Tayyip Erdoğan olayı 


Cumhuriyet ve barış... 


Üniversite gençlik Cumhuriyet 


Bridget Jones komik değildir 


Demirel’e iki ay verelim, halletsin 


Mavi Yolculuk’ mevsimi bitti 


</TEXT>
</DOC>
