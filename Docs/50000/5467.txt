<DOC>
<DOCNO> 5467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/04/son/sondun07.html </URL>
<DATE> 2001/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistinlilerden "öfke günü" çağrısı 
</HEADLINE>
<TEXT>

     Filistinli 13 örgütü bünyesinde toplayan ''İslami ve Ulusal Güçler'' koalisyonu,Filistinlileri, İsrail'de 6 Şubat'ta yapılacak başbakanlık seçimleri dolayısıyla ''öfke günü'' düzenlemeye çağırdı. 
     Filistin basınında yayınlanan haberlerde, koalisyonun, ''ulusal hedeflere ulaşmak için, stratejik tercihleri olan İntifada hareketinin devam edeceğini ortaya koymak ve şehitleri anmak'' amacıyla Filistinlileri yeni bir öfke günü düzenlemeye çağırdığı belirtildi. 
     Aralarında Filistin lideri Yaser Arafat'ın El Fetih örgütü, aşırı dinci Hamas ve İslami Cihad gibi örgütlerin bulunduğu koalisyon, İntifada hareketinin yoğunlaştırılması amacıyla ''ikinci öfke günü''nün 9 Şubat'ta yapılması çağrısında bulundu. 
     Koalisyon ayrıca, İsrailli Arapları başbakanlık seçimlerinde oy kullanmamaya davet etti. İsrailli Arapların, 6 Şubat'ta sağcı muhalefet lideri Ariel Şaron ile müstafi Başbakan Ehud Barak'ın yarışacağı başbakanlık seçimlerini boykot kararı devam ederken, dün gece yaklaşık 400 İsrailli Arap, ''Ne Şaron, ne Barak'' şeklinde sloganlar atarak seçimleri protesto etti. Göstericilerin, İntifada hareketine destek vermek amacıyla Ekim ayında yapılan eylemler sırasında polisin açtığı ateşte ölen 13 İsrailli Arap'ın resimlerini taşıdıkları belirtildi. 
     Barak'ın ise, İsrailli Arapları seçimleri boykot etmekten vazgeçirerek kendisi lehine oy vermeye ikna etmeye çalıştığı belirtildi. 
     Başbakanlık makamından yapılan yazılı açıklamada, Barak'ın ''Başbakan olarak bu ülkede meydana gelmiş bütün olayların sorumluluğunu üstleniyorum, buna 13 İsrailli Arap'ın öldürüldüğü olaylar da dahil'' sözlerine yer verildi. 
     Açıklamada, Barak'ın, ''Şahsım ve hükümetim adına, Arap vatandaşların ölümünden duyduğum üzüntüyü bir kez daha ifade ediyorum. Arap vatandaşlarımızın, devletimizin herkesi kucaklayan bir devlet olduğuna ve İsrailli Arapların akan kanlarının da diğer vatandaşlarımızınki kadar değerli olduğuna inanmaları bizim için çok önemlidir'' dediği kaydedildi. Barak'ın İsrail'de nüfusun yüzde 13'ünü oluşturan ve Mayıs 1999 seçimlerinde topluca Barak'a oy veren İsrailli Arapları, bu seçimlerde de oy vermeye ikna ederek kendi saflarına katılmalarını sağlamaya çalıştığı belirtiliyor. Bu arada, İsrail ordusunun Gazze Şeridi'nde Filistinlilere ait 6 evi buldozerlerle yıktığı belirtildi. Evlerden birinin sahibi Hüseyin Tabet, zırhlı araçlar ve askerler eşliğindeki 3 buldozerin Karni geçiş noktasındaki 6 evi şafak vakti yerle bir ettiğini söyledi. 
     Öte yandan, Suriye'nin, Şaron'un başbakan seçilmesi halinde Ortadoğu barışında ilerleme kaydedilemeyeceği görüşünde olduğu bildirildi. 
     Suriye'de İsrail seçimleriyle ilgili çok fazla görüş bildirilmemekle birlikte, bazı siyasi uzmanların, ''Şaron'a oy vermenin savaşa oy vermekle eşdeğer olduğu'' şeklindeki sözleri aktarılıyor. AP'ye konuşan Suriyeli siyasi uzmanlar, Salı günü yapılacak seçimlerin Suriye'de ''terörist ve ırkçı'' olarak adlandırılan Şaron'un zaferiyle sonuçlanmasının, Ortadoğu'da barış umutlarını tamamen öldüreceğini savundular. Uzmanlar, Suriye Devlet Başkanı Beşşar Esad'a tartışmalı Golan Tepeleri konusunda ''altın değerinde bir öneri'' sunulsa bile, Esad'ın Şaron ile anlaşma yapmayacağını öne sürüyor. 




</TEXT>
</DOC>
