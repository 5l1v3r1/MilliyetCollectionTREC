<DOC>
<DOCNO> 47948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/ekonomi/aeko.html </URL>
<DATE> 2001/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör, spor giyim satışlarını patlattı 
</HEADLINE>
<TEXT>

Tüketici, terör korkusuyla araca binmek yerine yürümeye başlayınca spor ayakkabı satışları arttı. Her an harekete hazır olmak isteyen kadınlar artık daha çok pantolon satın alıyor. Mağazaların birinci önceliği ise tüketiciye güvendesin’ mesajı vermek 
     EYLEM TÜRK 

     Dünyanın en önemli perakende zincirlerinin sahip ve yöneticileri 23 - 24 Ekim’de İstanbul zirvesinde buluşarak, 11 Eylül sonrası perakendeciliği tartışacaklar. Zirve öncesi görüşlerini aldığımız sektörün gurusu sayılan uzmanlara göre, 11 Eylül tüketici davranışları üzerinde büyük bir değişim yarattı. Perakendecilerin, yine eskisi gibi müşteriyi mağazada olabildiğince uzun süre tutmak için’ çekici, görsel ağırlıklı dizaynlara önem verildiğini, yine kadınlar kendilerini evde hissetsin diye ev kokan, erkekler kendini kırlarda hissetsin diye çimen ve ağaç kokan mekanlar oluşturulduğunu anlatan uzmanlar, yeni dönemde müşterinin kendini öncelikle güvende’ hissetmek istediğini belirtiyor. 
     Uzmanların tespitlerine göre artık tüketici, kısa mesafeleri yürüyor. Bu da spor ayakkabı satışlarına yansıyor. Kadınlar her an harekete hazır olmak için pantolonu daha fazla tercih etmeye başlıyor ve gardroblarında pantalonun oranı yüzde 70’lere ulaşıyor. Müşterinin yardım istemesi veya yakınlarına her an ulaşmasını kolaylaştıran araçlara talep artıyor. Müşterilerle mağaza içinde kurulan diyalog terör eyleminden sonra çok önemli hale geliyor. 
     
İSTANBUL’DA PERAKENDE ZİRVESİ      23- 24 Ekim’de İstanbul’da yapılacak olan Perakende Zirvesi’ni düzenleyen Soysal Eğitim Danışmanlık’ın sahibi Suat Soysal, toplam bütçesi 1 milyon dolar olan konferansa yaklaşık 30 uzmanın konuşmacı olarak katılacağını açıkladı. 
     Uydu bağlantısı ile Metro AG yöneticileri ile de video - konferans yapılacak. Konferansın en renkli siması ise ünlü şovmen Yılmaz Erdoğan olacak. Konferans sonunda tek kişilik bir gösteri sunacak olan Erdoğan, kendi üslubuyla perakende konulu bir şov yapacak. 
     

</TEXT>
</DOC>
