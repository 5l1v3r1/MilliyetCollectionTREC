<DOC>
<DOCNO> 2811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/son/sonspo03.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü, naklen yayın şartnamesindeki eksiklikleri Futbol Federasyonu'na bildirdi 
</HEADLINE>
<TEXT>

     Devlet Bakanı Fikret Ünlü, Futbol Federasyonu’nun hazırladığı, Türkiye 1. Profesyonel Futbol Ligi maçlarının yayın haklarının devrine ilişkin ihaleye ait şartnameyi, uygulamada hukuki ihtilaflara ve kamu zararına neden olabilecek durumda buldu. 
     Fikret Ünlü, bunu 4 madde halinde belirleyerek, Futbol Federasyonu’na bugün bir yazıyla bildirdi. 
     İlan edilen şartname ve taslak sözleşmesinin dün bakanlığa ulaştığını hatırlatan Ünlü, yazısında, şu görüşlere yer verdi "Federasyonun, futbol müsabakalarının televizyon ve radyodan yayınlanmasının düzenlenmesine ve programlanmasına yetkili olduğunun, dolaysıyla bu kapsamı genişletme yetkisinin bulunmadığının unutulmaması gerekmektedir. 
     Görüntü satışı için, görüntü satışı ve teslim koşulları açık şekilde tesbit edilmemiştir. En önemlisi de uygulanabilir müeyyidesi olan kurallar şeklinde düzenlenmemiştir. 
     Görüntülerin kullanımıyla ilgili kısımda, taslak hükümler, belirsizliklerin ortadan kaldırılmasından ziyade belirsizlikleri artırıcı ve yayıncılar arasında izleyicilerin mağdur olmasına yol açacak şekilde uyuşmazlıkların ortaya çıkmasını kolaylaştırıcı bir nitelik taşımaktadır. 
     Bununla birlikte, sözleşmenin ödeme başlıklı maddesinde, yüzde 5’ini sözleşmenin imza anında, geri kalan kısmın 3.5 yıllık bölüme yayılarak, yayımcının para kazanıp bilahere ödeme yapmasına imkan sağlamakta, yayın gücü zayıf ve yayıncılık geçmişi olmayan firmaları da katılmaya teşvik edici nitelikte olduğu, sözleşmenin, ödeme, teminatın paraya çevrilmesi, müeyyide, sözleşmeye aykırılık gibi konularıyla ilgili hükümleri ve ihale şartnamesi uygulamada hukuki ihtilaflara ve kamu zararına neden olabilecektir. 
     Mevcut şartname ve taslak sözleşme ile ihale yapılması halinde, kamu yararının gerçekleşmeyeceği ve kamu vicdanının rahatsız olacağı kanaat ve sonucuna ulaşıldığı hususunu bilgi ve gereği için önemle rica ederim." 
     




</TEXT>
</DOC>
