<DOC>
<DOCNO> 27765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/sontur20.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir Picasso imzalı tablo da İstanbul'da ele geçti 
</HEADLINE>
<TEXT>

     Pendik Kurtköy'de bir kişi, ''Picasso'' imzalı bir tabloyu satmak isterken, suçüstü yakalandı. 
     Pendik Jandarma Komutanlığı'na bağlı sivil istihbarat ekipleri, elinde ''Picasso'' imzalı tablo bulunan Ramazan Yıldırım adlı kişiyi 4 ay süreyle izledikten sonra, alıcı gibi davranarak bağlantı kurdular. 
     Kurtköy'de belirlenen buluşma yerine, söz konusu tabloyla gelen Ramazan Yıldırım, alıcı zannettiği sivil istihbarat ekiplerine tabloyu satmak isterken, suçüstü yakalandı. 
     Jandarma yetkilileri, uzun süre izledikleri Yıldırım'ın, tabloyu Kuveyt'ten Kuzey Irak'a, buradan da Hakkari'ye getirdiğini belirterek, tablonun aynı kişi tarafından daha sonra Van üzerinden İstanbul'a ulaştırıldığını bildirdiler. 
     Yetkililer, üzerinde ''Picasso 1938'' yazılı, oturan çıplak bir kadın ile zenci bir çocuğun tasvir edildiği tablonun orijinal olup olmadığının belirlenmesi için uzmanlar tarafından incelendiğini kaydettiler. 
     Yetkililer, tablonun çalıntı olup olmadığının araştırılması için Kuveyt Konsolosluğu ile irtibata geçileceğini de ifade ettiler. 
     
     







</TEXT>
</DOC>
