<DOC>
<DOCNO> 25739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/son/sondun11.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
"Mavi akım Rusya'nın Türkiye üzerindeki etkisini artıracak" 
</HEADLINE>
<TEXT>

     ABD'nin en etkin gazetelerinden New York Times, Ağustos ayında yapımına başlanacak ''mavi akım'' projesinin, ''Amerikan hükümetinin, dünyanın en stratejik bölgelerinden birinde Rusya'nın etkisini azaltmayı hedefleyen çabalarını sonuçsuz bıraktığını'' yazdı. 
     Gazeteye telefonla açıklamada bulunan Washington'daki Brookings Enstitüsü analistlerinden Fiona Hill, projenin ''Rus hükümeti açısından büyük bir başarı olduğunu'' söyledi. 
     ''Proje ile Türkiye'nin doğalgaz açısından Rusya'ya bağımlılığının yüzde 66'dan yüzde 80'e çıkacağını'' kaydeden gazete, ''Amerikalı diplomatların başından beri projenin, Rusya'nın Türkiye üzerindeki stratejik etkisini artıracağı uyarısında bulunduklarına'' dikkati çekti. Amerikan gazetesi, ''tüm bu uyarılara rağmen, güçlü bir grup Türk ve Rus politikacı ile işadamının çıkarlarının projeyi gerçekleştirme aşamasına getirdiğini'' savundu. 
     Kafkasların adeta ''Pandora'nın kutusunu'' andırdığını yazan Amerikan gazetesi, ''bölgede İslamiyetin yükselişinden uyuşturucu kaçakçılığına, uluslararası terörizmden etnik gerginliklere kadar her türlü sorunun varolduğunun'' altını çizdi. Douglas Frantz imzalı yazıda, bölgeyi kuşatan Çin, Rusya, Hindistan ve Pakistan'ın elinde nükleer silah bulunduğu ve Türkiye'nin, ekonomik kriz içinde bulunan bir NATO ülkesi olduğu da hatırlatıldı. 
     'Enerji ihtiyacının yüzde 98'ini ithal eden Türkiye kadar pek az ulus enerji konusunda şantaja açıktır'' yorumunda bulunan New York Times, ''Türkiye'nin gaz ihtiyacının üçte ikisinin Rusya'dan geldiğini ve talebin 2010 yılında bugünkünün dört katına çıkacağını'' kaydetti. 
     ABD'nin, Türkiye'nin gaz ihtiyacını karşılamak üzere Türkmenistan'dan Türkiye'ye uzanacak bir gaz projesi önerdiği hatırlatılan yazıda, Rusya'nın buna karşı çıkarak Ankara'ya kadar uzanacak bir boru hattı önerisi getirdiği ve ''mavi akım'' projesinin böylece ortaya çıktığı ve ''projenin, iş dünyasıyla güçlü bağları bulunan ANAP tarafından desteklendiği'' vurgulandı. Haberde, projenin 1997 yılında, -ordu ve dışislerinin rezervlerine karşın- o zaman Başbakan olan Mesut Yılmaz ve Rus Başbakan Viktor Çernomirdin tarafından törenle imzalandığı da kaydedildi. 
     Haberde, Mesut Yılmaz'ın 1999 yılında hükümetten ayrıldıktan sonra Beyaz Saray'da Clinton yönetimi yetkilileriyle yemek yerken Amerikalıların kendisine ''bu projeden hoşlanmadıklarını'' açıkça ifade ettiklerini de yazan gazete, Yılmaz'ın buna karşılık ''ben bu projenin olmasını istiyorum'' dediğini ve bir hafta sonra Moskova'ya giderek projenin gerçekleşeceği konusunda güvence verdiği belirtildi. Haberde, Türk basınında Yılmaz'ın Moskova gezisiyle ilgili eleştirilerin yer alması üzerine Mesut Yılmaz'ın, parti üyelerine, Moskova'da resmi teması olmadığını çünkü o tarihte hükümette bulunmadığını söylediği de vurgulandı. 
     ''Sanayi çevrelerine göre, Türkiye'ye gelecek Türkmen gazı projesinin öldüğünü'' belirten gazete, son gelişmeden sonra Türkmenistan'ın da gazını Rusya'ya satacağını, böylece Moskova'nın bölgedeki enerji kaynakları üzerindeki kontrolünün -ABD'nin korktuğu şekilde- artacağını'' vurguladı. 







</TEXT>
</DOC>
