<DOC>
<DOCNO> 18856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/son/sontur05.html </URL>
<DATE> 2001/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah'ta iç hesaplaşma, kar maskeli teröristlerden infaz... 
</HEADLINE>
<TEXT>

     Diyarbakır'ın Bağlar Beldesi'nde dün akşam kar maskeli 6 kişinin saldırısı sonucu öldürülen Mehmet Kaya'nın bir süre önce, Diyarbakır'da polis memuru Mehmet Zengin'in şehit edilmesi olayıyla ilgili gözaltına alındığı bildirildi. 
     Edinilen bilgiye göre, dün akşam saatlerinde otobüsle İstanbul'dan gelerek, gittiği 5 Nisan Mahallesi Ay Sokak'taki evinin önünde, kar maskeli 6 kişinin silahlı saldırısı sonucu öldürülen Mehmet Kaya'nın, 9 Ekim 2000 tarihinde Bağlar Beldesi'nde bir ev baskını sırasında polis memuru Mehmet Zengin'in şehit edilmesiyle ilgili olarak gözaltına alındığı ve çıkarıldığı DGM Başsavcılığı'nca ifadesi alındıktan sonra serbest bırakıldığı öğrenildi. 
     Emniyet Müdürlüğü yetkilileri, olayda yüzleri kar maskeli 6 kişinin, özellikle terör örgütü Hizbullah'ın kullandığı takarov marka silahla cinayeti işlediklerini belirttiler. Olayın terör örgütü Hizbullah'ın bir iç hesaplaşması olabileceği üzerinde durulduğunu belirten yetkililer, olay sonrasında yapılan operasyonlarda çok sayıda kişinin gözaltına alındığını söylediler. 
     







</TEXT>
</DOC>
