<DOC>
<DOCNO> 16129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/son/sontur12.html </URL>
<DATE> 2001/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'daki eylemlerde gözaltına alınanlardan 7'si sabıkalı çıktı 
</HEADLINE>
<TEXT>

     Tandoğan'da düzenlenen olaylı esnaf mitinginin ardından gözaltına alınanların sayısı 129'a yükseldi. Gözaltı süresi yarın dolacak olan göstericiler için 4 gün daha ek gözaltı süresi istendi. 
     Olaylar sırasında ve sonrasında gözaltına alınan 127 kişinin yanı sıra olaylara karıştığı saptanan Kerim Bilge ve Yalçın Ergün de Güvenlik Şube Müdürlüğü ekiplerince gözaltına alındı. Güvenlik, terörle mücadele, istihbarat şubelerinden oluşan Provokatörleri Teşhis Komisyonu, emniyetin görüntülerinin yanı sıra televizyon ve basın kuruluşlarından aldığı görüntülerden de yararlanarak 51 göstericiyi daha teşhis etti. Bu göstericilerin kimliklerinin tespit çalışmalarının devam ettiğini belirten yetkililer, araştırmalardan sonra gözaltı sayısının artacağını kaydettiler. 
     Bu arada, Ankara Emniyet Müdürlüğü'nde gözaltına tutulan eylemcilerin emniyet arşiv tetkikleri sonucu, 7 kişinin çeşitli suçlardan sabıkalı olduğu saptandı. Bu kişilerden Bekir Eroğlu'nun dolandırıcılık, Başar Karataş'ın yoklama kaçağı, Servet Çıracıoğlu'nun 2911 sayılı Toplantı ve Gösteri Yürüyüşü Kanunu'na muhalefet, Hicabi Tekyürek'in otodan hırsızlık, Ruşen Eşref Koç'un müessir fiil, darp, yaralama, 6136 sayılı Ateşli Silahlar Kanunu ile 2911 sayılı kanuna muhalefet, Tayfun Aktaş'ın taciz, hırsızlık, bıçakla yaralama, dolandırıcılık ve 2911 sayılı kanuna muhalefet, Yakup Yılmaz'ın ise şüpheli görülerek daha önce tetkik amacıyla gözaltına alındığı belirlendi. 
     Öte yandan, gözaltında bulunan 129 kişinin sorgulaması devam ederken, polis söz konusu kişilerin ayrıntılı sorgulaması için savcılıktan 4 gün daha ek süre istemek üzere cumhuriyet başsavcılığına yazı gönderdi. Emniyet yetkilileri, ifadesi alınan bazı kişilerin esnafı provokate ettiklerinin saptandığını belirterek, bu kişilerin çeşitli örgütlere mensup olduklarını kaydettiler. 



</TEXT>
</DOC>
