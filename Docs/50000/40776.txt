<DOC>
<DOCNO> 40776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/son/sondun02.html </URL>
<DATE> 2001/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Samanyolu'nun göbeğinde dev kara delik... 
</HEADLINE>
<TEXT>

     Güneş Sistemi ve Dünya'nın da üyeleri olduğu, ortalama 100 bin ışık yılı çapındaki Samanyolu Gökadası'nın göbeğinde ''süper dev'' bir kara deliğin mevcudiyetine ilişkin kuramların yoğunluk kazandığı bildiriliyor. 
     Nature bilim dergisinin bu haftaki sayısında çıkan yazıda, ABD'nin insanın Ay'a gönderilmesinde görev alan bilim kurumu Massachusetts Institute of Technology MİT astronomi öğretim üyesi Frederick Baganoff'un kaydettiğine göre, Dünya ile Güneş arasındaki bir mesafe içine, yani evren ölçütlerinde ''bir noktada'' olan 150 milyon kilometre genişliğinde bir alan içine sıkışmış çok büyük bir kara deliğin olması gerekiyor. Baganoff, insanlık tarihinin en büyük fizik alimlerinden Albert Einstein'ın 1879-1955 Genel Görelilik Kuramı'nda varlıklarını irdelediği kara delikler konusunda da tam tamına doğru düşündüğünü ifade etti. 
     Samanyolu'nun göbeğindeki, Güneş'in kütlesinin 2 milyar 600 milyon katı kütleye sahip olduğu hesaplanan kara delik ve evrenin daha uzak yerlerindeki kara deliklerin varlıkları ''kesinkes'' bugüne dek kanıtlanamadı. Ancak çekim gücüyle ışığı dahi emdiği kabul edilen kara delikler üzerine araştırmalar MIT gibi kurumlar ve Dünya yörüngesindeki Chandra X-ışın gözlem teleskopuyla devamlı araştırılıyor. 
     Gözlemler, kara deliğin olay çevreni ufku olarak kaydedilen hatta, bazı yıldızların anormal hızda girdaba kapılmış izlenimi veren şekilde dönmeleri üzerinde yoğunlaştırılıyor. Burasının ''karanlık yıldız'' olarak adlandırılan ölmüş yıldız kütlesini de içerebileceği belirtiliyor. Kurama göre olay çevrenini aşan her nesne, ışık dahil girdap içinde, yani kara deliğin içine çekiliyor. Samanyolu merkezindeki kara deliğin büyüklüğü, 3 saat boyunca parıldayan ve parıltı doruktayken 10 dakika aralarla sönme belirtileri gösteren ışığın saniyede kat ettiği 300 bin kilometre hıza bağlı olarak hesaplandı. 1 ışık yılı ışığın 1 yılda aldığı yol , yaklaşık 9,5 trilyon kilometre. 







</TEXT>
</DOC>
