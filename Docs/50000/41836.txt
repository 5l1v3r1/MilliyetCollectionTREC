<DOC>
<DOCNO> 41836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/son/sontur17.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Büyükelçiliği "Vize dahil kamu hizmetlerini yarın da veremeyeceğiz" 
</HEADLINE>
<TEXT>

     ABD'nin Ankara Büyükelçiliği, vize de dahil olmak üzere kamu hizmetlerini yarın da veremeyeceğini duyurdu. 
     Büyükelçilik Sözcüsü Jess Bailey, büyükelçilik binası önünde yaptığı açıklamada, yarın da vize işlemleri gibi rutin kamu hizmetini veremeyeceklerini ifade ederek, bu hizmetlere ilişkin son gelişmeleri sıcağı sıcağına aktaracaklarını kaydetti. 
     Türk halkının başsağlığı dileklerine teşekkür eden Bailey, ABD Başkanı George Bush'un dün akşamki açıklamasına atıfta bulunarak, Bush'un,''Bu saldırıların ABD halkını korkutmaya yönelik olduğu, ancak başarısız kaldığı'' sözlerini tekrarladı. 
     Türkiye'deki tüm kuruluşlarının çalışmakta olduğunu söyleyen Bailey, şunları kaydetti ''Büyükelçiliğimizde, İstanbul ve Adana'daki konsolosluklarımızda Amerikalı ve Türk personelimizi korumak için her türlü önlemi almayı sürdürüyoruz. ABD ordusu da İncirlik'te, İzmir'de ve diğer tüm donanımlarında sıkı güvenlik tedbirleri alıyor.'' 
     Türk hükümetine, Amerikalı ve Türk personelleri için aldığı özel güvenlik önlemleri nedeniyle müteşekkür olduklarını da belirten Bailey, büyükelçiliğin Türk Hükümetiyle durumla ilgili yakın temas halinde olduğunu bildirdi. Bailey, Türkiye'nin arama ve kurtarma alanı da dahil olmak üzere yardım teklifinde bulunduğunu belirterek, ''Bu öneriyi çok takdir ediyoruz ve ABD'deki ilgili birimlere bu teklifi ilettik'' diye konuştu. Dışişleri Bakanlığı'nın ABD'deki Türkler için bir telefon hattı kurduğunu hatırlatan Bailey, bakanlığın bu çabalarını da desteklediğini ifade etti. Bailey ayrıca, yurt dışında yaşayan tüm Amerikan vatandaşlarına, artan terörist eylemler riski dolayısıyla kendi kişisel güvenliklerini sağlamak için gerekli önlemleri almaları çağrısında bulundu. 







</TEXT>
</DOC>
