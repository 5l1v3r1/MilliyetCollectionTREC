<DOC>
<DOCNO> 23431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/son/sontur25.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP Kürtçe eğitim ve TV konusundaki hassasiyetlerini koruyacak 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, Anayasa değişikliği paketi çerçevesinde Kürtçe eğitim ve televizyon konusundaki görüşlerinin ''eskiden bu yana devam eden görüşler'' olduğunu ve bu konudaki hassasiyetlerini koruyacaklarını bildirdi. Bahçeli Beypazarı'ndaki Hıdırlıktepe'de, tarihi Beypazarı evleri hakkında Belediye Başkanı Mansur Yavaş'tan bilgi aldı. Bahçeli burada düzenlenen törende, Ankara Kulübü Seymenleri'nin gösterilerini izledi. 
     Törene, MHP Genel Başkan Yardımcısı Şevket Bülent Yahnici, büyükelçiler ve yabancı misyon şefleri ile bazı milletvekilleri de katıldı. Bahçeli burada kendisine ikram edilen gözlemeden yedikten sonra müze olarak kullanılan tarih ve kültür evine gitti. Evi inceleyen ve bilgi alan Bahçeli, Türk kahvesi içti ve bir süre dinlendi. Odaları tek tek dolaşan Bahçeli, evi ''güzel'' bulduğunu ifade etti. Bahçeli daha sonra kilim atölyesini de gezdi. Bahçeli Beypazarı'ndaki programının son bölümünde ise İnözü Vadisi'nde bir tesiste öğle yemeği yedi. Bahçeli'ye burada, Belediye Başkanı Mansur Yavaş, tarihi Beypazarı evlerini temsil eden bir tablo hediye etti. 
     
     Derviş'in gezisi 
     Bahçeli yemeğin ardından gazetecilerin sorularını yanıtladı. Devlet Bahçeli bir gazetecinin, Anayasa Değişikliği paketinde MHP'nin Kürtçe başta olmak üzere direnç gösterdiği bazı konular olduğunu belirterek, ''Aynı yaklaşım devam edecek mi'' diye sorması üzerine Bahçeli, ''Evet'' yanıtını verdi. 
     Bakanlık sayısında indirime gidilip gidilmeyeceğine ilişkin soru üzerine de Bahçeli, hükümetin öyle bir görüşünün bulunmadığını, şu an için bir ihtiyaç olduğu kanaatini taşımadığını belirtti. Bir başka gazetecinin, sağda yeni oluşumların gündemde olduğunu belirterek, MHP'nin bu konudaki tavrının nasıl olacağını sorması üzerine Bahçeli, ''Bu tür oluşumlar geçmişte de olmuştu. Bugün de olacağa benziyor. Bekliyeceğiz, görüceğiz, takip edeceğiz'' dedi. 
     Aynı gazetecinin Bahçeli'ye atfen sağda bütünleşmeye gidileceği ifadelerinin doğru olup olmadığını sorması üzerine de Devlet Bahçeli, ''Bu konuda şimdi yorum yapmayayım'' dedi. 
     Bahçeli, hükümet ortağı ANAP'ta parti içi çekişmelerin olduğunu ve bunlara nasıl baktığını soran gazeteciye ise, partilerin içişlerine karışmanın siyaset etiğiyle bağdaşmayacağını söyledi. Bahçeli, gazetecinin Tarım Bakanı Hüsnü Yusuf Gökalp'in, ekonomiden sorumlu Devlet Bakanı Kemal Derviş'e sert eleştiriler yönelttiğini, bu tartışmaları nasıl değerlendirdiğini sorması üzerine,''Aşılır o tartışmalar'' dedi. 
     Devlet Bahçeli, ''Sağı kuşatma planınız var mı'' şeklindeki soruyu yanıtlarken de, ''Nereden çıkartıyorsunuz bunları'' dedi. ''Zamanı geldiğinde Başbakanlığa talip olacağınız doğru mu'' sorusuna ise ''O bir kısmet meselesidir'' diye yanıtladı. 
     Devlet Bakanı Kemal Derviş'in Gaziantep gezisinin siyasi bir gezi olarak nitelendirildiğini ifade eden ve bu konuda bir değerlendirme isteyen gazeteciye de Bahçeli, bunu Gazianteplilere bırakmak gerektiğini ifade etti. Bahçeli, Derviş'in gezisinin hükümetin mi yoksa kendisinin tercihi ile mi gerçekleştirdiğinin sorulması üzerine de ''Zannediyorum Sayın Derviş'in kendi tercihidir. Yeni ekonomik programı, topluma anlatma ihtiyacı hissetmektedir'' dedi. 
     
     Hassasiyetlerimizi koruyacağız 
     Bahçeli, hükümette uyum sorununun olup olmadığına ilişkin soruyu yanıtlarken de, ''24 aydan beri soruyorsunuz, artık bu sorunun geçerliliği kalmadı. Uyum içerisinde çalışıyoruz'' dedi. 
     Bahçeli hububat fiyatlarının ne zaman açıklanacağına ilişkin soruyu ise, ''İnşallah Pazartesi. Çiftçinin taleplerini karşılayacak ölçüde, Bakanlar Kurulu'nun dediği olacak'' şekline yanıtladı. Devlet Bahçeli, kendisinin, Derviş ile ilgili bazı tepkilerinin basına yansıdığını, bir bakanıyla çekişme halinde olduğu izleniminin doğduğunu ifade eden gazeteciye, ''Bu çok yanlış bir yorum. Bunu basın yapmaya çalışıyor. MHP'nin Derviş diye bir sorunu yok, buna ihtiyaç da yok'' dedi. 
     ''Anayasa değişikliği paketi çerçevesinde Kürtçe eğitim ve Kürtçe televizyona yaklaşımınız nedir'' şeklindeki soruya da Bahçeli, ''O konudaki görüşlerimiz, eskiden bu yana devam eden görüşlerdir. Hassasiyetlerimizi koruyacağız'' yanıtını verdi. MHP'nin idam cezası konusundaki yaklaşımının sorulması üzerine de ''Aynı şey efendim'' diye yanıtladı. 
     BOTAŞ ile ilgili bazı gelişmeler yaşandığını anımsatan gazeteciyi Bahçeli, ''Bunlar yargıya intikal eden konulardır. Bunlar üzerinde çok konuşmak da doğru birşey değildir. Sabretmek lazım, beklemek lazım, Adalet'in kararlarına saygılı olmak lazım'' dedi. 
     






</TEXT>
</DOC>
