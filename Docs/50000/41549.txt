<DOC>
<DOCNO> 41549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/son/sondun08.html </URL>
<DATE> 2001/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak gemisi Avustralya'da karaya oturdu 
</HEADLINE>
<TEXT>

     İltica talebinde bulunan 130 kişiyi taşıyan bir gemi, Avustralya'ya ait bir adada karaya oturdu. 
     Resmi açıklamaya göre, kaçakları taşıyan gemi, dün akşam kuzeybatıdaki Ashmore resifine oturdu. Donanmanın gemiye yardım etmek için yola çıktığı kaydedilen açıklamada, Endonezya'ya ait gemide 19'u kadın, 19'u çocuk olmak üzere 126 Afgan ve 4 İranlının bulunduğu belirtildi. 
     Başbakan John Howard, üç gün önce açıklama yapmış ve donanmanın, Ashmore adası açıklarında içinde 200 kadar kaçak taşıyan bir Endonezya gemisinin yolunu kestiğini ve kaçaklardan, geçen ay Avustralya'ya sokulmayan ve Papua Yeni Gine'ye sevk edilen Afgan kaçaklara katılmalarının istendiğini kaydetmişti. Gözlemciler, ikinci geminin karaya oturmasıyla, Avustralya hükümeti ve uluslararası kamuoyunu meşgul edecek ikinci kaçak vakası yaşanacağını düşünüyorlar. İlk gemiyle gelen 434 Afgan kaçak Avustralya'ya kabul edilmemiş ve kaçaklar donanmaya ait gemiyle Papua Yeni Gine'ye sevk edilmeye başlamıştı. Ancak federal bir yargıç, bu sabah kaçakların Avustralya'ya dönmesine karar vermişti. 
     







</TEXT>
</DOC>
