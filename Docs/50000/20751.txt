<DOC>
<DOCNO> 20751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/son/sontur24.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom'da tasarının tümü üzerinde görüşmeler tamamlandı 
</HEADLINE>
<TEXT>

     TBMM Plan ve Bütçe Komisyonu'nda, Türk Telekom'un özelleştirilmesini öngören tasarının tümü üzerindeki görüşmeler tamamlandı. Tasarının maddelerine geçilmesi benimsendi. 
     Komisyonda, milletvekillerinin tasarı üzerindeki eleştirilerini yanıtlayan Ulaştırma Bakanı Enis Öksüz, ''ABD Başkanı Bush'un mektubu hükümetimiz tarafından bir talimat olarak değerlendirilmemiştir'' dedi. Öksüz, şöyle devam etti 
     ''Zaten orada bir tek konuya da işaret edilmemiştir. Türkiye'nin içinde bulunduğu ekonomik krizin geçirilmesi hususunda Telekom'un önemli olduğu hususu vurgulanmıştır. Zaten bunu söylemeyen, iktidarda,muhalefette Türkiye'de kimse yoktur. Bilineni bir hatırlatma olarak değerlendirilmiştir. Yoksa Türk milletinin kültüründe yahut şahsiyetinde bir zedelenmeye yolaçacak tarzda değerlendirilmemiştir.'' Öksüz, tasarının Meclise sevkedileceği sırada, AB ülkelerinden ''Bu nedir ''diye bilgilendirme talebi geldiğini belirterek, ''Bu sorun ne şekilde çözümleniyor, işin teferruatı benim bakanlığımın cevaplandıracağı bir konu değildir'' dedi. 
     Bakan Öksüz, tasarının AB uyum kontrolünden geçmediğini de ifade ederek, şöyle devam etti 
     ''Avrupa Birliği üyelerine ne yapalım diye sormadık, sormayı da gerekli görmedik. Çünkü ne olduğunu biliyoruz. Bu konuda Avrupa'da bir standart yoktur. Bizim durumumuza en çok benzeyen ülkeler İngiltere, Fransa, Yunanistan ve Japonya'dır. Türkiye'nin şartları da bu tarzda düşünülmüştür ve Telekomünikasyon Kurumu'na, konu Bakanlar Kurulu'ndan geçirilmek suretiyle tatbikatı bırakılmıştır.'' Telekom'un özelleştirilmesinin stratejik bir konu olduğunu hatırlatan Öksüz, ''Yok artık teknoloji gelişti, uzaydan odamızı gözetliyorlar, artık bunun önemi kalmamıştır gibi meseleler bizi aldatamaz. Eğer öyleyse ABD'de FBI, CIA niye karışıyor Neden İsrail hala bağımsız ve denetleyici bir kuruluş kurmamıştır, bunu bakanlık dışında hiç bir yere vermemiştir. Güvenliği öne geçen ülkelerin hiç birisinde bu yok'' diye konuştu. 
     Bakan Öksüz, Türk Silahlı Kuvvetleri'nin, tasarıya niye karıştığı yolundaki eleştirileri yanıtlarken de, TSK'nın Türk Telekom'da değeri 1 milyar dolar olan halen 57 bin kilometre civarında fiber optik kablosu bulunduğunu söyledi. Öksüz, özetle şunları kaydetti 
     ''Onlar bizim sistemimizden istifade ettikleri gibi, biz de TSK'nın bu imkanlarından istifade etmekteyiz. İç içe girmişiz. Telekom ve Telekom'dan yararlananlar TSK'nın bu imkanlarını biraz da istismar etmektedirler. Yani bu işte karlılık TSK'da değildir. Bunun ne kadar stratejik olduğunu onlar iyi biliyorlar. Herkes kendi işini iyi bilir.TSK da kendi işini en iyi biliyor. TSK'daki bilgi birikiminden biz istifade ediyoruz. TSK'nın bu konudaki gerçeği yansıtmış olmalarını tabii karşılamak lazım. Görüşlerini yazılı ve sözlü olarak belirtmişlerdir. TSK'nın bu konuda yaptığı yatırımlar devam etmektedir. Halen bitmemiş yatırımlar vardır, onları da işin içinde düşünecek olursak 70-80 bin kilometrelik bir ağ ortaya çıkabilir. TSK ayrıca uyduda da hissedarımızdır.'' Öksüz, TSK'ya sağlanan indirimin özelleştirmeden sonra da devamının ülke çıkarı için hayırlı olacağını söyledi. 







</TEXT>
</DOC>
