<DOC>
<DOCNO> 26556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/siyaset/siy03.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Mavi Akım’da Çıkış yasağı 
</HEADLINE>
<TEXT>

Savcı Köksal’ın istemini görüşen Ankara DGM, Botaş Genel Müdürü Yardım’a yurtdışına çıkış yasağı koydu. Yardım, "Yargı kararı uyarım. Ama Genel Müdür kaçmaz" dedi... 
     BAHAR ATAKAN Ankara 

     Ankara 1 Nolu DGM Yedek Hakimliği, Mavi Akım soruşturmasını yürüten DGM Savcısı Cengiz Köksal’ın istemi doğrultusunda BOTAŞ Genel Müdürü Gökhan Yardım hakkında yurtdışına çıkış yasağı koydu. Önemli bir proje için Yunanistan’a gitmeye hazırlandığını belirten Yardım ise, "Genel müdür bir yere kaçmaz" dedi. 
     Köksal, BOTAŞ’ın projeleri nedeniyle sık sık yurt dışına giden Yardım için geçen hafta içerisinde yurtdışına çıkış yasağı konulmasını istedi. Köksal’ın istemini görüşen Ankara 1 Nolu DGM Yedek Hakimliği, Yardım için yurtdışına çıkış yasağı koydu. 
     Yasağın, Anayasa ve Pasaport Kanunu hükümlerince konulduğu öğrenildi. Anayasa’nın ilgili maddesinde "hakkında ceza soruşturması bulunan bir kişinin yurtdışına çıkışına yasak konabileceği belirtiliyor." Pasaport Kanunu’na göre de yine hakkında ceza soruşturması olan bir kişinin pasaportuna el konabileceği ifade ediliyor. 
     Köksal’ın, Yardım için yurtdışına çıkış yasağı koydurtması, DGM kaynaklarınca "ilginç" karşılanırken, akıllara, "Operasyon kapsamında ilk gözaltılar başlayacak mı " sorusunu getirdi. 
     
     Yardım’ın tepkisi 
     Bu arada Milliyet’in sorularını yanıtlayan Yardım, karara tepki göstererek, Atina’da yarın yapılacak olan anlaşmanın bu yasakla engellendiğini belirtti. Devletin üst düzey bürokratlarının bir yere kaçmasının söz konusu olamayacağını vurgulayan Yardım, "Yargının kararıdır. Saygı duyar, uyarım. Ama Genel Müdür kaçmaz." dedi. 



 SİYASET 













</TEXT>
</DOC>
