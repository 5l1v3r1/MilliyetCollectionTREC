<DOC>
<DOCNO> 17311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/21/guncel/gun13.html </URL>
<DATE> 2001/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
SATIRBAŞI 
</HEADLINE>
<TEXT>

     1 Mayıs’a izin verildi 
NESLİHAN CUYAR İstanbul 
     TÜR-KİŞ, HAK-İŞ, DİSK ve KESK'e üye bir grup, İstanbul Valiliği'nden 1 Mayıs'ta yapılması planlanan miting için izin aldı. Vali Yardımcısı Osman Demir'le görüşen sendikacılar, 1 Mayıs'ın Emek Platformu'nun da benimsediği "Yolsuzluğa ve Yoksulluğa Hayır" sloganı çerçevesinde kutlanacağını bildirdi. DİSK Genel Sekreteri Murat Tokmak, geçen yılki mitinge 50 bin kişinin katıldığını, bu yıl 100 bin katılımcı hedeflediklerini söyledi. 
     
     Ağabey Ergin ağladı 
SEMRA PELEK İstanbul 
     Karagümrük çetesi lideri Nuri Ergin'in ağabeyi Nejat Ergin, çete ve gasp suçundan çıktığı İstanbul 1 No'lu DGM'deki duruşmada, "Yargılanmama nedendir" dediği soyadına isyan etti. Ergin, "Bunu timsahın gözyaşı zannetmeyin. Soyadım nedeniyle kahvede yanımıza kimse oturmuyor" diyerek ağladı. Organize Suçlar Şubesi'nce kardeşlerinin eylemleri nedeniyle suçlandığını iddia eden Ergin'in tahliye istemi reddedildi. 
     
     Sincar’ın yeğeni gözaltında 
NİHAT ALTINTAŞ İstanbul 
     Bostancı İskelesi'nde Sait Yılmaz ve şoförü Mustafa Yanbul'un öldürülmesi emrini verdiği ileri sürülen Sincar aşireti lideri Murat Sincar'ın yeğeni Zekeriya Ülger gözaltına alındı. Ölüm emrini tetikçilere ilettiği iddia edilen Ülger, sorgulanmaya başlandı. Olayla ilgili olarak Şükrü Uyar, Şükrü Akduman, Raci Oflaz ve Ekrem Nuri Kızıltaş bir süre önce tutuklanmıştı. Uğur Atilla ile Sincar'ın yakalanması için ise operasyonlar devam ediyor. 
     
     Yasak aşk cinayeti 
ÖMER ERDEM İstanbul 
     Kozyatağı'nda bir markette bekçilik yapan Murat Önder 27 , kendisini aldattığını öne sürdüğü beş yıllık eşi Sevim Önder'i 22 boğazını keserek öldürdü. Önder, eşinin kendisini aldattığını öğrenince dün sabah Mümindere Caddesi'ndeki evine geldi. Eşiyle tartışmaya başlayan Önder, mutfaktan aldığı ekmek bıçağıyla genç kadının boğazını keserek öldürdü. "Karımı çok seviyordum, ama sevgilisinden vazgeçiremedim" diyen Önder karakola giderek teslim oldu. 
     
     Bakırköy Adliyesi taşınıyor 
SABRİ SEVER İstanbul 
     İstanbul Caddesi üzerinde bulunan 23 yıllık Bakırköy Adliyesi, modern binasına kavuşuyor. Yaklaşık sekiz yıl önce temeli atılan yeni binada kafeterya, otopark, yemekhane ve güvenlik kameraları bulunacak. Yetkililer, eski binaya üç ayda 42 milyar kira ödendiğini söylerken, adliyenin eski eşyalarının diğer adliyelere verileceği öğrenildi. 24 Nisan'da faaliyete geçecek yeni binanın teknik malzemeleri de, Cezaevi İşyurtlar Kurumu'nca temin edildi. 
     
     Hava sıcaklıkları artacak 
ANKARA Milliyet 
     Hava sıcaklığı hafta sonunda tüm yurtta 8 - 10 derece artacak. Meteoroloji'ye göre, bugün yurdun güney ve batısında yer yer 28 - 30 derece olması beklenen sıcak havanın yarın yurdun güney, iç ve doğu bölgelerinde etkisini sürdüreceği tahmin ediliyor. Kuvvetli lodos bugün Marmara ve Ege'de, yarın yurdun iç kesimlerinde, pazartesi günü ise doğu bölgelerinde fırtına şeklinde esecek. Pazartesiden itibaren görülecek yağışla birlikte hava sıcaklığı düşecek. 
     


 GÜNCEL 














</TEXT>
</DOC>
