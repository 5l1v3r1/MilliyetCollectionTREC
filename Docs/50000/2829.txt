<DOC>
<DOCNO> 2829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/son/sontur14.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
1. Perde'de zanlıların ifadeleri alınıyor 
</HEADLINE>
<TEXT>

     'Bursa Devlet Tiyatrosu'ndaki BDT ''1. Perde'' operasyonu ile ilgili olarak Bursa Emniyet Müdürlüğü'nce sorgulandıktan sonra adliyeye gönderilen zanlılar, savcıya ifade vermeye başladılar. 
     Zanlılardan, ''Cürüm İşlemek Amacıyla Teşekkül Oluşturmak'' suçundan adliyeye sevk edilen BDT eski Müdürü Emin Gümüşkaya'nın ifadesi, DGM kapsamındaki suçlara bakan Cumhuriyet Savcısı Saadettin Civan tarafından alınırken, ''Muhteviyatı itibariyle yanıltıcı evrak düzenlemek ve resmi evrakta sahtecilik yapmakla'' suçlanan BDT İdare Müdür Vekili Hasan Acar, eski Sayman Fatma Şengül, Sayman vekili Adnan Bilgin ve muhasebe görevlisi Hulusi Ergüç, Cumhuriyet Savcısı İdris Ermeydan'a ifade veriyorlar. 
     Adliye Sarayı'ndaki polis karakolunda bekletilen Devlet Tiyatroları eski Genel Müdürü Rahmi Dilligil'in, Gümüşkaya gibi DGM suçlarına bakan savcıya ifade vereceği öğrenildi. Bu arada, Savcı Ermeydan'a ifade verecek olan 13 zanlı arasındaki Hasan Acar, Hasan Ulusoy ve Lüftü Durmaz'ın, ayrıca ''Teşekkülün İçinde Yer Almak'' suçundan savcı Saadettin Civan tarafından da ifadelerinin alınacağı bildirildi. 




</TEXT>
</DOC>
