<DOC>
<DOCNO> 24763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/03/spor/spo02.html </URL>
<DATE> 2001/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
KADIKÖY SALLANDI 
</HEADLINE>
<TEXT>

Fenerbahçeli taraftarlar, Aziz Yıldırım’ı geri döndürebilmek için dün kulüp binası önünde toplandı, saatler boyu "Büyük Başkan bizi bırakma, başka başkan istemiyoruz" diye bağırdı 
     YUSUF KOBAL 

     SARI - Lacivertli taraftarlar görevi bırakacağını açıklayan Başkan Aziz Yıldırım’ı kararından geri çevirebilmek için dün bir yürüyüş düzenledi. Öğlen saatlerinde Şükrü Saracoğlu Stadı’nda toplanan yaklaşık 1500 taraftar kulübün önüne geldi. Yıldırım’ın fotoğraflarının bulunduğu posterler ve büyük bir pankart taşıyan Fenerbahçeliler, "Büyük Başkan bizi bırakma. Başka başkan adayı istemiyoruz" şeklinde sloganlar attı. 
     BAŞKAN Aziz Yıldırım’ın kulübe gelmesini, aksi takdirde gitmeyeceklerini söyleyen taraftarlara ilk olarak Asbaşkan Uğur Dündar bir konuşma yaptı. Dündar, "Eşi görülmedik bir sayfa yazıyorsunuz. Unutulmaz desteğiniz tarihe geçmiştir. Bu davranışınızı unutmayacağız. Fenerbahçe için servetini, sağlığını feda eden Başkan gerekeni yapacaktır, kuşkunuz olmasın. Bu mesaj hedefine ulaşmıştır" ifadelerini kullandı. 
     TARAFTARLARIN oturma eylemine geçmesi üzerine, devreye Mahmut Uslu girdi ve "10 gün içinde bu iş çözülür, merak etmeyin" dedi. Ardından Atilla Kıyat, "Fenerbahçe önce terkedilen, sonra kötü yola düşşün de, tekrar bana gelsin denilen bir hanım değildir" diye konuştu. Taraftarlar, ellerinde taşıdıkları Aziz Yıldırım’ın dev fotoğrafını yere serdiler, üzerine karanfiller atarak mesajlar yazdılar ve dağıldılar. 
     



 SPOR 
























</TEXT>
</DOC>
