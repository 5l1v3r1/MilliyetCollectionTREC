<DOC>
<DOCNO> 31487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/son/sondun02.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
New York gıda fuarında Türk lokumuna gümüş heykel... 
</HEADLINE>
<TEXT>

     New York gıda fuarında 1600 ürün arasında ilk dörde girmeyi başaran Türk lokumu, son değerlendirmede gümüş heykel ödülüne layık görüldü. 
     Yarışmada altın heykel ödülünün ise bir çikolata firmasına verildiği bildirildi. Javits Center sergi sarayındaki fuara katılan The Istanbul Inc adlı Türk firmasının üretimi olan lokum, ''lezzet ve ikram açısından'' takdir toplayarak ödüle layık görüldü. Firmanın sahipleri Ahmet ve Gülden Dağıstanlı, son değerlendirmede gümüş heykel ödülü kazandıkları için çok mutlu olduklarını, elde ettikleri sonucun kendileri açısından cesaret verici olduğunu ifade ettiler. New York gıda fuarında lokumu Türk motifli ahşap kutular içinde sunduklarını belirten Dağıstanlı çifti, tahta kutuların, plastik kutulardan daha sağlıklı olduğuna, lokumun lezzetini ve kalitesini koruduğuna dikkat çekti. The Istanbul Inc, Türk lokumunun yanı sıra kuruyemiş, kurutulmuş meyve ve baklava gibi ürünler de satıyor. Firma yetkilileri, gelecek yılki yarışmaya baklavayla girmeyi planlıyor. 







</TEXT>
</DOC>
