<DOC>
<DOCNO> 17101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/son/sontur04.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da taksi ücretlerine zam 
</HEADLINE>
<TEXT>

     Başkent'te, taksi ücretlerine bugünden geçerli olmak üzere zam yapıldı. Taksimetre açış ücreti 500 bin liradan 700 bin liraya, kilometre başına alınan ücret de 400 bin liradan 600 bin liraya yükseltildi. 
     Ankara Otomobilciler ve Şoförler Odası Başkanı Ahmet Çiçek, son ekonomik krizin ardından akaryakıt fiyatlarına gelen zamların taksici esnafını zor durumda bıraktığını belirtti. 
     Taksi taşıma ücretlerine son olarak 9 Eylül 2000 tarihinde zam geldiğini anımsatan Çiçek, ''Taksici esnafı zaten güç geçiniyor, akaryakıt fiyatlarının sürekli artması bir yana, bir de bu insanların yiyecek, giyecek masrafları da üstüne binince durum içinden çıkılmaz bir hal alıyor'' dedi. Kilometre başına alınmakta olan ek ücretin 400 bin liradan 600 bin liraya çıkarıldığını ifade eden Çiçek, 75 bin lira olan bekleme ücretinin ise 100 bin olarak düzenlendiğini söyledi. 




</TEXT>
</DOC>
