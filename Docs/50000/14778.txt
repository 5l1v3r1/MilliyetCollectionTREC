<DOC>
<DOCNO> 14778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/son/soneko21.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbullu sanayiciler "40 gün oldu ama..." 
</HEADLINE>
<TEXT>

     İstanbul Sanayi Odası İTO Yönetim Kurulu Başkanı Hüsamettin Kavi, krizin üzerinden 40 günü aşan bir süre geçmiş olmasına rağmen, krizin yükünü hafifletecek adımlar atılmadığını bildirdi. 
     Kavi, İSO tarafından hazırlanan, ''Ekonomik İstikrar için Şeffaf Devlet, Kayıtlı Ekonomi'' başlıklı raporu açıkladıktan sonra, güncel konulara ilişkin gazetecilerin sorularını yanıtladı. 
     Hüsamettin Kavi, bulunduğumuz süreç içerisinde sadece bir kesimin sıkıntılarını giderecek yol ve yöntemleri geliştirme şansımızın olmadığını, bunun ancak bütünü kapsayacak yöntemlerle gerçekleştirilebileceğini ifade ederek, konfederasyon başkanlarıyla bu konuda ortak bir strateji oluşturmanın söz konusu olduğunu bildirdi. 
     Bir gazeticinin Türk-İş'in eylem kararı almasına ilişkin sorusu üzerine Kavi, ''Bu içinde bulunduğumuz koşulları anlatmanın toplumsal yollarından biridir'' diyerek, sözlerini şöyle sürdürdü 
     ''Asıl olan doğru sürece ulaşabilmektir. Sonuca ulaşabilmeye yönelik doğru adımları atabilmek ve başarmak zorundayız. Burada hem haklarımızı kullanacağız hem de sorumluluğumuzun bilinci içinde hareket edeceğiz. Hükümetimize çektiğimiz sıkıntıları ve acıları anlatmak, yansıtmak zorundayız. Bir tarafta kurumlarımız konfederasyonlar, odalar, esnaf örgütleri üzerinde artan bir baskı var. Şu an krizin üzerinden 40 günü aşan bir süre geçmiş olmasına rağmen halihazırda bu krizin yükünü hafifletecek adımlar atmaya muvaffak olamadık. Bütün bunların yanında bir an evvel yapalım da ne olursa olsun anlayışının çözüm olmadığı gerçeğini de görmemiz lazım'' 




</TEXT>
</DOC>
