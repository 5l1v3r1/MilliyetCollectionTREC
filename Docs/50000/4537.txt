<DOC>
<DOCNO> 4537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/29/son/sontur26.html </URL>
<DATE> 2001/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
"Bayrampaşa'da bu yıl oda sistemine geçilecek" 
</HEADLINE>
<TEXT>

     Adalet Bakanlığı, Bayrampaşa Kapalı Cezaevi’nin, bu yıl içinde ihalesi yapılarak oda sistemine dönüştürüleceğini, bu cezaevinin kapatılması için İstanbul’a en az 10 cezaevi inşa edilip, hizmete açılması gerektiğini bildirdi. 
     Adalet Bakanlığı’ndan yapılan açıklamada, son günlerde bazı yazılı ve görsel yayın organlarında, Bayrampaşa Belediyesi’nin öncülüğünde, Bayrampaşa Kapalı Cezaevi’nin kapatılarak, bu yerden taşınmasına yönelik bir kampanya başlatıldığına ilişkin haberler yer aldığı hatırlatıldı. 
     İstanbul’daki cezaevlerinin 4 bin 800 kişilik kapasitesine karşın, bu ilde olması gereken cezaevi kapasitesinin 9 bin kişi olduğu belirtilen açıklamada, buna göre İstanbul’da günün gereksinimlerini karşılamak amacıyla derhal, en az 10 cezaevi yapılması gerektiği kaydedildi. 
     Adalet Bakanlığı’nın, İstanbul’da yeni cezaevi yapmak için mülkiyeti Hazine veya belediyeye ait arazi aradığı, ancak cezaevi yapımına uygun arazi bulunamadığı ifade edilen açıklamada, şöyle denildi 
     "Cezaevlerimizde yaşanan sorunların en büyük kaynağını oluşturan koğuş sistemi esasına göre inşa edilmiş bulunan Bayrampaşa Kapalı Cezaevi’nin, oda sistemine dönüştürülmesine yönelik çalışmalar başlatılmıştır. 2001 yılı içerisinde ihalesi yapılarak oda sistemine çevrilecektir. 
     İstanbul iline en az 10 cezaevi inşa edilip hizmete alınmadıkça, Bayrampaşa Kapalı Cezaevi ile Bayrampaşa Özel Tip Cezaevi’nin kapatılması mümkün değildir. Yoksa Adalet Bakanlığı da cezaevi yerine üniversite inşa edilmesini tercih eder." 
     




</TEXT>
</DOC>
