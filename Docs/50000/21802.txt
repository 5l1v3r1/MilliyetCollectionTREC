<DOC>
<DOCNO> 21802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/son/sontur08.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş Başkanı Meral "Sonuç almaya gidiyoruz" 
</HEADLINE>
<TEXT>

     Türk-İş Genel Başkanı Bayram Meral, Devlet Bakanı Mehmet Keçeciler ile yapacağı görüşme için ''Müspet veya menfi bir sonuç almaya gidiyoruz'' dedi. 
     Yaklaşık 450 bin kamu işçisi adına yürütülen toplu iş sözleşmesi görüşmeleri çerçevesinde Bakan Keçeciler'in makamına gelen Meral, burada gazetecilerin sorularını yanıtladı. Meral, bugünkü görüşmede müspet veya menfi bir sonuç almaya çalışacaklarını belirterek, ''Bugün olmazsa bir başka gün oturup, bir daha değerlendiririz. Müspet veya menfi bir sonuç almaya gidiyoruz'' diye konuştu. Görüşmeye, Meral ile Türk-İş Yönetim Kurulu üyelerinin yanı sıra Tarım-İş, Liman-İş, Türkiye Maden-İş, Demiryol-İş, Harb-İş, Tez Koop-İş, Sağlık-İş ve Petrol-İş sendikalarının genel başkan ve yöneticileri katılıyor. 
     
     İşçinin kaybı yüzde 27.5 
     Bu arada Türk-iş tarafından kamu toplu iş sözleşmelerinde talep edilen zam oranlarının gerekçelerine ilişkin bir bildiri yayımlandı. Bildiride, Türk-İş'in, 2001 yılı kamu kesimi toplu iş sözleşmelerindeki temel talebinin, satın alma gücünün enflasyon karşısında korunması olduğu belirtilerek, hükümetin işçiyi ve memuru enflasyona ezdirmeme sözü verdiği kaydedildi. 
     Türkiye'nin, gelir dağılımı açısından dünyanın en adaletsiz ülkelerinden biri olduğu ifade edilen bildiride, kamu kesimi işçilerinin bu durumdan en mağdur olan kesimler arasında yer aldığı kaydedildi. Memur aylıklarının son derece düşük olduğu vurgulanan bildiride, ''memur aylıklarının düşüklüğünün sorumlusunun vergi toplayamayanlar, devleti soyduranlar, banka hortumlatanlar ve kamu kaynaklarını israf edenler ve ettirenler olduğu'' öne sürüldü. Bildiride, işçilerin, kamu açıklarının sorumlusu olmadıkları belirtilerek, şöyle denildi 
     ''Hükümetler, zenginlerden vergi almak yerine, bir avuç yerli ve yabancı sermayedardan borç aldıkları için vergi gelirleri, faizleri ödeyemez duruma gelmiştir. Devletimizi soyanlar, banka hortumlayanlar ve yaygın israf nedeniyle kamu açıkları sürekli olarak artmaktadır. Soygunun, talanın, israfın önlenmesi ve zenginlerden vergi toplanmasıyla işçilerin satın alma gücünün korunması hiçbir sorun yaratmayacaktır.'' 
     Yürürlüğü sona eren toplu iş sözleşmelerinin son 6 aylık döneminde gerçekleşen yüzde 18 oranındaki enflasyonun yol açtığı kaybın telafi edilemediği anlatılan bildiride, KDV oranının 1 puan artırıldığına da işaret edildi. 
     Bildiride, özel indirim tutarının ve gelir vergisi dilimlerinin, gerçekleşen enflasyonun altında artması nedeniyle işçilerin ödediği gelir vergisi oranının 1999 yılında yüzde 15.7 iken, 2000 yılında yüzde 16.7'ye çıktığı, Türk-İş'in talebi doğrultusunda zam alınması halinde, 2001 yılında vergi oranının yüzde 17.3'e yükseleceği kaydedildi. 
     Sosyal Sigorta primine esas aylık ücretin tavanının 1999 yılı Haziran ayında 150 milyon lira iken, 2001 yılı Nisan ayında 7 katına çıkarak 1 milyar 50 milyon lira olduğu vurgulanan bildiride, sigorta priminin toplam gelire oranın 1999 yılında yüzde 6.1 iken, 2000 yılında yüzde 9.7'ye, 2001 yılında ise yüzde 12'ye yükseldiği belirtildi. Bildiride, işçilerin 2000 yılında enflasyon dahil olmak üzere çeşitli nedenlerden ötürü toplam yüzde 27.5 kaybının olduğu kaydedildi. 







</TEXT>
</DOC>
