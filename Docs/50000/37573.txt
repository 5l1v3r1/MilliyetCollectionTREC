<DOC>
<DOCNO> 37573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/17/yazar/pulur.html </URL>
<DATE> 2001/08/17/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Bugün size geliyoruz ... 
</HEADLINE>
<TEXT>

     40 yıl önce de "Milliyet Kervanı"yla karşınıza gelenlerden biriydik, bir ufacık farkla... 
     O zaman "kervan"ın en genciydik, en kıdemsizi idik, şimdi ise "size gelenler"in en kıdemlilerinden biriyiz, en kıdemlimiz "Sami Kohen"dir. 
     
     KİMLER vardı 40 yıl önceki Milliyet Kervanı"nda 
     Şöyle bir hatırladık, hafızamız bizi yanıltıyor olabilir. 
     "Abdi İpekçi, Ulunay, Çetin Altan, Halit Kıvanç, Namık Sevik, Ümit Deniz, Hasan Yılmaer, Necmi Onur" unuttuklarımız bizi affetsin. 
     
     "MİLLİYET Kervanı" o günkü olanaklar içinde, Türkiye'yi dolaştı, okuyucularla yüz yüze geldi, onlarla konuştu, onları dinledi, sorulara cevap verdi, tartıştı... 
     Abdi İpekçi, "kervan"ın her seferine ayrı bir kadroyla çıkılmasını isterdi, öyle yaptı. 
     
     BİZ, Tekirdağ ve Bandırma seferlerine katıldığımızı hatırlıyoruz. 
     Kervanın öncülüğünü, bir gün önceden kamyon yapardı, önden gider, kiralanan sinema salonunun girişinde "Milliyet Fotoğrafı Sergisi" kurulurdu. Ertesi gün bizler giderdik yazar, yazı işleri müdürü, fotoğrafçı ve muhabir... 
     
     SİNEMANIN sahnesine masalar ve sandalyeler konulur, rahmetli Ulunay'ın deyimiyle "sebilhane bardakları" gibi dizilirdik. Değişmez sunucu Halit Kıvanç", önce kısa bir açış konuşması yapar, sonra sırayla herkes "Milliyet'i tanıtan birkaç laf eder ve kendisini anlatırdı. 
     Hasan Yılmaer sayfanın nasıl hazırlandığını, Ulunay ile Çetin Altan köşe yazılarını, Namık Sevik spor ve futbol alemini, Ümit Deniz eşsiz maceralarını, rahmetli İlhan Demirel "Terry Moore"un, elden ele dolaşan o malum fotoğrafını nasıl çektiğini ballandıra ballandıra anlatır ve sıra bizim gibi muhabirlere gelince de "haber mesleğin namusudur" diye söze başlardık. Dinleyiciler, Sami Kohen'le Siyam İskan bakanının istifasına kadar, geniş bir dünya turuna çıktıktan sonra sorulara geçerlerdi. 
     Eğer soruların çoğu Çetin Altan'la Halit Kıvanç'a gelmişse, birbirimize bakardık, nasıl olsa bize sıra gelmez diyerek .. 
     
     OKURLARIMIZDAN insafsız olanlarını, diğerleri yatıştırırdı. 
     Çünkü insafsız okurlarımız, Türkiye'nin hesabını bizden sorarlardı 
     
     GEZİLERDE ilginç olaylar da olurdu. 
     Tekirdağ'dayız, kafilenin en kıdemlisi rahmetli Ulunay, otobüs kalkacak üstad ortada yok, sağa sola koşuşturuyoruz, tabii koşan biziz, böyle ayak işlerine en kıdemsizi koştururlar... Vali Cemal Tarlan, kervanı uğurlamaya gelmiş, telaşımızı görünce sordu 
     "Hayrola " 
     "Ulunay'ı kaybettik, onu arıyoruz " 
     Güldü 
     "Saman mübayaasına gitti, gelir " 
     Meğer üstad, hem ziyaret, hem ticaret diyerek Kartal, Yunus'taki çiftliği için saman alıyormuş, balyaların kamyona yüklenişine nezaret ediyormuş... 
     
     EVET, 40 yıl sonra yine huzurlarınızdayız "Size geliyoruz" bir "Hoş geldiniz " deyin, yeter... 
     
     DİP NOTU Günlük yazılarımızı, gezi boyunca izlenimlerimizi, özel sayfalarda bulacaksınız. 
     
     







'Uğursuz' yıllar 


Ekim sonunda konutlarınız hazır 


Sigorta onarımı 


Toplumsal travma 


Pek de eğlenceli değil... 


Havuz sistemi 


Yerin altı da, üstü de bir mi acaba 


Bugün size geliyoruz ... 


Tenis kortunda siyaset 


Milliyet'in TIR'ıyla yola çıkarken... 


Nasıl insanlar olacağız şimdi biz 


Resmi Gazete'de yayını bekliyoruz 


Halkı yakalım derken devleti yakıyorlar 


</TEXT>
</DOC>
