<DOC>
<DOCNO> 3591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/ekonomi/eko01.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İhale iptal, Alcatel dipte 
</HEADLINE>
<TEXT>

     UTKU ÇAKIRÖZER Ankara 

     Askeri istihbarat uydusu anlaşmasında Fransa ile müzakereleri 20 gün önce kesen Milli Savunma Bakanlığı'nın iptal kararı için Ermeni yasasını "bahane" ettiği, projeyi yeni bir ihale açmadan ABD firmaları ile kurulacak bir konsorsiyuma vermeyi planladığı öğrenildi. 
     Milli Savunma Bakanı Sabahattin Çakmakoğlu'nun "iptal" kararını dün açıklamasına rağmen Fransız firması Alcatel ile MSB arasındaki görüşmelerin yasanın kabulünden önce Ocak ayı başında kesildiği öğrenildi. 
     Görüşmelerin, iki uyduyu teknoloji transferi ile Türkiye'de yapacak olan Aselsan ile Fransız şirketi Alcatel arasındaki anlaşmazlık nedeniyle tıkandığını aktaran askeri bir yetkili, "Ağustos sonunda TSK'nın ilgili birimindeki nöbet değişimi sonrasında adım adım Fransız sistemine karşı tavır gelişti, Amerikan teknolojisinin daha üstün olduğu görüşü ağır bastı. Tam bu sırada Ermeni yasasının Fransa'da kabul edilmesi iptal kararı için çok uygun bir zemin hazırladı" dedi. 
     
     ABD devrede 
     240 milyon dolarlık "ATA" projesinden İsrail'i daha önce eleyen Milli Savunma Bakanlığı'nın Fransa'yı da devre dışı bırakmasıyla yarışan teklif kalmadı ve ihalenin iptali gündeme geldi. Genelkurmay'a yakın kaynaklardan edinilen bilgilere göre, TSK üst yönetimi uzun sürecek yeni bir ihale süreci başlatmak yerine projeyi Aselsan'ın Amerikan firmalarıyla kuracağı bir konsorsiyuma verme görüşünde. 
     Fransızlarla Ağustos ayında ilke anlaşmasına varılmasına rağmen, ihaleye katılmayan Amerikan firmaları ısrarla projenin iptalini istediler. 
     Önce Ball Aerospace firması üst düzey yöneticileri Ankara'ya gelerek, MSB'ye içinde fiat teklifi bile bulunan dört sayfalık mektup yazdı. 
     240 milyon dolarlı proje için "ihale açılması halinde biz daha iyi bir sistemi herşeyiyle 210 milyon dolara yaparız" vaadinde bulunan Ball'dan sonra devreye Lockheed Martin girdi. 
     Yanına son günlerin flaş grubu Çukurova'yı alan Amerikan devi de "baştan çıkarıcı" bir teklif hazırladı. TSK'ya Fransa ile anlaşmasını bir kenara bırakıp kendi yapacakları uyduyu almasını öneren Lockheed ve Çukurova, "yapılacak uydunun Türkiye tarafından kullanılmayan görüntülerini uluslararası pazarda satma garantisi" verdi. 
     
Alcatel hissesi taban taban gidiyor      Fransız meclisinde kabul edilen sözde Ermeni soykırımı yasasından sonra Fransız şirketlerine uygulanan ambargoların hız kazanması bir Fransız şirketi olan ve hisseleri borsada işlem gören Alcatel'i de olumsuz etkiledi. 1965 yılında Türk Telekom'un Araştırma Departanı olarak kurulan ve 1983 yılında Teletaş adı alan ve 1987'de halka açılan Alcatel Teletaş, Fransa'nın sözkonusu uygulamasından sonra borsada hızla değer kaybetti. Alcatel hisseleri dünkü yüzde 9'luk değer kaybıyla son iki günde yüzde 16.6'lık düşüş gösterdi. Hisselerin son iki haftalık değer kaybı da yüzde 31'e ulaştı. 
     
     


 EKONOMİ 
























</TEXT>
</DOC>
