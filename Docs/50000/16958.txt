<DOC>
<DOCNO> 16958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/guncel/gun02.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Patronlar Kulübü TÜSİAD da uyardı... 
</HEADLINE>
<TEXT>
Ölüm orucuna dikkat 
Cezaevlerindeki ölümlerle ilgili olarak Avrupa'da asılan afişler TÜSİAD'ı rahatsız etti. Patronlar bir bildiriyle hükümetin sorunu çözmesini istedi 
     EYLEM TÜRK 

     Türk Sanayicileri ve İşadamları Derneği TÜSİAD hükümetin cezaevlerinde yaşanan ölüm olaylarına, ölü sayısı daha da artmadan ciddiyetle eğilmesi ve bütün çözüm yollarını zorlaması gerektiğini bildirdi. 
     Avrupa'nın çeşitli kentlerinde asılan "Türkiye'de ölüm oruçları tutuluyor. İnsanlar göz göre göre ölüyorlar. Bu hükümete yardım etmeyin" yazılı afişlerin etkili olduğu açıklamada, F tipi cezaevleri nedeniyle sürdürülmekte olan ve bugüne kadar 11'i tutuklu olmak üzere 13 can kaybına yol açan ölüm oruçlarının kamuoyunda kaygı ve üzüntü yarattığı ifade edildi. TÜSİAD tarafından yapılan yazılı açıklamada şunlar kaydedildi 
     
Çözüm bulunsun’      "Kamuoyunun ekonomik kriz konusuna odaklandığı bugünlerde, ölüm oruçlarının sona erdirilmesi konusunda somut adımlar atmayan hükümetin ve konuyla ilgili mercii olan Adalet Bakanlığı'nın kayıtsızlığının demokratik hukuk devletine uygun olmayan bir davranış olduğu görüşündeyiz. Hükümetimiz, her ne suçtan hüküm giymiş olursa olsun, insanların ölüyor olmasına seyirci kalmamalı, yalnızca sorumluluğunun değil, vicdanının da gereğini yerine getirmeli, cezaevlerinde yaşanan ölüm olaylarına, ölü sayısı daha da artmadan ciddiyetle eğilmeli, bütün çözüm yollarını zorlamalıdır." 
     Türkiye'nin bu konudaki sorunlarının kaynağı ne olursa olsun uluslararası imajını bozduğunu düşünen bir TÜSİAD yetkilisi şöyle konuştu 
     
Turizmi olumsuz etkiler      "Ölüm oruçları haklıdır, haksızdır tartışmasına girmiyoruz. Ama bu sorunun, amacı Türkiye'ye düşmanlık yapmak olan lobilere güç verdiğini düşünüyoruz. Toplumun morale ihtiyacı olduğu dönemlerde bu tip siyasi sorunların öncelik içinde çözülmesini istiyoruz. Ayrıca bu hükümete yardım etmeyin yazılı afişler, önümüzdeki günlerde dış yardımı ve turizm sektörünü de olumsuz yönde etkileyecek." 
     


 GÜNCEL 




















</TEXT>
</DOC>
