<DOC>
<DOCNO> 26709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/son/sontur32.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Profesyonel orduya doğru ilk adım... 
</HEADLINE>
<TEXT>

     Profesyonel orduya geçişin ilk adımı sayılan Türk Silahlı Kuvvetleri'nde TSK sözleşmeli subay ve astsubay istihdam edilmesine ilişkin yasa tasarısı, TBMM Genel Kurulu'nda kabul edildi. 
     Yasa, TSK'da ihtiyaç duyulan sınıflarda teğmenden yüzbaşı rütbesine kadar sözleşmeli subay, çavuştan kıdemli üstçavuş rütbesine kadar sözleşmeli astsubay istihdam edilmesini öngörüyor. 
     Buna göre, en az 4 yıllık fakülte ya da yüksekokul mezunlarından 27, lisansüstü eğitimini tamamlamış olanlardan ise 32 yaşından büyük olmayanlar, diğer koşullar da uygun olduğu takdirde sözleşmeli subay olarak en az lise veya dengi okul mezunu ve 24 yaşından büyük olmayanlar ise sözleşmeli astsubay olarak istihdam edilebilecek. 
     Bu şekilde istihdam edileceklerde aranacak nitelikler ve diğer koşul ve esaslar, yasanın yürürlüğe girmesini izleyen 6 ay içinde Milli Savunma Bakanlığı ve İçişleri Bakanlığı'nca ortaklaşa çıkarılacak bir yönetmelikte gösterilecek. 
     Askeri okullar ve TSK'dan ilişkisi kesilenler, sözleşmeli olarak alınamayacak. Ancak, askeri öğrencilikten kendi isteğiyle ayrılanlar ile askerliğini yedek subay veya kısa dönem erbaş olarak yapanlardan terhis olanlar, sözleşmeli subay olabilecek. Askeri hakim sınıfına sözleşmeli subay statüsünde personel alınamayacak. 







</TEXT>
</DOC>
