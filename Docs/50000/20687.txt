<DOC>
<DOCNO> 20687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/son/sondun14.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton'un saksafonu varsa Blair'in de gitarı var 
</HEADLINE>
<TEXT>

     İngiltere Başbakanı Tony Blair, gençliğindeki rock yıldızı olma hayallerini bir kenara bırakalı uzun süre olmasına karşın, arada sırada gitarıyla rock müzik çalmayı sürdürdüğünü itiraf etti. 
     Blair, ITV televizyonunda yayımlanan bir söyleşide, ''Arada rock and roll çalıyorum, ama doğrusu pek de iyi değilim'' dedi. ''Sadece çocukları için gitarını eline aldığını ve daha geniş bir seyirci kitlesine hiç çalmadığını'' söyleyen Blair, ''Böylesini seviyorum, bu harika bir rahatlama yöntemi'' diye konuştu. Omuzlarına kadar saçları, eskimiş V yakalı tişörtüyle Tony Blair'in, gençken, 1971 ve 1972'de Londra'da ''Ugly Rumors'' isimli bir rock topluluğunda kısa bir süre şarkıcılık kariyeri olmuştu. O dönemdeki arkadaşlarından Al Collenette, geleceğin başbakanının ''Mick Jagger'ı taklit ettiğini'' söylemiş, diğer hippi arkadaşları da Blair'in, siyasetle uzaktan yakından ilgisi olmadığını, ancak kendine güveni, insanları büyüleme yeteneği, girişimci ve organize edici yanıyla dikkat çektiğini belirtmişlerdi. Blair'in gitarı, ülkede 7 Haziran'da yapılacak seçimler öncesinde İşçi Partisi için iyi bir seçim malzemesi olarak değerlendiriliyor. 







</TEXT>
</DOC>
