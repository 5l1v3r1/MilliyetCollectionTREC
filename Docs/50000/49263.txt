<DOC>
<DOCNO> 49263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/son/sondun21.html </URL>
<DATE> 2001/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İnsan Hakları İzleme Örgütü "Bombardımanda 15 köylü öldü" 
</HEADLINE>
<TEXT>

     İnsan Hakları İzleme Örgütü, bu hafta Amerikan bombardımanı ve Hava Kuvvetleri Özel Birlikler AC-130 tipi uçaktan açılan ateşte, 15 Afgan köylünün öldüğünü açıkladı. 
     Açıklamada, Afganistan'ın güneyinde Taliban'ın karargahı Kandahar kenti yakınında Pazartesi ya da Salı günü yapılan saldırının henüz bağımsız kaynaklarca doğrulanmadığını bildirildi. 
     Ancak örgüt yetkilisi Peter Bouckaert, saldırılardan kurtulduktan sonra Pakistan'ın sınır kenti Ketta'da hastanede tedavi altına alınan bir çocuk ve 4 kadından bazılarının ifadelerine başvurduklarını söyledi. 
     Bouckaert, Pakistan'ın güneybatısındaki Belucistan eyaletinin başkenti Ketta'da yaptığı açıklamada, saldırıdan kurtulan kişilerin Kandahar'a 30 kilometre mesafedeki Çovker Kares köyünde ölen 15 köylünün ismini verdiğini belirtti. 
     Saldırıya tanıklık eden kişilerin, bombardımanın yanı sıra AC-130 uçağından açılan ateşe maruz kaldıklarını anlattığını belirten Bouckaert, bu kişilerin, Amerikan saldırısı olduğunda bölgede Taliban güçleri olmadığını savunduğunu kaydetti. 
     Bouckaert, son zamanlarda sivil kayıplarda hızlı bir artış gördüklerini ve bu artışın kabul edilemez olduğunu söyledi. 
     İnsan Hakları İzleme Örgütü, önceki gün Pentagon'a yaptığı çağrıda, 21 Ekim'de Afgan köyü Thori'de Amerikan bombardımanında 23 sivilin ölmesiyle ilgili soruşturma açmasını istemişti. 
     






</TEXT>
</DOC>
