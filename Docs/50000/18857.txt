<DOC>
<DOCNO> 18857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/son/sontur06.html </URL>
<DATE> 2001/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Piskinsüt 15 gün önceden isteseydi konuşma hakkı verilirdi" 
</HEADLINE>
<TEXT>

     DSP Parti Meclisi toplantısı sona erdi. 
     Parti genel merkezinde Genel Başkan ve Başbakan Bülent Ecevit başkanlığında yapılan PM toplantısı, 45 dakika sürdü. Toplantıda, DSP'nin dün yapılan 5. Olağan Büyük Kurultayı'nda seçilen PM üyeleri, Başkanlık Divanı üyelerini belirledi. 
     Genel Başkan Yardımcılıklarına Rahşan Ecevit, Tayfun İçli ve Zeki Sezer, Genel Sekreterliğe Hayri Diri, Genel Saymanlığa ise Macit Şekercioğlu getirildi. Genel Sekreter Yardımcılarının ise Genel Sekreter Hayri Diri tarafından belirleneceği bildirildi. 
     Toplantıda, dünkü kurultayda genel başkan adayı olan Aydın Milletvekili Sema Pişkinsüt'e konuşma hakkı verilmemesinin tüzükten kaynaklandığı belirtildi. Genel Başkan Ecevit'in, kendisinin kurultayda genel başkan adayı olarak değil, genel başkan olarak konuşma yaptığını belirterek, ''15 gün önceden talepte bulunması durumunda kendisine de konuşma hakkı verilirdi'' dediği öğrenildi. 







</TEXT>
</DOC>
