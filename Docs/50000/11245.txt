<DOC>
<DOCNO> 11245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/guncel/agun.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP Emlak Bankası’nı bıraktı 
</HEADLINE>
<TEXT>
HORTUMCULAR bankasız kaldı 
Emlak, Halk ve Ziraat bankaları bağımsız bir kurul tarafından yönetilecek. Bankanın devredilmeyen şirketleri için MHP’ye bağlı Emlak Müsteşarlığı kurulacak 
     ANKARA Milliyet 

     Kamu bankaları üzerindeki siyasi etkiye son verilmesine ilişkin somut adım atıldı. MHP, aylarca kamuoyu gündeminde kalan yolsuzluklara sahne olan Emlak Bankası’nı bıraktı. Bankanın devredilmeyen şirketleri için MHP’ye bağlı Emlak Müsteşarlığı kurulması kararlaştırıldı. Devlet Bakanı Faruk Bal Emlak, Halk ve Ziraat bankalarının bağımsız bir kurul tarafından yönetileceğini söyledi. 
     Devlet Bakanı Kemal Derviş’le dün bir görüşme yapan Bal, düzenlediği basın toplantısında, kamu bankalarıyla ilgili kararı açıkladı. Kriz nedeniyle koalisyonu oluşturan partilerin de bazı fedakarlıklarda bulunması gerektiğini anlatan Bal, bu çerçevede liderlerin kamu bankalarının bir üst kurula devredilmesine karar verdiğini açıkladı. "Kurul, en kısa zamanda, banka yöneticilerinin katılımıyla oluşturulacak" diyen Bal, şöyle konuştu 
     "MHP olarak krizin atlatılmasına katkıda bulunacağı ümidiyle feragat gösterme noktasından hareket ettik ve Emlakbank’ın Ziraat Bankası’nın ve Halk Bankası’nın oluşturulacak bir üst yönetim çerçevesi içinde bağımsız bir kurul şeklinde yönetime tevdi edilmesi noktasında düşünüyoruz. Bu kurula her üç bankadan da yönetim atanmalı ve bağımsız olarak çalışma şeklinde faaliyet göstermesini diliyoruz ve bu süreç içinde temenni ederiz ki oluşturulacak kurul krizin atlatılmasında ve az yara alınmasında önemli çalışmalar yapacaktır. Ancak, Emlakbank’ın inşaat sektörüyle ilişkili işlemlerinin ayrıştırılmak suretiyle, bağlı şirketlerinin bizim deruhde ettiğimiz Devlet Bakanlığı’nın uhdesinde kalmak suretiyle sadece bankacılık bölümünün üst kurul tarafından istenmesi gerektiği düşüncesindeyiz." 
     
2 günde imzaya çıkar      Bankanın inşaat ve emlakla ilgili bölümünün oluşturulacak Emlak Müsteşarlığı’na bağlanmasını istediklerini söyleyen Bal, Emlakbank’ın inşaat sektöründeki tahaaütlerinden arındırılmadan özelleştirilemeyeceğini belirtti. Bal, "Emlak Müşteşarlığı ile ilgili kanun tasarısı bir iki gün içinde Bakanlar Kurulu’nda imzaya açılacak. Bankacılık dışında kalan bölümleri de Emlak Konut A.Ş., Emlak Pazarlama A.Ş. ve Emlak Tanıtım A.Ş. olarak üçe ayrılacak" dedi. 
     
Emlakbank’ta iz bırakanlar      Özal’ın prensi Civan 
     Turgut Özal’ın yurtdışından Türkiye’ye getirdiği isimler arasında yer aldı. 1989 - 1991 yılları arasında Emlak Bankası koltuğunda oturdu. Bankayı trilyonlarca lira zarara uğrattığı gerekçesiyle hakkında 18 ayrı dava açıldı. ABD’ye kaçtı. Bir yıl sonra dönüp mahkemeye çıktı. Bu arada Dünya Bankası’ndaki görevine döndüğü anlaşıldı. "Rüşvetin belgesi olmaz" sözüyle tarihe geçen Selim Edes’e 1.5 trilyon liralık kredi açmakla suçlandı. 
     
Banker Bako’ya teminatsız kredi      Şükrü Karahasanoğlu 
     1992 - 1993 yıllarında Emlak Bankası’nda genel müdürlük yaptı. Tansu Çiller tarafından görevinden alınan Karahasanoğlu, daha sonra Başbakanlık danışmanlığına getirildi. Ancak daha sonra Başbakanlık Yüksek Denetleme Kurulu, Karahasanoğlu döneminde dolandırıcılıktan sabıkalı Banker Bako’ya 65 milyon mark döviz kredisinin teminatsız verildiğini ortaya çıkardı. 
     
     Erdin Arı 
     1998’de göreve getirildi. Arı hakkında da genel müdür yardımcısı olduğu dönemde usulsüzlük yaptığı belgelendi. 
     
     Bülent Şemiler 
     Özal’ın preslerinden biri olarak anılan Bülent Şemiler hakkında da Emlak Bankası’ndaki genel müdürlük görevinden dolayı davalar açıldı. 
     


 GÜNCEL 





















</TEXT>
</DOC>
