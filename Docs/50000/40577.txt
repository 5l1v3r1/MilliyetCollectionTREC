<DOC>
<DOCNO> 40577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/yasam/yas10.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzay geliri tatlı geldi... 
</HEADLINE>
<TEXT>

Uzay turisti Tito’nun ufkunu açtığı Rusya uzayda tatil köyü’ kuracak 
     CENK BAŞLAMIŞ Moskova 

     Uzay çalışmalarındaki deneyimini paraya dönüştürmeye kararlı olan Rusya, dileyenlerin ücret karşılığı kalabileceği bir uzay oteli kuruyor. 
     Rus Energiya şirketi ile ABD’li yatırımcıların oluşturduğu MirCorp. özel astronotların ziyaret edeceği istasyonu 2004 yılında yörüngeye oturtmayı planlıyor. 
     İnterfaks Ajansının haberine göre uzay turistleri için bir çeşit otel olacak olan istasyon aynı zamanda bilimsel araştırmalarda da kullanılacak. 70 ile 100 milyon dolar arasında fiyata mal olacak uzay otelinde aynı anda üç turist astronot 20 gün süreyle kalabilecek. MirCorp. istasyonun masraflarını uzaya gitmek isteyen kişilerden alacağı parayla karşılamayı düşünüyor. 
     Rusya, ABD’li uzay turisti Dennis Tito’yu Uluslararası Uzay İstasyonu’na UUİ 20 milyon dolar karşılığı göndermişti. Ancak, ABD’nin istasyona "turistler"in gönderilmesine tepki göstermesi nedeniyle bu konuda iki ülke arasında anlaşmazlık yaşanıyor. Rusya ile anlaşma imzalayan ikinci uzay turisti Güney Afrikalı Mark Shuttleworth’ün eğitim çalışmaları ise devam ediyor. 
     



 YAŞAM 





















</TEXT>
</DOC>
