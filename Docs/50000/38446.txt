<DOC>
<DOCNO> 38446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/son/soneko25.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
"Devalüasyon hazır giyim sektörüne bir şey getirmedi" 
</HEADLINE>
<TEXT>

     Hazır giyim ve konfeksiyon sektörü,sorunlarına bir an önce çözüm getirilerek, ihracatta yükseliş ivmesini yeniden yakalamak istiyor. 
     İstanbul Hazır Giyim ve Konfeksiyon İhracatçıları Birliği İHKİB Başkanı Nuri Artok'un, reel sektörün sorunlarının ele alındığı konfeksiyon ve hazır giyim sektör kurulu toplantısında sunduğu raporda, sektörün, ihracat, üretim ve istihdama yaptığı katkılar nedeniyle önemine dikkat çekildi. 
     Bu yılın ilk 7 ayında hazır giyim ve konfeksiyon ihracatının gerileme trendi içinde olduğu anımsatılan raporda, ilk 7 ayda, devalüasyonun da etkisi ile Türkiye'nin toplam ihracatı yüzde 13.3'lük bir artış kaydederken, sektörün ihracatının yüzde 1 civarında azaldığına işaret edildi. 
     Raporda, şöyle denildi 
     'Sektör son iki yıldır ağırlıklı olarak iç faktörlerin etkisinden muzdarip, uluslararası pazarlarda rekabet edebilirliğini devam ettirmeye çaışmaktadır. Yıllarca uğraşıp didinerek kazandığı müşterileri ve pazarları kaybetmemek için olağanüstü bir gayret sarfetmektedir. Çeşitli konularda sorunlar, adeta halka halka eklenerek Türk hazır giyim ve konfeksiyon sektörünün hareket kabiliyetini daraltmaktadır. Sektörün sorunlarının çoğunun temelinde ekonomik istikrarsızlık ve belirsizlikler yatmaktadır.'' 
     Şubat ayında patlak veren ekonomik kriz ve döviz kurlarının serbest bırakılmasının negatif etkisiyle Ocak-Haziran döneminde pamuklu iplik, ham örgü kumaş gibi konfeksiyon sektörünün temel girdilerinin TL bazında yüzde 70'in üzerinde arttığı belirtilen raporda, ''Devalüasyonist ortamın hazır giyim ve konfeksiyon ihracatını artırıcı yönde bir etkisinin olmadığı, belirsizlikten başka bir şey getirmediği görülmektedir'' denildi. 
     Raporda, devalüasyon nedeniyle yabancı alıcıların Türk firmalarının rekabetçi bir konuma kavuştuğunu zannedip, fiyat kırma talebi ile geldikleri de belirtildi. Sektörde faaliyet gösteren küçük ve orta ölçekli firmaların finansman bakımından büyük zorluklar içinde olduğu ifade edilen raporda, ''Kredi mekanizması zaman zaman devreden çıkmış, bankaların ihracatı fonlama fonksiyonu ortadan kalkmıştır. Yüksek maliyetlere razı olunsa bile sistemin bozulması ile kredi bulunmaz hale gelmiştir'' denildi. 
     ABD'nin Türkiye çıkışlı hazır giyim ve konfeksiyon ürünlerine uyguladığı 2001 kotalarının şimdiden tükenmiş olmasının önemli sorunların kaynağını oluşturacağı vurgulanan raporda, kota kapsamındaki malları üreterek ABD'ye ihraç eden Türk firmalarının başta Doğu Avrupa olmak üzere birçok ülkeye yatırım yapmaya başladığına dikkat çekildi. SSK primlerindeki artışı sektörün kaldırmasının imkansız olduğu, ihracatçının KDV iadelerini çok gecikmeli olarak aldığı belirtilen raporda, dahilde işleme ve gümrüklerde yaşanan çeşitli sorunlara da yer verildi. 
     İHKİB Başkanı Artok, ''Bu şartlarda düzelme olmadığı takdirde, hazır giyim ve konfeksiyon ihracatındaki düşüş hızla devam eder ve yıl sonunu yüzde 3-5 puan eksiyle kapatırız'' dedi. 
     Türkiye ihracatının arttığı bir dönemde, lokomotif sektör hazır giyim ve konfeksiyonun düşüş gösterdiğine dikkat çeken Artok, ''Bu,üzerinde gerçekten düşünülmesi ve özel önem verilmesi gereken bir sorun. Türkiye'nin sosyal barışı için önemli olan istihdamın teşvik edilmesi için SSK primi ve vergilerin azaltılması gerekir. Ayrıca, piyasa güveninin sağlanması için üzerimizdeki finansman giderinin azaltılması gerekir'' diye konuştu. Artok, Rehabilitasyon Fonu'nun da, üretimi, istihdamı ve ihracatı artıracak şekilde işletmelere kullandırılması gerektiğini ifade etti. 







</TEXT>
</DOC>
