<DOC>
<DOCNO> 3601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/ekonomi/eko07a.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Faiz 10 puan düştü 
</HEADLINE>
<TEXT>

     EKONOMİ SERVİSİ 

     Hazine dün düzenlediği 3 ay vadeli bono ihalesinde yüzde 57.33 yıllık bileşik faizle borçlandı. Faiz bir önceki ihaleye göre 10 puandan fazla düştü. İhalede Hazine, programlandığı gibi net olarak 388 trilyon liralık satış gerçekleştirdi. 
     3 ay vadeli bono ihalesine nominal bazda 830 trilyon liralık teklif geldi. Hazine teklifin nominal olarak 434.5 trilyonunu karşıladı. 
     İhalede, en düşük yıllık basit faiz yüzde 45.9, en yüksek yüzde 49.3, ortalama basit faiz ise yüzde 47.99 oldu. Ortalama yıllık bileşik faiz yüzde 57.33 düzeyinde hesaplandı. 
     Dünkü ihaleyle ocak ayının borçlanma programını tamamlayan Hazine, 5 Ocak’ta yaptığı bundan önceki ihalede altı ay vadeli bono ihraç etmiş ve yüzde 67.47 yıllık bileşik faizle borçlanmıştı. Dünkü ihalede faiz oranı 10.14 puanlık bir düşüş kaydetti. 
     
     Bankalardan faiz indirimi 
     Son günlerde TL faizlerde gözlenen faiz düşüşleri dün de deam etti. 
     TEB TL mevduat faizlerini 1 ve 3 ay vadede yüzde 45’e çekti. Bankanın 6 ay vadede yüzde 42, 1 yıl vadede yüzde 39 ve 1 yıldan uzun vadede yüzde 33 olan faiz oranları değişmedi. 
     Citibank, 1 ay vadeli mevduat faizi yüzde 54’den yüzde 48’e çekildi. Garanti Bankası ise 1 ve 3 ay vadede TL mevduat faiz oranlarını 10 puan düşürdü. 
     Öte yandan, Koçbank da yeni faiz oranlarını 1-3 ay vadede yüzde 50, 4-6 ay vadede yüzde 46, 7-12 ay vadede yüzde 44 olarak belirledi. 
     


 EKONOMİ 
























</TEXT>
</DOC>
