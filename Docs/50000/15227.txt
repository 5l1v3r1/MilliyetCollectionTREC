<DOC>
<DOCNO> 15227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/08/yazar/asik.html </URL>
<DATE> 2001/04/08/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Hesapta yoktu 
</HEADLINE>
<TEXT>

     Posta yazarı arkadaşımız Ömer Tarkan, dün, Siyasal'dan öğrenci arkadaşlarıyla sohbet ediyordu, bir ara 
     -Hatırlar mısınız arkadaşlar dedi, öğrenciliğimizde devrim kırlardan mı başlayacak yoksa şehirlerden mi, köylü öncülüğünde mi olacak işçi öncülüğünde mi diye gece gündüz tartışırdık. Esnaf öncülüğünde olacağı hiç ama hiç aklımıza gelmemişti... 
     Arkadaşları teselli etti 
     - Hiç üzülme.. Karl Marx'ın aklına da gelmemişti... 
     
Kıssa'dan Hisse      İran'ın unutulmaz şairlerinden Şirazlı Sadi'nin yaklaşık 800 yıl önce yazdıkları bugün de canlı ve geçerlidir. Sadi, Gülistan'da der ki 
     - Eğer ahalinin bahçesinden padişah bir elma yerse, uşakları ağacı kökünden çıkarırlar. 
     - Kolunun kuvvetine güvenen her kimse, halkın malını sebepsiz yere alıp saltanatla yiyemez. İri kemiği boğazdan geçirip yutmak kabildir, fakat o kemik göbeğe inince insanın karnını yırtar. 
     - Bilmedin mi ki kulağına insan nasihatı girmezse ayağını zincirde görürsün. 
     Sadi'nin sözlerini hortumcular rahatça üzerlerine alabilir 
     
Derviş telaşsız      Kemal Derviş ağır mı hareket ediyor... Evet... Çünkü acele etmenin faydası olmadığını gördü. ABD'den acele 10 milyar dolar bulsa ve getirse iktidardaki kurtlar ile kuşlar o parayı da yutacak, geçici olarak bellerini doğrultacak, Derviş'e de tekmeyi vuracaklardı. Ve Türkiye kısa süre sonra aynı duruma düşecekti. Derviş vitesi ağıra alarak gidişatı olağan rayına oturttu. Şimdi "kriz"i kendi lehine kullanıyor. "Sokak" taki öfke kabardıkça iktidar sıkışıyor, Derviş'in eli rahatlıyor. Bu iktidar gitmeden bu ülkenin düze çıkmasına olanak yok. Bunun "idraki" bekleniyor... 
     
Sağ olasın büyükanne      Büyükanne yeni bir eve taşınmış... Telefonda yetişkin torununa adresi tarif ediyor 
     - Marketin yanından sağa dön, soldaki ilk apartman. Alttan üçüncü zile dirseğinle bas. Otomatiğe basar, açarım... Sonra içeri gir.. Asansörde dirseğinle üçüncü kat düğmesine bas. 
     - İyi de neden tuşlara hep dirseğimle basıyorum 
     - Evladım, elin boş mu geleceksin .. 
     
Minik ilanlar      .GARANTİLİ tutulur. Kafaya atılan anayasa, yazarkasa, hesap makinesi, daktilo vs. garantili havadayken tutulur, toplu siparişlerde yüzde 50'ye varan indirim yapılır. Müracaat Garanti Koruma Hizmetleri. 
     .USTALAR, kalfalar, çıraklar Hepiniz hazırsınız değil mi arkadaşlar Başla Hükü - met isti - faaa Hükü - met isti - faaa Siteler'den Hasan Usta. 
     .BİLGİSAYAR kesinlikle olmaz bey Bak şurada eski bir radyomuz var, onu al...Sen Başbakan'a karşı eylem yapacaksın diye biricik yavrumuzun daha taksitlerini bile ödemediğimiz bilgisayarını götürmene kesinlikle izin vermem. Esnaf karısı Hacer. 
     .KAMYONETİMLE iş arıyorum. Eskiden Siteler'de ne bulursak onu taşırdık, işler bıçak gibi kesildi, ne yapacağımızı şaşırdık. Şimdi eylem yerlerine taşıyacak esnaf arıyorum. Kamyonetçi Muharrem 
     .VASIFSIZ ELEMAN ARANIYOR. Hoş, eldeki elemanlar da pek vasıflı değil ya, ben gene de daha vasıfsızlarını arıyorum. Yakında kongremiz var da...Rahşan Ecevit. 
     .KAYIP. Milletvekili kocamı kaybettim, 15 gündür kendisinden bir haber alamıyorum. Rıfkı, çoluk çocuk hepimiz perişanız, yolunu gözlüyoruz. Ya hemen evine gel ya da neredeysen bize haber ver. Biz esnaf değiliz, biz senin aileniz, bizden de korkulur ayol Milletvekili karısı Şaziment. 
     .GÖLBAŞI'nda polis çevirdi, hatalı solladınız, lütfen ehliyet, ruhsat, dedi. Ben de, sen benim kim olduğumu biliyor musun, ben milletvekiliyim, dedim. Ha öyle mi, o zaman durum değişti tabii, dedi, suratımın tam ortasına sol yumruğunu salladı. Evet, kabul ediyorum, milletvekiliyim demekle hatalıyım, ama o da hatalı değil mi sayın hakimim Ayrıca, duruşmanın başından beri, size çaktırmadan, bendenize karşı durmadan durmadan ayıp el - kol hareketleri yapan mübaşirden de davacıyım efendim. Milletvekili Sıtkı Buiştensıtkısıyrıldı. 
     
     





Hesapta yoktu 


Esnafın üç isteği 


CHP bilmecesi 


Ankara'da kritik haftanın kararları... 


Gemi ve kapı 


Az alkollü tarih 


Amerika nasıl bakıyor 


Çifte standart 


Sadece yazarkasa değil atılan... 


Dinlerken dili tutuldu 


Dervişname 


Üniversiteler de TL'ye dönmeli 


Bodrum'da eğlence kadar tarih de var 


</TEXT>
</DOC>
