<DOC>
<DOCNO> 32529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/son/soneko24.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine istediği kadar borçlanamadı, faiz yüzde 104.98 oldu 
</HEADLINE>
<TEXT>

     Hazine, en az 300 trilyon liralık net borçlanma amacıyla yaptığı yedi ay vadeli bono ihalesinde çok düşük bir taleple karşılaştı ve yüzde 104.89 faiz oranıyla sadece net 45.8 trilyon liralık borçlanmaya gidebildi. 
     Hazine'nin yedi ay vadeli bono ihalesine gelen nominal teklif 222.7 trilyon lira oldu. Söz konusu teklif miktarı Hazine'nin net 300 trilyon liralık en düşük borçlanma hedefini bile karşılamaktan uzak kaldı. 
     Yeterli teklif alamayan Hazine, nominal bazda satışını 68.4 trilyon lirada kesti. Yıllık basit faizin yüzde 88.2 olarak gerçekleştiği ihalede net borçlanma miktarı ise 45.8 trilyon lirada kaldı. Böylece Hazine en düşük borçlanma hedefinin sadece yüzde 15.3'ü kadar borçlanabildi. İhaledeki yıllık bileşik faiz ise yüzde 104.98 düzeyinde kaldı. 
     Hazine hem yeterince teklif gelmediği için hemde faiz oranlarını fazla yükseltmemek için borçlanmasını düşük düzeyde tuttu. 
     Hazine, ihaleden önce kamu kurum ve kuruluşlarına net olarak 266.8 trilyon liralık satış yaptı. Böylece toplam net borçlanma 312.6 trilyon lira olarak gerçekleşti. Kamuya yapılan satışlar Hazine'nin ay başında açıkladığı programla duyurduğu borçlanma limitine dahil bulunmuyor. 
     Hazine, yarın 1 katrilyon 96.5 trilyon liralık iç borç geri ödemesi yapacak. Bu ödemenin 255.5 trilyon liralık bölümü kamu kurum ve kuruluşlarına gerçekleştirilecek. Kamuya yapılan satışlarla Hazine, ödemenin bu bölümünü çözdü. Piyasaya ise toplam 841 trilyon liralık ödeme yapılacak. Böylece piyasada yarın 783.9 trilyon lira kalacak. 
     Hazine gelecek hafta ise üç ay vadeli bono ihraç edecek ve net 772 trilyon lira borçlanmayı deneyecek. 







</TEXT>
</DOC>
