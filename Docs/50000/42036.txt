<DOC>
<DOCNO> 42036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/ekonomi/eko01.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir şok da İMKB yedi 
</HEADLINE>
<TEXT>

Borsa yüzde 8.9 düşerken, endeks dolar bazında son yedi buçuk yılın en düşük düzeyine inerek 0.58 sent’e geriledi. ABD’deki saldırı nedeniyle İMKB’de bayraklar yarıya indirildi 
     ORHAN TEKEOĞLU 

     ABD’ye yapılan saldırıların dünya piyasalarında finansal krize yol açabileceği endişesiyle önceki gün kapalı tutulan İMKB, dün açıldığı anda yoğun satışlarla karşılaştı. Seans açılır açılmaz panik satışlarla şok düşüş yaşayan endeks, ilk seansta yüzde 7.6’lık kayba uğradı. Ancak bu düşüş 117.1 trilyonluk işlem hacmi ile sınırlı kaldı. 
     İkinci seansın başlarında Irak’a saldırı olduğu ve İncirlik Üssü’ne personel takviyesi yapıldığı yönündeki haberler panik satışlara neden oldu. 8.296 puana kadar gerileyen endekste düşüş yüzde 11’i aştı. Son yarım saatte gelen tepki alımlarıyla biraz toparlanan endeks günü 10 Nisan’dan bu yana en düşük düzey olan 8.465 puandan kapattı. Hisseler ortalama yüzde 8.93 değer yitirirken İMKB’nin, açığa işlem yapılmayacağını açıklaması, düşüşü sınırlayan unsur oldu. 
     Bu arada endeksin dolar bazındaki değeri son yedi buçuk yılın en düşük düzeyine inerek 0.58 sent’e geriledi. 
     
     Dolar ve faiz yükseldi 
     Piyasalardaki panik havasından bonolar da nasibini aldı. En çok işlem gören 6 Mart vadeli bononun faizi bugün valörlü işlemlerde 10 puan artarak yüzde 92’ye ulaştı. Faiz gün sonunda yüzde 88’den kapandı. 
     Dolar ise serbest piyasada 18 bin lira artarak 1 milyon 473 bin liraya yükseldi. Öte yandan Merkez Bankası döviz rezevleri 31 Ağustos - 7 Eylül arasında 898 milyon dolar azalarak 17.8 milyar dolara geriledi. 
     
İMKB açığa satışı engelledi      İMKB, hisse senetlerinde paniği önlemek amacıyla açığa alım satımlarla ilgili önlem aldı. İMKB aldığı kararla, aracı kuruluşların hisse senetlerinde verecekleri satış emirlerinin karşılığı olan menkul kıymetlerin, Takasbank’taki müşteri alt hesaplarında aracı kuruluşlar tarafından önceden bloke edileceğini bildirdi. İMKB’nin açıklamasında, "Gerçekleşmeyen satış emirlerine ilişkin satış blokajları en geç ertesi gün sabah saat 09 15’e kadar çözülecek. Bloke edilen mevcutlar dışında gün içi mahsuba ancak alıştan satış yönünde izin verilecek olup, satıştan alış yönünde izin verilmeyecek" denildi. 
     



 EKONOMİ 




















</TEXT>
</DOC>
