<DOC>
<DOCNO> 48067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/son/sonspo02.html </URL>
<DATE> 2001/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen'de galibiyet sevinci... 
</HEADLINE>
<TEXT>

     Erkekler Basketbol Birinci Ligi'nin 2. haftasında Beşiktaş'ı farklı skorla yenen Efes Pilsen, çıkışını 
     sürdürdü. 
     Efes Pilsen Menajeri Engin Özerhun, Beşiktaş'a karşı aldıkları önlemlerin etkili olduğunu belirterek, ''Maçı da bu şekilde kazandık'' dedi. 
     Özerhun, Beşiktaş karşısında iyi oynadıklarını vurgulayarak, ''Çıkışımızın süreceği Benetton Basket Treviso ile yaptığımız maçta da görülüyordu. Beşiktaş, ilk maçta OYAK Renault karşısında mücadeleci bir oyun sergilemişti. Pota altında ve dış atışlarda rakibimize karşı önlemler aldık. Bunları da iyi uyguladık ve karşılaşmadan galip ayrıldık'' diye konuştu. 
     Beşiktaş maçını geride bıraktıklarını ve Avrupa Ligi'nde Alba Berlin ile yapacakları maçı düşünmeye başladıklarını kaydeden Özerhun, ''Avrupa Ligi'nde iddiamızı sürdürmek için Alba Berlin'i de yenmemiz gerekiyor. Taraftarlarımızı yine salona bekliyoruz. İstanbul'da iyi oynuyoruz ve maç kaybetmiyoruz'' dedi. 
     






</TEXT>
</DOC>
