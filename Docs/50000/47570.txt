<DOC>
<DOCNO> 47570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/son/sonspo20.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Mustafa Doğan'ın durumu iyi... 
</HEADLINE>
<TEXT>

     Avrupa Şampiyonlar Ligi'nde deplasmanda Olympique Lyon'a yenilerek, 4. maç sonunda hiçbir iddiası kalmayan Fenerbahçe'de, artık gözler lige çevrildi. 
     Fransa'dan sabaha karşı dönen ve doğrudan Samandıra Tesisleri'ne gidip dinlenen sarı-lacivertli futbolcular, ayaklarının tozuyla antrenmana çıkarak, 20 Ekim Cumartesi günü Antalyaspor ile yapacakları lig maçının hazırlıklarına başladı. 
     Teknik direktör Mustafa Denizli yönetiminde basına kapalı olarak yapılan antrenmanda, dünkü maçta oynayan futbolcuların yaklaşık 1 saat koşu yaptıkları öğrenildi. Antrenmanda diğer oyuncuların ise 1.5 saat süren bir çalışma yaptıkları kaydedildi. 
     Antrenmana, sol alt baldırında zorlanma bulunan Rüştü'nün katılmadığı, ancak milli kalecinin sakatlığının önemli olmadığı bildirildi. 
     
     Sakatlığı nüksetmedi.. 
     Olympique Lyon maçının 24. dakikasında yerini Uche'ye bırakan Mustafa Doğan'ın eski sakatlığının nüksetmediği açıklandı. 
     Kulüp doktoru İsmail Başöz, Mustafa'nın sağ ayağındaki sorunun tamamıyla geçtiğini belirterek, ''Maçta da sakat olan ayağında hiçbir sorun yoktu. Mustafa, sol ayağında gerginlik hissedince, korkup bırakmak istedi. Şimdi önemli bir sorunu yok. Bugün antrenmana çıktı ve çalışmaya katıldı'' diye konuştu. 
     Dr.Başöz, maç sonrasında futbolcularda önemli bir sakatlık bulunmadığını, sol dizinde darbeye bağlı ezik olan Zoran Mirkoviç'in durumunun da iyiye gittiğini kaydetti. 
     Sarı-lacivertliler, Antalyaspor maçı hazırlıklarını yarın da basına kapalı olarak yapacağı antrenmanla tamamlayarak, kampa girecek. 
     






</TEXT>
</DOC>
