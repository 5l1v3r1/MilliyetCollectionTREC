<DOC>
<DOCNO> 27714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/soneko23.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Kura gerçekten müdahale olmayacak" 
</HEADLINE>
<TEXT>

     Devlet Bakanı Kemal Derviş, ''Kurda ne olacaksa olacak, gerçekten müdahale olmayacak'' dedi. 
     Türk Sanayicileri ve İşadamları Derneği TÜSİAD Yüksek İstişare Konseyi YİK toplantısının ardından verilen yemeğe onur konuğu olarak katılan Derviş, Türkiye'nin kur açısından rekabetçi bir durumda olduğunu söyledi. 
     Bu durumun, reel ekonomi açısından diğer sorunlar da halledilebilirse, çok önemli bir koz olduğunu vurgulayan Derviş, ''Hem ihracat, hem turizm, hem de ithal ikamesi açısından önemli bir koz. Eninde sonunda rekabeti sağlayan bir kur'' dedi. 
     Rekabetçi kurun, perfonmansa da yansıdığına işaret eden Derviş, ilk belirtilerinin görüldüğünü kaydetti. 
     ''Gerçekten dalgalanan kurdayız'' diyen Derviş, buna alışmanın ne özel sektör, ne kamu sektörü için kolay olmadığını vurguladı. Bu durumda serbest kurdan başka seçeneğimiz bulunmadığını ifade eden Derviş, İsrail Merkez Bankası eski Başkanı'nı çağırarak, para politikası ve dalgalı kuru tartıştıklarını, oldukça yararlı olduğunu hatırlattı. 
     Dalgalı kur sisteminin Merkez Bankası'nı enflasyon açısından özgür kıldığına, bütün gücüyle enflasyonla mücadelesine imkan sağladığına dikkat çeken Derviş, ''Dalgalı kurda ne olacaksa olacak. Gerçekten müdahale olmayacak. Kur fikslemesi yok'' dedi. Kemal Derviş, ancak gün içinde aşırı dalgalanmalara müdahale edilebileceğine kaydetti. 
     
     Takas operasyonu 
     Devlet Bakanı Kemal Derviş, gerçekleştirilen takas operasyonunu, ''Çok iyi bir operasyon oldu, herkes kazandı'' şeklinde değerlendirdi. 
     Bir konuşma yapan Derviş, takas operasyonu ile vadelerin ciddi biçimde uzadığını, bankacılık sisteminin döviz pozisyonu açısından rahatladığını vurguladı. 
     Miktarın istediğinden biraz daha yüksek olduğunu belirten Derviş, gelen teklifleri görünce, miktarı biraz üstte tuttuklarını ifade etti. Takasın Hazine'ye maliyetinin de kabul edilebilir olduğu görüşünü dile getiren Derviş, ''Ortalama yüzde 15'in biraz altında oldu. Arjantin gibi bir ülkenin maliyetinden daha uygun bir maliyet ama herşeye rağmen yüksek bir maliyet. Bunu da kabul etmek gerekiyor'' dedi. 
     ''Bu şartlar içinde daha iyisi olamazdı'' diyen Derviş, bankaların da gerçekçi, yurtsever biçimde davrandığını kaydetti. 







</TEXT>
</DOC>
