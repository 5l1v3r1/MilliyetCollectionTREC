<DOC>
<DOCNO> 41009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/son/sontur11.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK Star, ATV ve TGRT'ye bir gün yayın durdurma cezası verdi 
</HEADLINE>
<TEXT>

     Radyo ve Televizyon Üst Kurulu RTÜK , ATV, İnter Star ve TGRT'ye birer gün süreyle yayını durdurma cezası verdi. 
     Üst Kurul'dan yapılan yazılı açıklamaya göre, RTÜK'ün 4 Eylül'de yaptığı toplantıda 3984 sayılı Radyo ve Televizyonların Kuruluş ve Yayınları Hakkında Kanun'un çeşitli maddelerine aykırı yayın yapan kuruluşlarla ilgili izleme raporları değerlendirilerek karara bağlandı. 
     Buna göre, ''genel ahlak, toplum huzuru ve Türk aile yapısına'' ilişkin maddeye aykırı yayın yaparak ''Star Life'' programında sadece tarafları ilgilendiren aile içi bir sorunu gündeme getiren ve ''ya git Allah aşkına, normal misiniz siz ya Siz gerçekten bir ruh doktoruna falan gözükün yani, çok zavallısınız, siz çok zavallısınız. Allah kahretsin seni terbiyesiz'' gibi ifadelere yer veren Inter Star'ın yayınının bir gün süreyle durdurulmasına karar verildi. 
     ''Çocukların ve gençlerin fiziksel, zihinsel, ruhsal ve ahlaki gelişimini olumsuz yönde etkileyebilecek yayın yapılmamasına'' ilişkin maddeye aykırı olarak, İstanbul'da pencereden atlayarak intihara teşebbüs eden lise öğrencisinin görüntülerine yer veren ATV'nin yayını da bir gün süreyle durdurulacak. 
     ''Özel amaç ve çıkarlara hizmet eden ve haksız rekabete yol açan yayın yapılmamasına'' ilişkin maddeye aykırı yayın yaparak İhlas Holding'in piyasaya sürdüğü bir ürünün tanıtımını yapan, aynı konuya gece haberlerinde yer veren, 2 Haziran 2001 tarihli sabah haberlerinde ise konuyla ilgili bir stüdyo konuğunu ekrana getirerek ürün hakkında detaylı açıklamalar yayınlayan TGRT'nin yayınının bir gün süreyle durdurulması kararlaştırıldı. 
     Radyolara ceza yağdı 
     Üst Kurul, ''toplumu şiddet, terör ve etnik ayrımcılığa sevkeden ve toplumda nefret duyguları oluşturacak yayınlara imkan verilmemesine'' ilişkin maddeye aykırı davranan İmaj Radyo'ya Ankara 15 gün, Özgür Radyo'ya Ankara 30 gün, Radyo Nida'ya Malatya 7 gün, Ses FM'e İçel 15 gün süreyle yayını durdurma cezası verdi. 
     ''Kişi ya da kuruluşları eleştiri sınırlarının ötesinde küçük düşürücü, aşağılayıcı ve iftira niteliği taşıyan yayın yasaklarına'' ilişkin maddeye aykırı yayın yapan Özel FM'in İstanbul yayınının 7 gün ve 3 gün süreyle iki kez, Radyo D'nin yayınının da 3 gün süreyle durdurulmasına karar verildi. 
     ''Kırmızı Başlıklı Kız'' programında vatani görevini yapan bir erle telefon bağlantısı kuran sunucunun, ''oraya giden adam gibi dönüp geliyor. Biraz sıkıntı çekiyor ama, eşek olarak dönenler de çok. Askerlik biraz soytarılık'' şeklindeki ifadelerine yer vererek, ''kişi ya da kuruluşları eleştiri sınırlarının ötesinde, küçük düşürücü, aşağılayıcı veya iftira niteliği'' taşıyan yayın yasağını ihlal eden Best FM'in İstanbul yayınının 3 gün süreyle durdurulmasına karar verildi. 
     RTÜK, ayrıca STV, Venüs Radyo Antalya , Onur FM Ağrı , Klas TV Antalya , Buca FM İzmir , Selam TV Kocaeli , Radyo 2000 Erzincan , Radyo Güneş Kırıkkale ve Emek FM'in Mardin uyarılmalarını kararlaştırdı. 
     RTÜK'ten reklam uyarısı 
     Açıklamada, yapılan tespitler sonucunda yayın kuruluşlarının reklam yayınları konusunda gerekli özeni göstermediğinin belirlendiği kaydedildi. 
     Yayın kuruluşlarının, yasanın ilgili maddesinde yer alan ''...reklamlar, program hizmetinin diğer unsurlarından açıkça ve kolaylıkla ayırt edilecek ve görsel, işitsel bakımdan ayrılığı farkedecek biçimde düzenlenecek, bilinçaltı ile algılanan reklamlara izin verilmeyecektir'' ibaresine uyması istendi. 
     Üst Kurul, reklam yayınlarıyla ilgili yapılan taramalar sonucunda yasanın ilgili hükümlerini muhtelif yayınlarıyla ihlal eden Vizyon TV Denizli , Sektek FM Uşak , Radyo Gökkuşağı Manisa , Özlem Radyo Uşak , Radyo Ekspres Denizli , Banaz Dost FM Uşak , Ses FM Uşak , Egem TV Uşak , ÇTR FM Denizli , Romantik Radyo İzmir , Seçil FM Manisa , KBRT TV Ankara , Başak TV Kayseri , Metro TV Adana , Radyo Ülkü İçel , Dolunay FM İstanbul , Marmara FM İstanbul , MoralFM İstanbul , Meltem FM İstanbul , Bayrak FM İstanbul , Cem Radyo İstanbul , Cem Radyo İstanbul , Çekmece FM İstanbul , Radyo 7 İstanbul , Radyo Şahin İstanbul , İstanbul FM, Doğu TV Erzurum , Arifan Radyo Ankara , Radyo Ekin Ankara , Radyo Klas İstanbul , Denge Radyo Ankara , Demre FM Antalya ve Sky TV'nin İzmir uyarılmasına karar verdi. 







</TEXT>
</DOC>
