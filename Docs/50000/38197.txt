<DOC>
<DOCNO> 38197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/yasam/yas00.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Geleceğin İzmir’i Urla’da kuruluyor 
</HEADLINE>
<TEXT>

İzmir’de jeotermal kaynaklar nedeniyle Balçova, düzenli yapılaşma ve faya uzaklığı nedeniyle Urla, Mavişehir’in etkisiyle de Karşıyaka’ya büyük talep var 
     Emlakta yeni fırsatlar - 2 
Fehim Genç Fatih Çınar 

     İzmir’in henüz bir nazım imar planı olmadığı gibi, konut-sanayi gelişme aksları da tam olarak belli değil. Toplu konut alanları ile kentin gelişme yönleri ters düşüyor. 
     İzmir ekonomik, kültürel, sosyal yapısı ve şehirleşmesi ile planlananın çok ötesinde yoğun bir gelişme yaşıyor. Yeni yollar, yeni yerleşim alanları, sanayi ve sosyal tesisleriyle İzmir yeniden yapılanmasını yavaş da olsa halen devam ettiriyor. 
     Yapılaşma şehrin çıkışlarında yoğunlaşmış durumda. Şehrin gelişmesi Karşıyaka-Mavişehir, Balçova ve Urla yönünde kendini gösteriyor. Karşıyaka’nın bu duruma gelmesinde Emlak Bankası’nın yaptığı Mavişehir Konutları önemli rol oynuyor. Ayrıca bu bölgede sosyal tesis ve alışveriş merkezlerinin yoğunlaşması da yapılaşmada etkili oluyor. Ancak Karşıyaka-Mavişehir’de fiyatlar oldukça yükselmiş durumda. Bu nedenle Çiğli’ye doğru yapılaşma hareketi başladı. 
     
     Kuşcenneti prim yapacak 
     Reha Medin Emlak Hizmetleri’nin hazırladığı İzmir etüdüne göre Sasalı ve Kuşcenneti’nde toplu konutların yoğunlaşması bekleniyor. İmarın henüz olmadığı bu bölgede fiyatlar oldukça cazip. Balçova, jeotermal yönüyle dikkat çekiyor. Evlerin sıcak suya kavuşması Balçova’ya olan talebi artırıyor. Urla ise düzenli yapılaşması nedeniyle tercih ediliyor. Müstakil özel villaların yoğun olduğu Urla, şehrin içinden çıkılmaz sorunlarından kaçmak isteyenler için son derece cazip. İzmir’de Urla’ya geleceğin Alsancak’ı olarak bakılıyor. 
     
     İnciraltı’na talep fazla 
     Re Max Trio’nun yaptığı gayrimenkul analizine göre, sanayi ve toplu konutların giremediği tek yer Güzelbahçe-Urla bölgesi, ayrıca İnciraltı mevkindeki lüks villalar bölgenin prestijini artırıyor. Depreme dayanıklı konut ve villa yapılabilecek uygun arazi arayışları da İzmir’de özellikle Urla ve Kemalpaşa’yı ön plana çıkarıyor bu yönden alternatif yaşam merkezleri olarak da Menemen ve Değirmendere iyi prim yapacak. 
     Kemalpaşa ilçesi Yukarıkızılca, Ören ve Armutlu mevkileri dağevine uygun olduğu için ilgi odağı haline geliyor. Narlıdere ve Balçova’nın da daha yeşil ve daha ferah yolları sayesinde ileriye dönük yatırımlarda prim yapacağı tahmin ediliyor. 
     
     Rantı yüksek bölgeler 
     Karşıyaka sahil şeridi, Balçova, Karşıyaka, Bostanlı, Mavişehir Emlak Bankası Konutları, Karataş - Üçkuyular sahil şeridi ilgi görüyor. Özellikle körfez manzarası dolayısıyla Karataş-Üçkuyular en çok rant getiren bölgelerinden biri. 
     
     Değer kazanan yerler 
     Mavişehir konutları ile Urla sahil bölgesi daha da değerlenecek. Karşıyaka’da müstakil, özel villa tipi konutlar şehir gürültüsünden uzaklaşmak isteyenler tarafından tercih ediliyor. Devamlı gelişmekte olan İzmir’de rantı düşen bölge ise pek yok gibi. Karşıyaka bölgesi Çiğli ile Sasam semtlerine doğru, eski İzmir tarafı da Narlıtepe-Urla semtlerine doğru genişliyor. 
     
Ankara Eryaman’a taşınıyorDepremden kaçanlar Ankara emlak piyasasını coşturdu. Çayyolu, Ümitköy, Eryaman ve Çukurambar semtlerine büyük talep var 
     Deprem açısından güvenli bir bölge olması nedeniyle son iki yılda özellikle İstanbulluların tercih ettiği Ankara’da yıllardır yaprak kımıldamayan semtlerde bile satılık ve kiralık konut fiyatları aşırı artış gösterdi. 
     
     Batıya talep fazla 
     Talebin en yoğun olduğu bölgeler şehrin batı girişlerini oluşturan Çayyolu, Ümitköy, Eryaman, Çukurambar semtleri. Ayrıca Çankaya’ya yakın olan ve yeni yapılanmaya başlayan Birlik, Sancak ve Kırkkonaklar mahalleleri de talep gören yerler. 
     Eryaman, şehirden uzak olmasına rağmen konut sayısı ve fiyatlarının oldukça uygun olması nedeniyle büyük ilgi görüyor. Metronun gelişiyle buranın önemi daha da artacak. 
     Re Max Desa, Re Max Kare ve Re Max Angora’nın Ankara gayrimenkul piyasasına ilişkin öngörüleri şöyle 
     Çayyolu ve Ümitköy her zaman çok iyi bir yatırım bölgesi. Burasının Ankara’nın en iyi rant sağlayan bölgesi olacağı söyleniyor. 80 bin konutluk Türkkonut-2 projesi çok uzun vadeli ödeme planlarının olması nedeniyle bölgede rantı maksimum düzeye çıkaracak. Çukurambar uzun vadede en iyi rant sağlayacak bölge olarak değerlendiriliyor. 
     Şehir çok katlı yapılaşmada Eskişehir yoluna, villa ve çiftlik türü yerleşimlerde İncek ve Çubuk ovasına doğru genişliyor. Ankara’da popüler konut alanları arasında Çayyolu, Ümitköy-Konutkent-Mesa Koru, Yıldız-Turan, Güneş-Oran, Bilkent ve Beysukent, Agora Evleri ve Çankaya yer alıyor. 
     
Ümitköy’ün değeri artacak      Ankara’da Birlik, Sancak ve Kırkkonaklar mahalleleri Çankaya’ya yakın ve yapıların oldukça lüks olması nedeniyle rantı artacak bölgeler arasında. Değerini ve rantını kaybetmeyen bölgeler arasında ise Gaziosmanpaşa, Ayrancı, Çankaya, Bahçelievler, Emek semtleri sayılıyor. 
     
     Gelişmiş bölgeler 
     Çankaya, Kızılay, Ayrancı, Gaziosmanpaşa, Oran, Beysukent, Bilkent, Esat, Ümitköy ve Dikmen’in alt kısmı gelişmiş ve rantı yüksek bölgeler. 
     
     Gelişme trendi devam eden bölgeler 
     Yıldız, Birlik, Sancak, Çayyolu, Beytepe Köyü ve Dikmen semtinin üst kısmı. 
     
     Gelişimini tamamlamış rantı düşük bölgeler 
     Keçiören, Etlik, Dikmen ve Öveçler. 
     
     Uzun vadeli yatırım yapılacak yerler 
     Mamak’a bağlı bölgeler ile Havaalanına giden protokol yolu üzerinde imara yeni açılan bölgeler prim yapacak. Eskişehir yolu ile İstanbul Yolu’nun arasında kalan alanlar en gözde olan yerler. 
     
Salim Taşçı Emlakçı Eskişehir yolu prim yapıyor      Ankara depremden sonra yoğun göç aldı. Düzce, Adapazarı, civarında işletmesi olan birçok insan Ankara’ya yerleşti. Göç edenlerin yüzde 75’ini kiracılar oluştururken, yüzde 25’lik kısım Ankara’dan ev almayı seçti. Kiralarda aşırı artış oluştu. Ancak ekonomik kriz nedeniyle kiralarda geçen yıla göre düşüş oldu. Üç oda bir salon daireler geçen yıl Çankaya’da 350-425 milyon arasında kiralanabilirken, kiralar bu yıl 300-350 milyonlara geriledi. Aynı şekilde geçen yıl Gaziosmanpaşa’da 600-750 dolar olan kiralar bu yıl 400-500 dolara, Bilkent’te bin dolar kirası olan evler 500 dolara indi. Kiralar Bahçelievler, Ayrancı ve Kavaklı’da ise geçen yılla aynı düzeyde kaldı. Ankara’nın önümüzdeki yıllarda rant getirecek mevki bence Ankara-Eskişehir yolu olacak." 
     
     YARIN 
Adana, Antalya ve Bursa’da değişen eml k trendleri ve gelişen bölgeler... 




 YAŞAM 

























</TEXT>
</DOC>
