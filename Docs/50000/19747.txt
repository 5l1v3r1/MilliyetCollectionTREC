<DOC>
<DOCNO> 19747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/05/son/sontur14.html </URL>
<DATE> 2001/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaz kıyısında yürüyen Derviş'e İstanbullulardan sevgi gösterisi 
</HEADLINE>
<TEXT>

     Devlet Bakanı Kemal Derviş, Yeniköy sahilinde yürüyerek bir Boğaz turu yaptı. 
     Derviş, kalmakta olduğu Asaf Savaş Akat'ın Yeniköy'deki evinden Akat ile birlikte saat 12 30'da ayrılarak yaklaşık 45 dakika süren birgezi gerçekleştirdi. 
     Gezisi sırasında vatandaşlarla tokalaşan ve küçük çocukları seven Derviş, deniz kıyısındaki Emek Cafe'de yakınları olduğu bildirilen bir grupla oturarak sohbet etti. 
     Derviş'in sahildeki gezisi sırasında bir grup gencin yolun karşı tarafından ''Türkiye size güveniyor Derviş bey'' şeklinde bağırmaları üzerine, Kemal Derviş gençlere el salladı. 
     Bu arada, bir vatandaş ''Sizi Başbakan olarak görmek istiyoruz'' derken, bir başkası da Bakan Derviş'e ''kurtar bizi baba'' diye seslendi. Ayrıca, 10-12 yaşlarında bir çocuğun da Bakan Derviş'e ''doları biraz indirin'' demesi gülüşmelere neden oldu. 
     Sahilde balıkçılarla da kısa sohbetler yapan Derviş, 3 yaşındaki Sinan Aktay adlı çocuğu da kucağına alarak sevdi. Çocuğun annesinin Bakan Derviş'e, ''Oğlum sizi televizyonda portakal yerken gördü ve portakalın çok yararlı bir şey olduğunu düşünerek portakalı çok severek yemeye devam ediyor'' dedi. 
     
     
     






</TEXT>
</DOC>
