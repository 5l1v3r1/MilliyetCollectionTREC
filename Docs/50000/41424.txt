<DOC>
<DOCNO> 41424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/10/son/sonspo04.html </URL>
<DATE> 2001/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
12 Dev Adam Laila'da eğlendi 
</HEADLINE>
<TEXT>

     32. Avrupa Erkekler Basketbol Şampiyonası'nın finalinde Yugoslavya'ya 78-69 yenilerek 2. olan A Milli Takım için Laila'da düzenlenen geceye, Devlet Bakanı Fikret Ünlü de katılırken, oyuncular sabah saatlerine dek eğlendiler. 
     Ortaköy'deki ünlü eğlence mekanına A Milli Takımı oyuncuları ve başantrenör Aydın Örs, ''Semiramis II'' adlı tekneyle denizden geldiler. 
     Basketbolcuların kıyıya çıkmak için teknede beklediği sırada, açıktaki bir tekneden muhteşem bir havaifişek gösterisi sunuldu. 
     Millilerin, teknenin kıyıya yanaşamaması üzerine aktarıldıkları başka bir tekneyle çıktıkları Laila'da, eğlence mekanına özel otomobiliyle gelen takım arkadaşları Mirsad Türkcan ve sporseverler tarafından coşkuyla karşılandılar. 
     Müzik grubu Athena'nın da katıldığı gecede büyük ilgi gösterilen basketbolcular, ''12 Dev Adam'' şarkısını sporseverlerle hep bir ağızdan söylediler. 
     Milli basketbolcular ve başantrenör Örs, daha sonra geceye katılan Devlet Bakanı Fikret Ünlü ile birlikte yemek yediler. 
     Bazı basketbolcuların kız arkadaşlarıyla katıldığı kutlamaya, milli basketbolcu İbrahim Kutluay'ın manken Demet Şener ile gelmesi dikkati çekti. 
     Milli basketbolcuların sabah saatlerine dek eğlendiği geceye, aralarında sanatçıların da bulunduğu çok sayıda sporsever katıldı. 







</TEXT>
</DOC>
