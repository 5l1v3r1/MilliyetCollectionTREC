<DOC>
<DOCNO> 22852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/ekonomi/eko07.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Gönüllü’ düşüş 
</HEADLINE>
<TEXT>

Derviş’in gönüllü iç borç takasının sınırlı olabileceğini açıklaması moral bozdu. Borsa yüzde 4.68 düşerken, faizler iki puan arttı 
     EKONOMİ SERVİSİ 

     Beklentiler bitti, borsada düşüşler hızlandı. Hazine’nin salı günü yaptığı ihalede beklenenin altında borçlanmasının yarattığı tedirginlik ve Devlet Bakanı Kemal Derviş’in gönüllü iç borç takasının sınırlı olabileceğini söylemesi piyasaların moralini bozdu. 
     Özellikle banka hisselerinde gözlenen yoğun satışlar borsayı olumsuz etkiledi. 13.000 puanı birkaç kez deneyen endeks için tüm olumsuz gelişmeler aslında birer bahane olarak kullanıldı. Bir kez daha yükselemeyen borsa düşer’ görüşü doğrulandı. 
     
     Endeks 12 binden döndü 
     İlk seansta 12.704’e kadar çıkan endeks özellikle ikinci seansta yaşanan satışlarla 11.944’e kadar indi. Ancak gün sonundaki alımlarla endeks günü psikolojik direnç olan 12.000 puanın üzerinde kapattı. Hisse senetlerinin değer kaybı yüzde 4.68 olurken, İMKB - 100 Endeksi 591 puanlık düşüşle 12.052’den günü tamamladı. İşlem hacmi ise önceki güne göre yüzde 38.7 azalarak 450.3 trilyona indi. 
     Uzmanlar, piyasalarda yaşanan satışlarda, borçlanma hedeflerine olan güvensizlik, iç borç takası belirsizliği ve siyasi tedirginliğin yarattığı olumsuz havanın etkili olduğunu söylediler. 
     
     Kemal Derviş ne dedi 
     Ekonomiden sorumlu Devlet Bakanı Kemal Derviş, dün Gaziantep’te yaptığı konuşmada, sınırlı bir "Swap" operasyonu istediklerini vurguladı. Derviş, gönüllü yapılacak iç borç takasının gerekmeyebileceğini, ancak sınırlı bir miktar takas yapılabileceğini söyledi. 
     
Bono piyasası tedirgin      Hazine’nin açtığı 6 ve 10 ay vadeli ihalelerde 3.1 katrilyon net satış hedefi bankaların yüksek faiz istemesi üzerine 2 katrilyonda kalınca piyasalar endişeli bir gün yaşadı. Bono faizlerini yükselten bankalar Merkez Bankası’nın açtığı ters repo ihalesinde de yüksek faiz istedi. 
     6 Mart 2002 vadeli k ğıdın yıllık bileşiği üç puan artışla yüzde 75’e çıktı. Hazine’nin piyasada 1.2 katrilyon bırakması üzerine dün Merkez Bankası ters repo ihalesi açtı. 13 Temmuz vadeli ihaleye bankalar yüksek faiz teklifleriyle girince Merkez gelen 541 trilyonluk tekliften sadece 69.4 trilyon lirasını satabildi. İhalede kabul edilen basit faiz yüzde 71.90 oldu. 
     Uzmanlar, bankalar dünkü repo ihalesiyle Merkez’e, günlük vadede yüzde 67 faizle para satabileceklerini, temmuza kadar belirsizliklerle dolu olduğu için faizi yüksek tutacaklarının mesajını verdiğini dile getirdiler. 
     
     Borç takası için Lazard’a yetki verildi 
     Bu arada borç takası konusunda uluslararası yatırım bankası Lazard’ın rapor hazırlayacağı belirtildi. Edinilen bilgiye göre, Bankalar Birliği’nin önümüzdeki günlerde Lazard ile birlikte rapor hazırlayarak bir anlaşma imzalayacak. Lazard’ın raporunu tamamlamasının ardından bankalar takas konusundaki tekliflerini en kısa sürede bitirerek haziran ayının ilk yarısında Hazine’ye ileteceği öğrenildi. 
     



 EKONOMİ 






















</TEXT>
</DOC>
