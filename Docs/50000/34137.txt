<DOC>
<DOCNO> 34137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/27/son/soneko07.html </URL>
<DATE> 2001/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine, Ağustos ayından itibaren borçlanmada politika değiştirecek 
</HEADLINE>
<TEXT>

     Hazine Müsteşarlığı, Ağustos ayından itibaren borçlanma politikalarında değişikliğe gidecek. 
     Hazine Müsteşarlığı'nın internet sitesinde, bir süre günün koşullarına bağlı olarak, daha esnek bir yapı arzeden bir borçlanma stratejisi uygulayacağı belirtilirken, bu kapsamda aylık borçlanma programı yayınlanması uygulamasına ara verileceği duyuruldu. 
     Duyuruda, ihalelerin eskiden olduğu gibi Salı günleri yapılması esas olmakla birlikte, diğer günlerde de ihaleye çıkılabileceği belirtilirken, ''İhalenin koşulları en az bir gün önceden kamuoyuna duyurulacaktır'' denildi. 
     Her ay sonunda, takip eden ayın günlük iç borç ödemelerinin ilan edilmeye devam edileceğinin bildirildiği duyuruda, referans faizi ihalelerinin tarihi ve ihraç edilecek miktarın, her ay sonunda açıklanacağı da kaydedildi. 






</TEXT>
</DOC>
