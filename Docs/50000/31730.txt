<DOC>
<DOCNO> 31730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/son/sontur16.html </URL>
<DATE> 2001/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Recai Kutan, kapatma kararından büyüyerek çıktıklarına inanıyor 
</HEADLINE>
<TEXT>

     Kapatılan Fazilet Partisi'nin Genel Başkanı Recai Kutan, kapatma kararının camialarını küçültmediğini belirterek, ''Bu kapatma kararından büyüyerek çıktık'' dedi. 
     Kutan, Emirgan Beyaz Köşk'te, kapatılan FP'nin İstanbul il ve ilçe yöneticileriyle öğle yemeğinde biraraya geldi. 
     Yemek öncesinde gazetecilere açıklama yapan Kutan, partilerinin bir süre önce ''laikliği ihlal eylemlerinin odağı olduğu'' gerekçesiyle kapatıldığını hatırlatarak, bu kararın ardından gerek Türkiye içinden gerek dışından kararın ''hukuki değil, siyasi olduğu'' şeklinde reaksiyonların ortaya çıktığını söyledi. 
     Kapatma kararının ardından partinin genel idare kurulu, milletvekilleri ve il başkanlarıyla birçok toplantı gerçekleştirdiklerini anlatan Kutan, bu toplantılarda, kararın değerlendirilip, bundan sonra hangi adımların atılacağına ilişkin görüşlerin alındığı ifade etti. 
     Kutan, ''Bu kapatma kararı camiamızı küçültmemiştir. Bu kapatma kararından büyüyerek çıktık'' dedi. 
     Yeni partinin bir an önce kurulması için taleplerin olduğunu kaydeden Kutan, ''Süratle yeni parti kurulması için çalışma içine girdik'' dedi. 
     Mevcut ve eski milletvekillerinden oluşan 120-130 kişinin yeni partinin kurucusu olması için isimlerinin tespit edildiğini ifade eden Kutan, cumartesi gününe kadar kurucular heyetinin belli olacağını, parti programı, tüzüğü ve alternatif isimler arasından hangisinin partinin ismi olacağının belirleneceğini belirtti. Sonraki hafta içinde de, İçişleri Bakanlığı'na müracaatta bulunulacağını anlatan Kutan, bir yandan partinin kurulması için ciddianlamda çalışma yapılırken, diğer yandan Türkiye'deki gelişmelerin yakından takip edildiğini söyledi. 
     ''Parti kuruluşunu tamamlayacağız ve ülke meselelerine sahip çıkacağız'' diyen Kutan, bugün de İstanbul'daki kapatılan FP'nin eski yöneticileriyle yeni partinin kuruluşuyla ilgili görüş alışverişinde bulunacaklarını söyledi. 
     Kutan, bir başka soru üzerine, ''Milli Görüş Hareketi'nin bölünmesi diye bir şey yok. Ayrılan arkadaşlar, yeni parti kurma çalışmaları içindeler. FP içinde olan, birlikte olduğumuz arkadaşlar ana gövdeyi temsil ediyor. Bir ulu ağaç budanmış oluyor, ağaçları budadığınız takdirde o ağaç daha da gelişir'' diye konuştu. 
     FP'nin, TBMM'de en iyi muhalefeti yaptığını, 30'un üzerinde anti-demokratik yasayı Anayasa Mahkemesi'ne götürerek iptal ettirdiğini kaydeden Kutan, muhalefet anlayışlarını ''uzlaşmacı, bağcı dövmek değil üzüm yemek'' olarak nitelendirdi. 
     
     
     
     
     
     
     
     







</TEXT>
</DOC>
