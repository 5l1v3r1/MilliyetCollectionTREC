<DOC>
<DOCNO> 32546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/son/sonspo11.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Milan'ın yıldızlarından Terim'e övgü... 
</HEADLINE>
<TEXT>

     AC Milan takımının yıldız futbolcuları Filippo Inzaghi ve Andrei Shevchenko, teknik direktörleri Fatih Terim'e övgüler yağdırdılar. 
     Kırmızı-seyahlı kulübün yıldız futbolcuları Milanello'da düzenledikleri basın toplantısında ''Çok iyi bir takım oluşturuldu. Hepimiz kazanmak için buradayız. Ligin başlaması için sabırsızlanıyoruz'' dediler. 
     Ukraynalı futbolcu Shevchenko, yeni teknik direktörleri Fatih Terim hakkında yaptığı değerlendirmede ''En iyi özelliği, güçlü karakteri. Kendisini 2 gündür tanıyorum ama içindeki gücü bize hemen yansıttı'' yorumunu yaptı. Shevchenko, Fatih Teim ile birlikte yaratılacak olan yeni Milan'ın geçmiş sezonlardan farkının, 'maç sırasında istendiği zaman ritmi değiştirebilme özelliği' olacağını da bildirdi. FC Juventus'tan transfer edilen Inzaghi ise basın mensuplarının ''Bundan önce çalıştığın teknik adamlarla Terim'i kıyaslar mısın'' biçimindeki bir soruya, ''Tek fark, İtalyanca'yı iyi konuşamaması. Kendi kariyeri ve Milan için doğru zamanda geldi'' diye yanıt verdi. Inzaghi, daha önce Fatih Terim hakkında söylediği sözleri basının çarpıttığını belirterek, Terim ile aralarında herhangi bir sorun olmadığını kaydetti. 
     AC Milan takımının 2 forvet elemanı, şu anda İtalyan liglerindeki en iyilerin kendi kadrolarında bulunduğunu söylediler. Lideki en güçlü hücum oyuncularına sahip olduklarını savunan 2 yıldız, ''Rui Costa, bir hücum oyuncusu için İtalyan liglerindeki en büyük orta alan futbolcusu. Onunla birlikte yapamayacağımız hiçbir şey yok'' diye konuştular. 
     Ukraynalı futbolcu Shevchenko da Rui Costa ile ilgili olarak, ''Bana göre bu sezon yapılan transferlerle hiçbir eksiğimiz kalmadı. Rui Costa'nın transferinde başkanımız ve İtalya Başbakanı Silvio Berlusconi bizim de görüşümüszü aldı. Rui Costa ile uyum sağlayıp sağlayamayacağımızı sordu. Bizim için Rui Costa çok önemliydi. Berlusconi bize onu armağan etti. Transferden ilk haberi olan bendim. Ama herhangi bir biçimde başkanla olan konuşmalarımızın ayrıntılarını söyleyemem'' dedi. 






</TEXT>
</DOC>
