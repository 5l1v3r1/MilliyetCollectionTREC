<DOC>
<DOCNO> 2833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/son/sontur18.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin Fransa nezdindeki Büyükelçisi Sönmez Köksal Ankara'ya çağrıldı 
</HEADLINE>
<TEXT>

     Fransa Ulusal Meclisi'nde sözde Ermeni Soykırım Yasa Tasarısı'nın kabul edilmesi konusunda hükümet bir açıklama yaptı. Açıklamada, Türkiye Cumhuriyeti Hükümeti'nin Fransa Hükümeti'ni bu yasayı etkisiz hale getirmek maksadıyla harekete geçmeye bir kez daha davet ettiği belirtilerek, Türkiye Cumhuriyeti'nin Fransa nezdindeki Büyükelçisi Sönmez Köksal'ın danışmalar için Ankara'ya çağrıldığı bildirildi. 
     Hükümet açıklaması şöyle 
     'Fransa Ulusal Meclisi, tüm uyarılara rağmen bugün tarih ve insanlık önünde vahim bir hata içine düşerek, sözde Ermeni Soykırımı Yasa teklifini kabul etmiştir. 
     Türkiye Cumhuriyeti Hükümeti, Türkiye'yi hiçbir zaman işlemediği soykırım suçuyla ithama cüret eden ve tarihi gerçekleri hiçe sayan Fransa Parlamentosu'nun bu kararını şiddetle kınamakta ve yasayı bütün sonuçlarıyla reddetmektedir. Milletimizin infialle karşıladığı bu yasa, Türkiye-Fransa ilişkilerine büyük ve kalıcı zarar verecek ve ilişkilerimizde ciddi bir krize yol açabilecektir. Bu gelişme, bölgemizdeki barış ve istikrar ortam ve arayışlarına da olumsuz etki yapacaktır. Bunların sorumluluğu Fransa'ya ait olacaktır. Türkiye Cumhuriyeti Hükümeti, Fransa Hükümeti'ni bu yasayı etkisiz hale getirmek maksadıyla harekete geçmeye bir kez daha davet etmektedir.Türkiye Cumhuriyeti'nin Fransa nezdindeki Büyükelçisi Sayın Sönmez Köksal danışmalar için Ankara'ya çağrılmıştır.' 




</TEXT>
</DOC>
