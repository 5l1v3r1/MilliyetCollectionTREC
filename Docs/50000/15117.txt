<DOC>
<DOCNO> 15117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/07/son/soneko05.html </URL>
<DATE> 2001/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamuda taşıt saltanatına son...Genel Müdürler taksiye... 
</HEADLINE>
<TEXT>

     Devletteki taşıt saltanatı bitiyor. Maliye Bakanlığı'nca hazırlanan taşıt genelgesiyle makam aracı kullanımı ciddi şekilde sınırlanıyor. 
     Genel müdürler ve daha alt kademelerdeki kamu görevlilerinin makam aracı kullanımına son veriliyor, şoför kadrolarındaki şişkinlik ve akaryakıt israfı da önleniyor. 
     Bakan Sümer Oral'ın talimatıyla Maliye Bakanlığı tarafından hazırlanan kamuda taşıt kullanımına ilişkin yeni düzenlemenin esasları belli oldu. Başbakanlık genelgesiyle uygulamaya konulması beklenen esaslar, son yıllarda taşıt kullanımına disiplin getirerek, bu alandaki savurganlığı önleyecek en kapsamlı ve en önemli düzenlemelerden birisi olarak niteleniyor. 
     Maliye Bakanlığı'ndan alınan bilgiye göre, yeni düzenlemeyle kurumların ellerinde bulunan binek ve station wagon tipi araçların en az yüzde 30'u tasfiye ediliyor. Taşıt Kanunu'na ekli 1 ve 2 sayılı cetveller ile Milli Savunma Bakanlığı, Jandarma Genel Komutanlığı, Emniyet Genel Müdürlüğü ve istihbarat birimlerince münhasıran güvenlik, asayiş, trafik ve istihbarat hizmetlerinde kullanılanlar ile koruma altında bulunan kişilere tahsisli olan taşıtları hariç tutan düzenlemeyle şu esaslar getiriliyor 
     -Kamuda makam aracı kullanımı ciddi bir şekilde sınırlandırılıyor Genelgenin yürürlüğe girmesinin ardından sadece Taşıt Kanunu'nda sayılan kişiler makam aracı kullanabilecek. 
     -Şoförün şoförle taşınması uygulaması sona erecek Halen kamudaki makam şoförleri, başka bir şoför aracılığı ile evden alınıyor. Daha sonra makam aracını binilip, kamu görevlisinin evine gidiliyor. Akşam da bunun tersi yapılıyor. 
     -Kamu taşıtlarından servis aracı olarak yararlanması öngörülenlerin sabah-akşam geliş ve gidişleri, ikametgahları aynı yerde veya birbirine yakın güzergahta bulunanlar dikkate alınarak, tek bir taşıtla gerçekleştirilecek. 
     Yeni uygulama ile makam aracı kullanımı son bulan genel müdürler, taşıt havuzunda bulunan araçlarla işe gidip gelecek. Ancak, taşıtlar tek bir genel müdür yerine aynı lojmanda oturan veya birbirine yakın yerde bulunan birkaç genel müdürün işe geliş-gidişini temin edecek. 
     Genel müdürler, isterlerse servis aracı yerine işe geliş-gidişlerde parası devletçe karşılanmak üzere ticari taksi kullanacak. 
     -Kamu görevlileri, gün içinde görev için bir yere giderken de, havuzdaki servis araçlarını kullanacak. 
     Böylece, bir kamu görevlisinin 2-3 makam aracı alması yasaklanırken, getirilen yasağın İGEME, İhracatçı Birlikleri veya vakıflar gibi çeşitli kuruluşlara ait yabancı marka araçlarla delinmesi de önlenecek. 
     -Kamu taşıtları resmi hizmetlerin yerine getirilmesi amacıyla kullanılacak ve bu taşıtlar özel işlerde, tatil günlerinde ve servis aracı olarak kullanılamayacak. Hiçbir makamın, birimin ve şahsın kullanımına tahsis edilemeyecek ve bu amaçla bekletilemeyecek. 




</TEXT>
</DOC>
