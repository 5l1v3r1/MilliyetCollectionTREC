<DOC>
<DOCNO> 41568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/son/sondun27.html </URL>
<DATE> 2001/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Manhattan'ın güneyi boşaltılıyor 
</HEADLINE>
<TEXT>

     New York Belediye Başkanı Rudolph Giuliani, Manhattan'ın güneyinin boşaltılmasını istedi. 
     Giuliani, NY1 televizyonuna yaptığı açıklamada, herkesten sakin olması ve Manhattan'ın güney kesimini boşaltmasını isteyerek, çok sayıda can kaybı olduğunu belirtti. Herhangi bir uyarı ya da tehdit alınmadığını belirten Giuliani, ''İnsanlar Dünya Ticaret Merkezi'nden atlıyordu. Çok korkunç, korkunç bir durum'' dedi. 
     
     New York'ta 'Pearl Harbor' manzarası 
     New York'ta bu sabah saldırıya uğrayan Dünya Ticaret Merkezi ve çevredeki binalar ile bölgede olay sırasında en az 15 bin kişinin bulunduğu, Ticaret Merkezi'nin içinde bulunan kişilerin çoğunluğunun binalar çökmeden çıkamadığı bildirildi. 
     Televizyonlar, olayı ''ABD saldırıya uğradı'' başlığıyla veriyorlar. Ülkede, ''Pearl Harbor'' benzeri bir manzara görülüyor. 
     
     2 uçak kayboldu 
     Amerikan Airlines uçak şirketi, bugünkü trajik olaylarda Boeing 757 ve Boeing 767 tipi iki uçağının kaçırılarak kullanıldığını açıkladı. Şirket, Boston'dan Los Angeles'e giden ve 81 yolcu, 2 pilot ve 9 kişilik mürretbat bulunan Boeing 767 ile Washington Dulles'den Los Angeles'a giden ve 58 yolcu ile iki pilot ve 4 kişilik mürettebat taşıyan Boeing 757 uçağının kaybolduğunu belirtti. Bu uçaklardan birinin New York'taki Dünya Ticaret Merkezi'ne yönelik saldırıda kullanıldığı ifade edildi. United Airlines da Newark'tan San Francisco'ya giden uçağın Pittsburgh yakınında düştüğünü doğruladı. 
     
     Kanada da hava sahasını kapattı 
     Bu arada, ABD'den sonra Kanada da hava sahasını tüm uluslararası uçuşlara kapattı. 






</TEXT>
</DOC>
