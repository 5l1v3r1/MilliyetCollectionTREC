<DOC>
<DOCNO> 43061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/son/sontur01.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Aksaray'da 2 katlı bir pansiyon çöktü 
</HEADLINE>
<TEXT>

     Alınan bilgiye göre, saat 04.40 sıralarında Aksaray'daki Çınar Pansiyon çöktü. Pansiyonda 50 kişinin kaldığı, enkaz altında çok sayıda kişinin bulunduğu bildirildi. 
     Kurtarma faaliyetlerine itfaiye ekipleri ile Arama Kurtarma Derneği'nin AKUT katıldı. 
     Enkazdan yaklaşık 10 kişi yaralı olarak çıkarıldı. Namık Kemal Mahallesi Küçüklanga Sokak'taki Çınar Pansiyon ile bitişiğinde yer alan 2 katlı bina, saat 04.40 sıralarında İstanbul Metrosu inşaatına çöktü. 
     Pansiyonun ikinci katında kalanlardan yaklaşık 10 kişi, itfaiye ekiplerince yaralı olarak kurtarıldı. Bu kişiler, daha sonra Haseki Hastanesi'ne kaldırılarak tedavi altına alındı. 
     Olay yerine AKUT'un da çağrılmasıyla binanın enkazı altında kalanlara ulaşılmaya çalışılıyor. 
     Bu arada, bacağı kiriş altında kalan bir kişinin kurtarılabilmesi için olay yerine cerrah çağrıldı. 
     Öte yandan itfaiye ekipleri, enkaz altında sağ olanların seslerini duyduklarını belirterek, kurtarma çalışmalarının titizlikle sürdürüldüğünü bildirdiler. 
     Pansiyonun sahibi Ali Çınar, binada yaklaşık 40 kişinin kaldığını belirterek, enkazın altında 5'i yabancı, 6 kişinin bulunduğunu bildirdi. 
     İstanbul Metrosu inşaatı nedeniyle defalarca belediye yetkilileriyle görüştüğünü anlatan Çınar, ancak gelen mühendislerin binadaki çatlaklara baktıktan sonra ''Bunları sıvayın. Bina sağlam'' dediklerini kaydetti. 
     Metro inşaatını yürüten şirketin yetkililerini de ''duyarsız'' davranmakla suçlayan Çınar, ''Bedelini ödeyecekler ama canlar önemli''dedi. 
     Olayın ardından Haseki Hastanesi'ne kaldırılan ve ayakta tedavi gördükten sonra taburcu edilen yaralıların isimleri şöyle 
     Sibel Çınar 20 , Ayşe Çınar 30 , Seda Çınar 1 , Murat Çınar 23 , Gamze Çınar 3 , Emine Çınar 20 , Ali Çınar 34 , Mehmet Çınar 28 , Gülden Ateş 19 , Halil İbrahim Ateş 23 , Hüseyin Ateş 1 ile İran uyruklu Umut İrani 19 , Benzur Mensuri 26 , Seyit Hüseyin 19 ve Seyit Hasan 23 . 
     Cerrahpaşa Tıp Fakültesi Hastanesi'nde ise Mehmet, Hatice ve Ayşegül Ateş'in tedavi gördüğü belirtilerek, yaralıların sağlık durumlarının iyi olduğu bildirildi. 
     Bu arada olayda yaralananlardan Çınar ailesi bireylerinin Çınar Pansiyon'un bitişiğinde çöken binada kaldıkları, Ateş ailesinin de misafir olarak yanlarında bulunduğu, İran uyrukluların ise pansiyonda kaldığı öğrenildi. 
     Kurtarma çalışmalarına devam eden itafiye yetkililerinden İstanbul Büyükşehir Belediyesi İtfaiye Daire Başkanı Sabri Yalın, Aksaray'da çöken pansiyonun enkazı altında 1 kişinin ölü olduğunu, 1'i kurtarılmak üzere 2 kişinin de canlı bulunduğunu bildirdi. 







</TEXT>
</DOC>
