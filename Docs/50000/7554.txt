<DOC>
<DOCNO> 7554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/17/yazar/sazak.html </URL>
<DATE> 2001/02/17/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
5'li mektup 
</HEADLINE>
<TEXT>

     CHP'de eski genel başkanların, Baykal'a ilettikleri "uyarı mektubu" haziran kurultayına göre şekillenecek "yeni parti"nin sinyali olabilir mi 
     5'li mektupta Erdal İnönü imzasının da bulunması genel merkezin "örgüt operasyonları"ndan rahatsız olan parti tabanında ciddi bir dalgalanma yarattı. 
     1993 yazında Demirel'in Çankaya'ya çıkması üzerine parti liderliğini ve hükümetteki başbakan yardımcılığı görevini Karayalçın'a bırakarak aktif siyasetten çekilen İnönü, yıllar sonra yeniden "sahne"ye çıktı. 18 Nisan 1999 seçimlerinde CHP'nin Meclis dışında kalması üzerine kurultayda göreve çağrılan Erdal Bey, "kendisinden daha genç olanlara fırsat tanımak" üzere başkanlığı bıraktığını, bu kararını değiştirmeyeceğini açıklamıştı. 
     İnönü dönmeyince Baykal'ın yerine Altan Öymen seçildi. 
     Geçen sonbaharda Deniz Bey'in ayak sesleri işitilmeye başladığında eski çalışma arkadaşları Anadoluhisarı'ndaki yalıya gittiler. Sevinç Hanım'ın da itirazıyla Erdal Bey direndi, "Olmaz" dedi. Kurultayı Baykal kazandı. 
     CHP'de yine dalgalanma yaşanıyor. 
     Örgüt operasyonları, üye yazımları ve ihraçlar nedeniyle, parti içi kanatlarda "tasfiye" kaygısı başladı. 
     Türkiye'nin yoksulluk ve yolsuzluk sarmalında dibe vurduğu bir sırada ülkenin ve mazlum halkın "garantör partisi" olması gereken CHP kendi iç sorunlarının girdabında debeleniyor. Yine kavga yine kurultaylar süreci .. Yetmiyor, DSP ve CHP'den sonra 3'üncü partinin sancıları çekiliyor. 
     SHP - CHP birleşmesine solda bütünleşme adına gidilmemiş miydi 
     Erdal Bey'i siyasete ısındırma çabasının ardında, SHP'yi yeniden canlandırma, ya da eski parti temelinde yeni bir oluşuma gidilmesi hesapları gözleniyor. 
     Nitekim, Ankara'daki 5'li toplantıda, Baykal'ın niyetlerinden söz edilirken, "SHP - CHP ayrımı yaratılarak, eskileri tasfiye planı"nın tartışılması önemlidir. 
     Ancak haziran ayındaki CHP kurultayından önce yeni parti konusunda "düğmeye basılması" beklenmiyor. 5 liderin, aralarından bir ismi ya da Baykal'a karşı güçbirliği yapılarak çıkarılacak "genç, yeni bir adayı" kurultaya hazırlamaları da olasıdır. 
     Erdal Paşa'yı da ikna ederek Ankara'da toplanan "CHP MGK'sı"nın Baykal'a verdikleri uyarı mektubu şimdilik "parti içi demokrasi" mesajı taşıyor. "Anadolu solu" çıkışıyla başlayan "sağa açılma" tartışmasına girilmemiş. Karayalçın, "Sayın Baykal'ın söylemi bir tatlandırıcı, Türkiye'de insanlar aç, işsiz ve sosyal demokrasiden çözüm beklerken, onlara Şeyh Edebali'den söz etmek bir şey kazandırmaz" derken partinin ideolojisi ve doğrultusuyla ilgili görüşmelerin yönetimde yapılmasını savunuyor. 
     Öymen ise, tasfiye ve ihraçlardan rahatsız. 
     CHP'deki iç çekişmelerin faturasını halk ödüyor. 
     5 eski genel başkan, gelişmelerden rahatsız olduklarına göre "uzlaşı"yı sağlamak Deniz Bey'e düşer. 
     Keşke bundan sonraki buluşmaya ev sahipliğini Baykal yapabilse. Solda üçüncü parti, bölünerek küçülmenin son perdesidir. 
     
     





HADEP nereye 


Başbuğ'un serveti 


Lekeli koltuk... 


'IMF'nin körlüğünü telafi edeceğiz' 


TGRT’de bir Özal mı 


Barışın ilmiği kimin elinde .. 


Olağandışı olağan 


Organizasyon özürlülere 


Yılmaz "Sivil yönetim güçsüz" 


Beyin katliamı 


HADEP'te devrim 


Hedef sadece askeri değil 


EGS'de ortak satışları... 


Bakan olmanın dayanılmazlığı 


5'li mektup 


Yitik savaşların yaralıları 


Köprü geçişi bedava olsa trafik rahatlar 


Hayrattır - ihtiyacın varsa çekinme al... 


</TEXT>
</DOC>
