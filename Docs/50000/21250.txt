<DOC>
<DOCNO> 21250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/ekonomi/eko10.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa programın uygulamasını bekliyor 
</HEADLINE>
<TEXT>

Belçika Maliye Bakanı Reynders, AB’nin de uygulamayı görmek istediğini belirterek, Politikayla ekonomi arasında ayrım olmalı dedi 
     Belçika Maliye Bakanı ve Euro Grubu Başkanı Didier Reynders, Türkiye’nin ekonomik programına destek verdiklerini belirterek, "Uluslararası planda da sizlerle birlikteyiz. AB ulusal programın uygulanmasını görmek istiyor" dedi. Dün, Maliye Bakanı Sümer Oral ile birlikte, Büyük Ankara Oteli’nde ortak bir basın toplantısı düzenleyen Reynders, Türkiye’nin açıkladığı ulusal programın tamamen Türk Hükümeti tarafından ortaya konulduğunu söyledi. 
     
     Uygulama önemli 
     Konuk Bakan, "AB de bu programın iyi şekilde uygulanmasını görmek istiyor. IMF ve Dünya Bankası’nın da desteğiyle bunun daha iyi uygulanacağına inanıyoruz. Sizlere ve programınıza çok güveniyoruz. Güzel bir program" dedi. Dün sabah Devlet Bakanı Kemal Derviş ile de sabah kahvaltısında biraraya gelen Belçika Maliye Bakanı, bir programa sahip olmanın önemli, ama uygulamanın çok daha önemli olduğunu vurguladı. Reynders, "Politika ve ekonomi arasında kesinlikle ayrım olmalı. Bu benim ülkemde de çok önemli" diye konuştu. Reynders, Türkiye’nin Avrupa ailesinin üyesi olacağına inandığını, Türkiye ile ilgili düşüncelerini IMF ve Dünya Bankası toplantılarında da dile getireceklerini belirtti. 
     
     Protokol sorunu yok 
     Maliye Bakanı Sümer Oral da, Belçikalı bakanın ziyareti ile ilgili olarak yaptığı açıklamada, öncelikle bakanın karşılanması konusunda protokol sorunu yaşanmadığını belirtti. Oral, "Öyle bir şey yok. Ben kendisini karşılamak istiyordum ama Ankara’da olduğum takdirde bu olacaktı. Karşılanışı konusunda protokolde bir eksiklik yok" dedi. diye konuştu. 
     Belçika’nın 1 Temmuz’dan itibaren Avrupa Birliği Dönem Başkanlığını üstleneceğini kaydeden Bakan Oral, "Sayın Bakan, Euro grubunun başkanı da olarak, aday ülkelerle temasta bulunarak görev alacakları döneme ilerliyor" dedi. 
     



 EKONOMİ 



























</TEXT>
</DOC>
