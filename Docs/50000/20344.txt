<DOC>
<DOCNO> 20344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/09/son/sondun20.html </URL>
<DATE> 2001/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortadoğu'da şiddet ve gerginlik patlama noktasında 
</HEADLINE>
<TEXT>

     Ortadoğu'da şiddet ve gerginlik giderek artıyor. Önceki gün 4 aylık Filistinli bir bebeğin İsrail saldırısında öldürülmesinin ardından Katyuşa roketleri ve uçaksavar yüklü geminin Gazze'ye giderken ele geçirilmesi ve bugün 2 İsrailli gencin Batı Şeria'da feci şekilde öldürülmesiyle tehlikeli bir tırmanış başladı. 
     Güvenliği sağlama gerekçesiyle İsrail Ordusu'nun giderek sertleşen saldırılarının büyük bir katliama dönüşmesinden endişe ediliyor. 
     Ha'aretz gazetesinde yayınlanan bir yorumda, bir an önce barış masasına dönülecek önlemler alınmaması halinde bunun çok ciddi sonuçları olacağı belirtilerek, ''Şu anda yaşanan şiddet bölgeyi görülmemiş ölçüde tehlikeli hale getiriyor. Radikal dinciler giderek güçleniyor. Zayıf olduğumuz için değil, Arap koalisyonunun tepkisini başka hiçbir türlü yok edemeyeceğimiz için masaya oturmalıyız'' ifadeleri kullanıldı. 
     Ancak son olaylarla tepkisini kontrol edemez hale gelen İsrail'deki aşırı sağcılar açıkça ''tek çözüm savaş'' demeye başladı. 
     Bu kesim, Filistinlilerin tek amacının İsrail'i haritadan silinceye kadar savaşmak olduğuna inanıyor ve daha fazla güçlenmelerine izin verilmeden üzerlerine gidilmesi gerektiğini savunuyor. 
     
     Uçaksavar tehdidi 
     Dün Gazze'ye gizlice gitmeye çalışırken ele geçirildiği belirtilen gemideki silahlar aşırı sağcıların tezini, güvenlik konusunda son derece hassas olan İsrail kamuoyu nezdinde güçlendirdi. 
     Başbakan Ariel Şaron'un dün, daha önce 3 kez Gazze'ye gizlice aynı nitelikte silah sokulduğunu açıklamasının ardından İsrail gazeteleri bugün sözbirliği etmişçesine, ''Filistinlilerin elinde Katyuşalar ve uçaksavarlar var'' başlığı ile çıktılar. 
     Ma'ariv gazetesi, Sivil Havacılık Örgütü'nün, Gazze ve Batı Şeria üzerinde uçan uçakların inerken Filistin uçaksavarlarının hedefi olması olasılığına karşı bir uyarı yayınlayarak, önlem aldığını yazdı. 
     Buna göre, bu yönde bir istihbarat alınması halinde uçaklar en az 2 kilometre yükseklikte uçacaklar ve ancak Yeşil Hattı geçtikten sonra hızla alçalarak Ben Gurion havaalanına inecekler. 
     Lübnan'da Hızbullah'ın İsrail kentlerine karşı etkili şekilde kullandığı Katyuşa roketlerinin ise Gazze ve Batı Şeria'dan ateşlenmesi halinde İsrail'de pek çok kentte hayatı cehennneme çevirmelerinin mümkün olduğu belirtiliyor. 
     
     Yerleşim yerleri kavgası 
     Tekoa Yahudi yerleşim merkezinde yaşayan 14 yaşındaki iki gencin feci ölümü de Filistinlilerin İsrail yerleşim merkezlerini hedef haline getirme stratejisinin yeni bir adımı olarak yorumlandı. 
     Filistinli aşırı gruplar, Filistin Lideri Yaser Arafat'ın kesin talimatına rağmen merkezlere top ateşini sürdüyor. 
     İntifadanın nedenini araştırmakla görevli uluslararası komisyonun, ateşkesi Yahudi yerleşim merkezlerinin inşasının dondurulması koşuluna bağlamasının ardından bu konuda iki taraf arasındaki söz savaşı da sürüyor. 
     Filistinli yetkililer, Yahudi yerleşim merkezleri ile İsrail'in işgal ettiği toprakların oranını her gün artırdığına işaret ederken, Şaron, yabancı gazetecilere dün yaptığı açıklamada, ''Onlar işgal altındaki topraklar değil, itilaflı topraklardır'' diyerek, pek çok İsrailliyi bile şaşırttı. 
     

</TEXT>
</DOC>
