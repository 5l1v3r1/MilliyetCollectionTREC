<DOC>
<DOCNO> 4988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/01/son/soneko04.html </URL>
<DATE> 2001/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmit Körfez Geçici ihalesi iptal edildi 
</HEADLINE>
<TEXT>

     Bayındırlık ve İskan Bakanı Koray Aydın, ihaleye teklif veren iki konsorsiyumun yabancı ortağının da Fransız şirketleri olması nedeniyle, İzmit Körfez Geçişi projesi ihalesinin iptal edildiğini açıkladı. 
     Koray Aydın, açıklamasında, ülke olarak son günlerde yaşanan ve Türkiye-Fransız ilişkilerinin geleceğini belirleyecek sözde soykırım yasasının engellenmesi yönündeki çabalara olumlu cevap alınmadığı takdirde Fransa’ya karşı yaptırımların uygulanacağının daha önceden kamuoyuna duyurulduğunu belirterek, şu görüşlere yer verdi 
     "Fransız Cumhurbaşkanlığı’nca sözde soykırım yasasının onaylanmasından sonra bakanlığımızca İzmit Körfez Geçişi projesi ihalesi yeniden gözden geçirilmiş olup, ihaleye teklif veren iki konsorsiyumun yabancı ortaklarının da Fransız şirketleri olması nedeniyle İzmit Köfez Geçişi Projesi ihalesinin iptaline karar verilmiştir. 
     Hükümetimizin Fransa’ya uyguladığı yaptırımlar devam ettiği sürece, bakanlığımız konuyla ilgili kararlı tutumunu büyük bir titizlik ve hassasiyetle sonuna kadar sürdürecektir. Türk ve dünya kamuoyuna duyurulur." 
     İstanbul-İzmir otoyolunun en gözde bölümünü oluşturan Anadolu Otoyolu-Dilovası ayrımı-Orhangazi İzmit Körfez köprüsü dahil otoyolunun 0-44 kilometreleri arası Körfez geçişi ve otoyol yapımı işinin ihalesi, 30 Kasım 2000 tarihinde basına açık olarak gerçekleştirilmiş ve ihaleye Bouygues S.A.-Vinsan A.Ş. ile İ.B.K.O. Consortium-Tekfen İnşaat ve Tesisat A.Ş. Ortak Girişim grupları teklif vermişlerdi 




</TEXT>
</DOC>
