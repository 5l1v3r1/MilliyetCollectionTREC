<DOC>
<DOCNO> 47932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/son/sontur11.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Patlama kaçak elektrik çekmeye çalışırken meydana gelmiş... 
</HEADLINE>
<TEXT>

     Bağcılar'da, pazar yerindeki patlamanın, yüksek gerilim hattından kaçak elektrik alınmak istenmesi sırasında meydana geldiği bildirildi. 
     Göztepe Mahallesi Maslak Caddesi üzerine kurulan pazarda, saat 12.30 civarında patlama sesi duyuldu. Burada, yüksek gerilim hattının altında lahana satan pazarcı Mehmet Emin Güneş 17 yanarak ağır yaralandı. Güneş, Cerrahpaşa Tıp Fakültesi Hastanesi'ne kaldırılarak tedavi altına alındı. 
     İlk anda patlamanın nedeninin belirsizliği ve şüpheli durum üzerine, İstanbul Emniyet Müdürü Hasan Özdemir de olay yerine gelerek incelemelerde bulundu. 
     Özdemir, ilk incelemelere göre, patlamanın yüksek gerilim hattıyla suyun temasından kaynaklandığının belirlendiğini, ancak bomba uzmanı ekiplerin incelemesinin sürdüğünü kaydetti. 
     Uzman ekiplerin incelemeleri sonucu, pazar çadırını ışıklandırmak amacıyla akım alabilmek isteyen pazarcı Mehmet Emin Güneş'in yüksek gerilim hattına tel attığı, yerin ıslak olması nedeniyle de cereyana kapıldığı bildirildi. 
     Bu sırada büyük bir gürültü işitilirken asfaltın yarıldığı ve Güneş'in de akıma kapılarak yaralandığı belirtildi. 
     Olay üzerine bölgedeki elektrik kesilirken, TEDAŞ tarafından görevlendirilen teknik elemanların incelemeleri de sürüyor. 
     






</TEXT>
</DOC>
