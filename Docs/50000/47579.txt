<DOC>
<DOCNO> 47579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/son/sontur05.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Krizde bu yıl tatile gidemedik.. 
</HEADLINE>
<TEXT>

     Türkiye Seyahat Acentaları Birliği'nin TÜRSAB yaptığı araştırmaya göre, iç turizm seyahat pazarında, seyahat acentaları aracılığıyla tatile çıkan yerli turist sayısının yüzde 40 oranında düştüğü bildirildi. 
     A.A muhabirinin edindiği bilgiye göre, TÜRSAB'ın Türk vatandaşlarına yönelik olarak gerçekleştirdiği ''İç Turlar Seyahat Pazarı Araştırması''na göre seyahat acenteleri aracılığıyla tatile çıkan yerli turist taksitle tatil yaptı. 
     Araştırma sonuçlarına göre, yerli turist sayısının yüzde 40 oranında düştüğü bildiren TÜRSAB yetkilileri, bu daralmanın temel nedeninin Türkiye'de yaşanan ekonomik krizin yanısıra, artan dış talebin konaklama tesislerini dış pazarlara yönlendirmesi, bu nedenle de iç pazara yönelik fiyatların artması olduğu kaydedildi. 
     Bu sonucun, iç turizm pazarına yönelik çalışan acentelerin pazarlama ve satış ayağında önemli bir zayıflamaya neden olacağı belirtilerek, bunun uzun vadeli etkisinin ise turizmin Türkiye'de çeşitlenmesine vuracağı darbe olacağı bildirildi. 
     Ülkelerde turizmin çeşitlenmesinde öncü gücün her zaman iç turizm olduğuna dikkat çekilen araştırmada, bir turizm bölgesinde keşfedilmeyen bölgelerin ve değerlerin ortaya çıkarılması önce iç pazarın o bölgeye ilgi duymasıyla olabileceği ifade edildi. 
     İç turizmdeki daralmadan en çok Karadeniz ve Güneydoğu Anadolu gibi yörelerin etkileneceğini belirten TÜRSAB yetkilileri, böylece bu bölgelerin dış pazara açılma olgunluğuna erişme süreçlerinin ileri bir tarihe erteleneceğine dikkati çektiler. 
     
     Yerli turist deniz seviyor 

     TÜRSAB anketi sonuçlarına göre, seyahat acenteleri aracılığıyla tatile çıkan yerli turistlerin yüzde 68'i Ege ve Akdeniz'de tatil yaparken, yüzde 62'si deniz, güneş ve kum tatilini tercih etti. 
     Kültürel turların payı yüzde 22, spor, termal gibi diğer seyahat türlerini tercih etme oranının ise yüzde 5'in altında kaldığına dikkat çekildi. 
     Seyahat acentaları müşterilerinin yüzde 52'sinin ödemelerini taksitle yaptığı belirtilen anket sonuçlarına göre ödemelerde en çok kredi kartıyla taksitlendirme tercih ediliyor. 
     İç tur pazarında seyahat acentelerinin müşterilerinin yüzde 40'ını ücretlilerin oluşturduğu ifade edildi. Seyahat acentalarıyla tatile çıkan yerli turistlerin yüzde 22'sini emekliler, yüzde 11'ini ücretliler, yüzde 32'sini çocuklu, yüzde 40'ını ise çocuksuz çiftler oluştururken, seyahat acentaları kanalıyla tatil yapanların yüzde 41.5'i 5 yıldızlı otelleri tercih etti. 
     






</TEXT>
</DOC>
