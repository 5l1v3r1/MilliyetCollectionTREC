<DOC>
<DOCNO> 28005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/yasam/yas01.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir facia yine ucuz atlatıldı 
</HEADLINE>
<TEXT>
Ölümü beklerken itfaiye geldi.. 
Hasan Yücel Evren'in evinde dün sabah yangın çıktı. Oğlu ve eşi kaçabildi, o ise protez bacağı yüzünden oturup ölümü bekledi.. Ama, itfaiye önce yetişti.. 
     TAHSİN AKSU, HALUK ATALAY İstanbul 

     Fatih'te dün sabah çıkan bir yangında, mutlak bir facia itfaiye erlerinin olağanüstü çabaları sonucu mutlu sonla atlatıldı.. 
     TCDD'de Yol Bakım Atölyesi Müdürü olarak görev yapan İnşaat Mühendisi Hasan Yücel Evren, 15 yıl önce, 1986'da Diyarbakır'da geçirdiği tren kazasında sağ bacağını kaybetti. 
     Kaza nedeniyle beyninde ödem oluşan Evren, psikolojik sorunları nedeniyle Bakırköy Ruh ve Sinir Hastalıkları Hastanesi'nde tedavi gördü. Ve 15 yıldır protez bacakla yaşayan Evren, dün sabaha karşı yine ölümle burun buruna geldi. Evren'in eşi ve oğlu ile oturduğu Aksaray Caddesi'ndeki binanın ikinci katında bulunan Saraçoğlu Tekstil'de yangın çıktı. 
     
     Eşinin bileği kırıldı 
     Elektrik kontağının yol açtığı sanılan yangın, çevrede büyük panik yarattı. Alt katı alevler sararken, Evren, eşi Ayşe 49 ve 11 yaşındaki oğlu B.'nin oturduğu 3'üncü katı da yoğun dumanlar kapladı. Bu dumanlara rağmen Ayşe Evren ve oğlu, dışarı çıkmayı başardı. 
     Baba Hasan Yücel Evren ise, protez bacağı nedeniyle hareket edemediğinden, koltuğuna oturup 'ölümü beklemeye' başladı. 
     Ancak itfaiye erleri, Azrail'den hızlı davrandı. Kısa sürede olay yerine gelen itfaiye ekipleri önce yangına müdahale etti. Bir itfaiye eri de, uzatılan merdivenle 3'üncü kata çıktı ve baba Evren'i ölümün elinden çekip aldı. Haseki Hastanesi'ne kaldırılan Evren'in eşinin sağ bileğinde kırık olduğu öğrenildi. Baba ile oğlu ise tedavilerinin ardından taburcu edildi. 
     
     
     



 YAŞAM 

















</TEXT>
</DOC>
