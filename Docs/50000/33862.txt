<DOC>
<DOCNO> 33862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/ekonomi/eko07.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom’a iki yıl vade biçildi 
</HEADLINE>
<TEXT>

     Ekonomiden sorumlu Devlet Bakanı Kemal Derviş’in ardından Dünya Bankası telekomünikasyon heyeti de dünya telekom sektöründeki durgunluk nedeniyle Türk Telekom’un iki yıldan önce satılmasının mümkün olmadığını açıkladı. Heyet bu düşüncesini, Telekomünikasyon Kurulu Başkanı Fatih Mehmet Yurdal ile yaptığı görüşmede bildirdi. 
     Heyet ayrıca, Kurul’a yapılan başvuruların da bir ay içinde sonuçlandırılarak, ön izinlerin verilmesini istedi. Kurul’a bugüne kadar 152 başvuru oldu. Bunlardan 41’ini uydu üzerinden bilgi sunma ve dijital TV sistemi kurma, 33’ünü internet bağlantısı, 28’ini ortak kullanımlı telsiz sistemleri, 20’sini sabit telsiz erişimi, 15’ini katma değerli hizmetler ve 13’ünü ise veri iletimi oluşturuyor. Altyapı kurmak için yapılan iki başvuru ise T. Telekom’un halen ses tekeline sahip olması nedeniyle beklemede tutulacak. 
     
Personel kaydırılacak      T. Telekom’da kamu payının yüzde 50’nin altına düşmesi durumunda, nakle tabi personelin listesinin 30 gün içinde Devlet Personel Başkanlığı’na bildirileceği açıklandı. Söz konusu personel, Başbakanlık tarafından 30 gün içinde diğer kamu kurum ve kuruluşlarına nakledilecek. 
     



 EKONOMİ 
























</TEXT>
</DOC>
