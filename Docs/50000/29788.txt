<DOC>
<DOCNO> 29788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/son/sondun10.html </URL>
<DATE> 2001/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail uçakları, Lübnan'daki Suriye radarlarına saldırı düzenledi 
</HEADLINE>
<TEXT>

     İsrail uçaklarının, Lübnan'ın doğusundaki Bekaa Vadisi'nde bulunan Suriye ordusuna ait bir radar merkezine saldırı düzenledikleri, saldırıda 2 Suriyeli askerin yaralandığı bildirildi. 
     Lübnan polisinin açıklamasında, 2 İsrail uçağının başkent Beyrut'un 60 kilometre kuzeydoğusundaki Rayak yerleşim merkezindeki radar merkezine birer füze fırlattığı belirtildi. 
     Saldırının iki gün önce Hizbullah'ın Şebaa Çiftlikleri'ndeki İsrail mevzilerine yönelik füze saldırısının ardından düzenlendiğine dikkat çekiliyor. İsrail bu saldırıdan Suriye'yi sorumlu tutmuştu. 
     Bu arada, saldırı İsrail Savunma Bakanı Yardımcısı Dalya Rabin Filosof tarafından da doğrulandı. 
     Filosof, askeri radyoya yaptığı açıklamada, hükümet ve güvenlik kabinesi toplantısı yapıldığı sırada saldırıdan haberdar olduğunu söyledi. Filosof, ''Hizbullah'ın saldırına tepki göstermezsek olmazdı. Hizbullah'ın saldırısı bizim karşılık vermeden sineye çekip çekmeyeceğimizi anlamaya yönelik bir denemeydi'' dedi. 






</TEXT>
</DOC>
