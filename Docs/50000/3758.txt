<DOC>
<DOCNO> 3758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/son/sontur22.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
DGM Savcısı Şalk "Şu aşamada Ersümer’e fezleke hazırlanması gündemde değil" 
</HEADLINE>
<TEXT>

     Ankara DGM Cumhuriyet Savcısı Talat Şalk, "şu aşamada Enerji ve Tabii Kaynaklar Bakanı Cumhur Ersümer hakkında fezleke hazırlanmasının gündemde olmadığını" bildirdi. 
     "Beyaz Enerji" operasyonunu yürüten DGM Savcısı Şalk, soruşturmanın devam ettiğini ifade ederek, soruşturma devam ettiği için, şu aşamada Bakan Cumhur Ersümer hakkında fezleke hazırlanmasının gündemde olmadığını kaydetti. 
     Savcı Şalk, soruşturmanın tamamlanmasından sonra delillere bakacağını ve Ersümer hakkında fezleke hazırlanıp hazırlanmayacağına karar vereceğini söyledi. 
     Müfettişlerin, Enerji ve Tabii Kaynaklar Bakanlığı’nın bugüne kadar yaptığı proje ve ihaleleri incelemeye devam ettiklerini belirten Şalk, inceleme sonucunda kendisine bir rapor sunulacağını anlattı. 
     Operasyon kapsamında Jandarma Genel Komutanlığı Kaçakçılık ve Organize Suçlarla Mücadele Daire Başkanlığı ekiplerince gözaltına alınan TEAŞ Santral Proje Daire Başkanı Muhsin Gür’ün, sorgusunun tamamlanması durumunda yarın Ankara DGM’ye çıkarılması bekleniyor. 
     




</TEXT>
</DOC>
