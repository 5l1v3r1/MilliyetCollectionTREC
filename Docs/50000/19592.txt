<DOC>
<DOCNO> 19592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/04/son/sontur13.html </URL>
<DATE> 2001/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Şanlıurfa'daki 'Beyaz Enerji' davasına başlandı 
</HEADLINE>
<TEXT>

     Şanlıurfa'daki ''Beyaz Enerji'' operasyonu ile ilgili olarak Diyarbakır DGM'de haklarında dava açılan 10'u tutuklu 18 sanığın yargılanmasına başlandı. 
     Diyarbakır 1 No'lu Devlet Güvenlik Mahkemesi'nde görülmeye başlanan duruşmada, tutuklu 10 sanık hazır bulunurken, gıyabi tutuklu bir sanık ile tutuksuz yargılanan 7 sanık katılmadı. 
     Kimlik tespitinin ardından hazırladığı iddianameyi okuyan savcı, sanıklar TEDAŞ Şanlıurfa Müessese Müdürü Şükran Kayacan, Müdür Vekili İbrahim Halil Canbeyli, Muhasebe Şefi Mehmet İnanç, Müşteriler Müdürlüğü Tahakkuk Şefi İsmet Bingölü, İşletme Müdür Vekili Mükri Çetin, Müşteriler Müdürü Mevlüt Özgeyik, ANAP Şanlıurfa İl Başkanı ve eski milletvekili Seydi Eyüpoğlu'nun oğlu Abdurrahman Eyüboğlu'nun da aralarında yer aldığı 18 sanığın, ''çıkar amaçlı suç örgütü oluşturmak, ihaleye fesat karıştırmak, vasıflı dolandırıcılık, sahte evrak tanzimi, rüşvet almak, rüşvet vermek ve rüşvete aracılık etmek''suçunu işlediklerini söyledi. 
     Savcı yapılan incelemelerde, Şanlıurfa TEDAŞ Müessese Müdürlüğü'nde, kurumun açtığı ihalelere fesat karıştırıldığı, ihaleleri belirli firmaların ortak davranarak aldığı, ihaleyi alan firmalar ile kurum personeli arasında rüşvet ilişkisinin olduğunun belirlendiğini bildirdi. 
     Ödemelerde sahte evrak tanzim edildiği, kurumun haksız zarara uğratıldığı, müteahhitler ile kurum çalışanları arasında ''gizli'' anlaşma bulunduğunu ifade eden savcı, şöyle dedi 
     'İhalelerin Şanlıurfa genelinde üç şirket tarafından alındığı, şirketlerin ihalelerde ortak hareket ettikleri, bu şirketlerin Baberf,Buçhan ve Onur Mühendislik isimli firmalar oldukları, şirket sahibi ve yöneticilerin siyasi güçlerini ve bölgedeki aşiret güçlerini kullanarak ihalelerde nüfuz ve denetim elde ettikleri, başka şirketleri ihaleye sokmadıkları, ihaleyle ilgili işlemlerde kurum görevlilerini tehdit ettikleri, anlaşma içinde oldukları, bazı kurum personellerine her ihaleden ve hakedişten sonra önceden anlaştıkları oranda rüşvet verdikleri tespit edilmiştir.'' 
     Sanık Şükran Kayacan'ın 3 şirket sahibi ile arasında gizli anlaşma olduğunu, her ihaleden önce adı geçen kişilerin kendi aralarında görüşerek, kırım oranını belirledikleri ve bu ihalelerin, adı geçen firmalarda kaldığını kaydeden savcı, bu durumu bilen kurum personelinin, işini kaybedeceği korkusuyla şikayetçi olmadığını anlattı. 
     Savcı, Enerji ve Tabii Kaynaklar Bakanlığı Teftiş Kurulu tarafından, ''Şanlıurfa TEDAŞ Müessese Müdürlüğü'nün bazı yetkililerinin müteahhitlerle işbirliği içinde olduğu ortaya çıkmıştır'' şeklinde raporu bulunduğunu belirtti. 
     Ankara TEDAŞ Genel Müdürlüğü'nde bazı personelin de kurum müdürü Şükran Kayacan ile çıkar ilişkisine girdiği, soruşturmanın bu bölümünün ayrılarak Ankara DGM Cumhuriyet Başsavcılığı'na gönderildiğini bildiren savcı, müteahhitlerin, hakedişlerini aldıktan sonra sanık Şükran Kayacan'a, defalarca araba, para ve döviz verdiklerini bildirdi. Savcı, tutuklu Sanık Şükran Kayacan'ın TCK'nın 212. ve 219. maddeleri uyarınca 9 ayrı davadan 2 ile 12'şer yıl, diğer sanıkların, TCK'nın 31, 33, 40, 80, 212 ve 219. maddeleri uyarınca 3 ile 12'şer yıl arasında değişen oranlarda hapis cezasıyla cezalandırılmasını talep etti. 







</TEXT>
</DOC>
