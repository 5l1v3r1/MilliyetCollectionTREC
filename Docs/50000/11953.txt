<DOC>
<DOCNO> 11953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/18/son/sondun11.html </URL>
<DATE> 2001/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Makedonya-Kosova sınır bölgesinde silah sesleri duyuluyor 
</HEADLINE>
<TEXT>

     Makedonya'nın Kosova sınırına yakın kesiminde, güvenlik güçleri ile Arnavut militanlar arasında çatışmaların devam ettiği bildirildi. 
     İçişleri Bakanlığı durumun kontrol altına alındığını bildirirken, bölgeden silah seslerinin duyulduğu, halkın panik içinde bölgeyi terkettiği yolunda haberler veriliyor. 
     Bölgede bugün de meydana geldiği bildirilen çatışmalarla ilgili ayrıntı verilmedi.Bu arada, başkent Üsküp'te toplanan binlerce vatandaş, hükümetten,Arnavut militanlara karşı daha sert önlemler almasını, aksi takdirde istifa etmesini istedi. Hükümet aleyhine ve ''Kalkandelen Makedonya şehridir'' şeklinde sloganlar atan göstericilerin çoğunun hükümet güçleriyle militanların çatıştığı Kalkandelen'den kaçanlar olduğu belirtildi. Göstericiler, hazırladıkları bildiride, hükümetten, Kalkandelen'de sokağa çıkma yasağı ve ülkede olağanüstü hal ilan ederek, halkın güvenliğini garanti etmesini istedi. Bildiride, ''Eğer hükümet bunu yapamıyorsa, istifa etmeli'' ifadesi yer aldı. 




</TEXT>
</DOC>
