<DOC>
<DOCNO> 3261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/21/son/sontur16.html </URL>
<DATE> 2001/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Batan geminin kaptanı "Karşı tarafın uyuma ihtimali var" 
</HEADLINE>
<TEXT>

     İstanbul Boğazı girişinde meydana gelen çarpışma sonucu batan ''Kaptan Cavit'' adlı kuru yük gemisinin sahibi ve kaptanı Hüseyin Cavit Süvari, ''olayda herhangi bir kusuru bulunmadığını'' ifade etti ve ''Karşı tarafın uyuma ihtimali var'' dedi. 
     Süvari ile 2. kaptan Özkan Uslu, makinist Mehmet Altuntaş, yağcı Mustafa Köher ile gemiciler Tahsin Aşkın, Celal Yılmaz ve Dursun Gelik'ten oluşan batan geminin mürettebatı, Rumelifeneri Jandarma Karakolu'nda olaya ilişkin ifade verdi. 
     Gemi sahibi ve kaptanı Süvari, jandarma karakolundan çıkarken basın mensuplarının soruları üzerine, 1100 ton buğday yükü taşıyan gemi ile saat 05.25'te İstanbul Boğazı sınırlarına geldiklerini anlatarak, ''Yaklaşık 1 saat sonra da 'Nadya' adlı gemi, belimizden bize vurdu. Atik davranarak hemen filikalara geçtik'' dedi. 
     Kısa süre içinde yan yatan gemisinin battığını ifade eden Süvari, daha sonra botlara geçerek kurtulduklarını bildirdi. ''Kazada kendisinin herhangi bir kusuru bulunmadığını'' söyleyen Süvari, ''Karşı tarafın uyuma ihtimali var. Büyük tehlike atlattık. Uyanık davranarak canımızı kurtardık'' şeklinde konuştu. 
     Süvari ile 6 kişilik mürettebatı, jandarma karakolundan sonra ifade vermek üzere İstanbul Liman Başkanlığı'na gitti. Bu arada, Türkeli demirleme alanında kötü hava şartları altında bulunan ve hasarlı olan ''Nadya'' adlı kuru yük gemisi de olumsuz koşullardan kurtarılması amacıyla 2 römorkör tarafından Büyükdere açıklarına çekilerek demirletildi. Bu geminin burun kısmının alt tarafında büyük çaplı hasar olduğu görüldü. Öte yandan yetkililer, olay sırasında görüş mesafesinin böyle bir kazaya yol açabilecek kadar kötü olmadığını, ayrıca kazanın meydana geldiği bölgenin gemilerin manevrası açısından uygun bir yer olduğunu ve bu bölgede yoğun deniz trafiği bulunmadığını söylediler. Yetkililer, ilk bilgilere göre, kazanın ''dikkatsizlik ve tedbirsizlik'' sonucu meydana geldiğinin sanıldığını belirterek, kesin kaza nedeninin ise Liman Başkanlığı'nın incelemesinin ardından belirleneceğini kaydettiler. 




</TEXT>
</DOC>
