<DOC>
<DOCNO> 35755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/06/son/sontur14.html </URL>
<DATE> 2001/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
"Tayyip Erdoğan'ın 1 milyarı var" tartışmasına Kutan da katıldı 
</HEADLINE>
<TEXT>

     Saadet Partisi SP Genel Başkanı Recai Kutan, ANAP Genel Başkanı Mesut Yılmaz'ın ''ulusal güvenlik'' konusunu kongrelerde müzakere etmesini doğru bulmadığını ifade ederek, ''Konu TBMM'de görüşülmelidir'' dedi. 
     Kutan, Dikmen Hürriyet Caddesi'ndeki çalışma bürosuna gelişinde gazetecilerin sorularını yanıtladı. 
     Kutan, bir gazetecinin, ''ANAP Genel Başkanı Yılmaz, ulusal güvenlik konusunu tartışmaya açtı. Nasıl değerlendiriyorsunuz '' sorusuna, ulusal güvenliğin hayati bir konu olduğunu belirtti. Bunun ANAP kongresinde müzakere edilmesinin doğru olmadığını ifade eden Kutan, konunun TBMM'de görüşülmesi gerektiğini kaydetti. Kutan, ''Bu kavramın demokratik ilkelere yakışır bir şekilde müzakere edilmesinde yarar var'' diye konuştu. 
     Kutan, işadamı Rahmi Koç'un Recep Tayyip Erdoğan'ın 1 milyar doları bulunduğuna ilişkin iddialarının sorulması üzerine de, ''Somut deliller gerekir. Bunun için Sayın Koç, hangi belgelerle Tayyip Bey'in elinde 1 milyar dolar olduğunu söylüyor Biz bunu bilmiyoruz. Biz de tartışmayı izliyoruz'' cevabını verdi. 
     Tayyip Erdoğan'ın öncülüğündeki yeni oluşumda çözülmelerin başladığının ifade edilmesi üzerine ise Kutan, bu konularla ilgili olmadıklarını, kamuoyu gibi gelişmeleri izlediklerini kaydetti. 
     
     






</TEXT>
</DOC>
