<DOC>
<DOCNO> 14981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/son/sonspo08.html </URL>
<DATE> 2001/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir derbisinde Göztepe seyircisine güveniyor 
</HEADLINE>
<TEXT>

     İkinci Futbol Ligi Yükselme Grubu ekiplerinden Göztepe, Altay maçı öncesinde kampa girerken, sarı-kırmızılı takımın yönetimi, derbi maçı öncesinde taraftarları tahriklere kapılmaması için uyardı. 
     Asbaşkan Levent Ürkmez, tüm gözlerin bu maça çevrildiğini belirterek, ''Göztepe-Altay derbisi İzmir'e yakışsın'' dedi. Rakipleri Altay'ın kazanmak için herşeyini ortaya koyacağını, bu yüzden maçın çok kaliteli ve çekişmeli gececeğine inandığını belirten Ürkmez, A.A muhabirine şu açıklamayı yaptı 
     ''Maça çok iyi hazırlandık. Şampiyonluk mücadelemizde kazanmaktan başka düşüncemiz yok. Taraftarımızın da desteği ile yılların geleneğini sona erdireceğiz. Bu mücadeleden mağlup çıkan takım, şampiyonluk yarışında büyük bir avantaj kaybedecektir.'' 
     Kart cezalısı Zafer dışında eksiklerinin olmadığını, sakatlığı süren İnan'ı maça yetiştirmeye çalıştıklarını kaydeden Ürkmez, galibiyet priminin 600 milyon lira olduğunu söyledi. Öte yandan Göztepe yönetimi, İzmir derbisi öncesinde maç biletlerinin fiyatlarını belirledi. 
     Ürkmez, kapalı tribün biletlerinin 3, açık ve balkon tribün biletlerinin 2 milyon liradan satılacağını belirterek, bayan ve öğrencilerin karşılaşmayı yüzde 50 indirimle izleyeceğini açıkladı. 
     




</TEXT>
</DOC>
