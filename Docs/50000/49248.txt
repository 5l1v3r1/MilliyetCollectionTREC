<DOC>
<DOCNO> 49248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/son/sondun06.html </URL>
<DATE> 2001/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Oscar törenleri iptal edilebilir... 
</HEADLINE>
<TEXT>

     Aktörlerin terör korkusu yüzünden, 2002 yılında yapılacak Oscar ödül dağıtım töreninin iptal edilebileceği öne sürüldü. 
     Aynı gerekçeyle Emmy ödülleri töreni de bu yıl iki kez ertelenmişti. Ertelenmediği takdirde, Oscar ödül töreninin 24 Mart 2002 gecesi yapılması öngörülüyor. 
     New York Post gazetesinin haberine göre, Hollywood yıldızlarını en çok intihar komandoları ile şarbon saldırısı olasılığı korkutuyor. 
     Sanatçıların birçoğu, ''24 Mart gecesi aynı çatı altında bulunmak istemediklerini'' ifade ettiler. 
     Şarbon ve intihar saldırıları yüzünden Heather Graham ve Drew Barrymore gibi yıldızlar New York'tan kaçarken, Rosie O'Donnell de şarbon mikrobu bulunan NBC binasında yapılacak şova katılmayı reddetmişti. 
     ''Hollywood stüdyolarının şu veya bu şekilde tehdit altında bulunduğunu'' hatırlatan Jeannette Walls adlı reklam ajansı sahibi, ''Hollywood'un en seçme isimlerini aynı gün aynı yerde toplamak iyi bir fikir gibi gözükmüyor'' dedi. 
     Oscar hakkında kitap yazmış olan Tom O'Neil de ''Bugünkü kriz devam ettiği takdirde, Oscar ödül töreninin ertelenmesi ya da iptal edilmesi şansı yüksek'' diye konuştu. 
     Bununla birlikte Hollywood stüdyolarının birçoğunun, Oscar ödüllerinin öngörülen tarihte dağıtılacağını gözönüne alarak hazırlık yaptıkları bildirildi. Bu bağlamda ''Miramax'' stüdyolarının, başrolünü Nicole Kidman'ın oynadığı ''The Others'' adlı filmi piyasaya sürmeye hazırlandığı bildiriliyor. 
     ''20th Century Fox'' stüdyoları ise yine Nicole Kidman'ın başrolde göründüğü ''Moulin Rouge'' Kırmızı Değirmen ile bu yıl sonuna doğru gösterime girecek olan ''Lord of the Rings'' filmine güveniyor. 
     Bununla birlikte stüdyoların bu yıl, Oscar öncesi yaptıkları gibi, üyeleri video bombardımanına tutmak ya da gazetelere sayfa boyu ilan vermek gibi uygulamalara girişmedikleri dikkat çekiyor. 
     






</TEXT>
</DOC>
