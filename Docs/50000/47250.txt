<DOC>
<DOCNO> 47250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/17/ekonomi/eko02.html </URL>
<DATE> 2001/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci büyük banka doğuyor 
</HEADLINE>
<TEXT>

Doğuş Grubu’nun iki bankası Garanti ile Osmanlı’nın birleşmesinden Türkiye’nin en büyük ikinci bankası, özel sektörün ise en büyük bankası doğmuş olacak 
     EKONOMİ SERVİSİ 

     Doğuş Grubu’nun iki bankası Garanti ve Osmanlı’nın birleşmesiyle, Türkiye’nin ikinci büyük bankası, özel sektör bankalarının da en büyüğü doğacak. Garanti Bankası çatısı altında gerçekleşecek birleşmeyle, Türkiye’nin yaşayan en eski bankası olan Osmanlı Bankası da tarihe karışacak. 
     Garanti ve Osmanlı Bankası yönetim kurullarında alınan birleşme kararı ile Garanti, Osmanlı Bankası’nı her türlü hak, alacak, borç ve yükümlülükleriyle ve tüzel kişiliği sona ermek suretiyle devralacak. Birleşme 31 Ekim 2001 tarihli bilançolar esas alınarak gerçekleştirilecek. Böylece 31 Ağustos 2001’de Körfez Bank ile birleşen Osmanlı, yıl içinde ikinci bir operasyonla Garanti’ye katılmış olacak. 
     
     Sıralamaları değiştirecek 
     Bankalar Birliği’nin 30 Haziran 2001 tarihli verilerine göre Garanti Bankası’nın aktif büyüklüğü 7 milyar 4 milyon dolar, Osmanlı Bankası’nın aktif büyüklüğü de 4 milyar 34 milyon dolar. İki banka birleştiği takdirde, aktif büyüklüğü 11 milyar 41 milyon dolar olan bir banka doğacak. Bu rakam bankaların büyüklük sıralamasını da değiştirecek. Tek başına altıncı sıradaki Garanti ile 11’inci sırada yeralan Osmanlı Bankası’nın birleşmesinden Türkiye’nin aktif büyüklüğüne göre sıralamada, Ziraat Bankası’ndan sonra ikinci büyük bankası ortaya çıkacak. 
     Özel sektör bankaları içinde de sıralama değişecek. Yeni banka, İş Bankası, Yapı Kredi ve Akbank gibi büyük özel bankaları da geçerek bu aktif büyüklüğü ile özel sektör bankaları içinde de birinci sıraya yerleşecek. 
     Garanti’nin İtalyan Intesa BCI ile yaptığı ortaklık görüşmelerinin, uluslararası alanda meydana gelen son gelişmeler nedeniyle ertelenmesinden sonra gerçekleşen birleşmenin resmi açıklaması, yarın Doğuş Holding Yönetim Kurulu Başkanı Ferit Şahenk, Garanti Bankası Genel Müdürü Ergun Özen ve Osmanlı Bankası Genel Müdürü Turgay Gönensin’in katılacağı bir basın toplantısı ile yapılacak. 
     
Türkiye'nin en büyük özel sektör bankası doğuyor Milyon  Garanti Bankası Osmanlı Bankası Birleşme sonrası doğacak yeni banka Aktif Büyüklük 7.004 4.034 11.041 Sektör büyüklük sırası 6 11 2 Pazar payı 5.8 3.4 9.2 Krediler 2.330 583 2.913 Mevduat 3.784 2.271 6.055 Çalışan Sayısı 5.091 1.388 6.479 Şube Sayısı 283 56 339      
     Aktif büyüklüğe göre 
     Bu bilgiler Eylül 2001 itibarıyla geçerlidir. Diğer bilgiler ise 30 Haziran 2001 tarihinde Türkiye Bankalar Birliği tarafından yayımlanan mali tablolara dayanmaktadır. 
     
Osmanlı tarih oluyor      1856 Osmanlı Bankası İngiltere'de Ottoman Bank adı ile kuruldu. 
     1863 Fransız ve Osmanlı Devleti'nin katılımıyla çok ortaklı hale geldi. Adı Bank - ı Osmani - i Şahane olarak değişti. Osmanlı topraklarında banknot ihraç etme imtiyazı aldı. 
     1874 Osmanlı Merkez Bankası görevini üstlendi. 
     1875 Emisyon imtiyazı 20 yıl uzatıldı, İmparatorluk Genel Saymanlığı görevi de verildi. 
     1881 Düyun-u Umumiye idaresi nin kuruluşunda aktif olarak rol oynadı. 
     1881 Muharrem Kararnamesi ile dünyadaki ilk büyük ölçekli devlet borcunun yeniden yapılandırılmasını üstlendi. 
     1884 İstanbul Reji İdaresi'nin kurulmasında görev aldı. 
     1888 Beyrut Limanı'nın kurulmasını finanse etti. 
     1896 Zonguldak Ereğli Kömür Madenleri'nin kurulmasını finanse etti. 
     1897 Suriye - Anadolu demiryolu yapımını finanse etti. 
     1933 Resmi devlet bankası kimliğini T.C. Merkez Bankası'na devretti ve özel ticari banka oldu. 
     1952 Kuruluş sözleşmesi değişti ve günümüze kadar gelen statüsünü kazandı. 
     1956 Mısır'daki 90 yıllık varlığı devletleştirme yolu ile son buldu. 
     1969 Ana sermayedar Grup Paribas'nın isteği ile Avrupa, Ortadoğu ve Afrika'daki şubelerini Grindlay'e sattı. 
     1993 Anonim şirket oldu. 
     1996 Hisseleri Garanti Bankası'na ait Clover Investment tarafından satın alındı ve Doğuş Grubu'na geçti. 
     1999 Şubat 107 yıl hizmet verdiği Karaköy binasından Maslaktaki yeni genel müdürlük binasına taşındı. 
     2001 31 Ağustos Körfezbank ile birleşti. 
     
     



 EKONOMİ 




















</TEXT>
</DOC>
