<DOC>
<DOCNO> 27025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/son/sondun21.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton her işi yapmaya başladı 
</HEADLINE>
<TEXT>

     Eski ABD Başkanı Bill Clinton'ın, avukatlar ve hukuk bürolarına olan eski borçlarını ödeyebilmek için, düğünlerde yüzük takmaktan zenginlerle golf oynamaya ve piyango çekilişi yapmaya kadar, kendisine para getirecek her işi yapmaya başladığı bildirildi. 
     New York post gazetesinin birinci sayfadan verdiği habere göre, Clinton, Beyaz Saray'dan ayrıldığından bu yana özellikle yurtdışında para getiren çeşitli faaliyetlere girdi. Haberde, Clinton'ın İrlanda'da milyoner işadamlarıyla 100 bin dolara yaklaşan ücret karşılığında golf oynadığı ve Galler'de 150 bin dolara piyango çektiği belirtildi. 
     Clinton'ın, Çin'in Şanghay kentinde yatırımcılar için düzenlenen bir toplantıda konuşmak için 380 bin dolar aldığı, ayrıca Avustralya hükümetinin teknik bir forumda konuşması için eski başkana 264 bin dolar ödediği öne sürülüyor. Clinton'ın küçük bir viski üreticisinin reklamını yapmak için 75 bin dolara bile razı olduğu ortaya atılan iddialar arasında. Gazeteye bilgi veren kimliği açıklanmayan tanınmış bir kişi, ''Clinton para söz konusu olduğunda hiçbir teklifi geri çevirmez'' şeklinde konuştu. 
     Öte yandan, Clinton'ın ''bu kadar ucuza gitmesinin'', bazı önemli kuruluşların kendisine olan yaklaşımlarının değişmesine yol açtığı bildiriliyor. Örneğin, CSFB bankası, Clinton'ın 100 bin dolar karşılığında konuşma yapacağı bir konferansın düzenleyicileri arasında adının yayınlanmasına karşı çıktı ve davetiyelerden adını sildirtti. Morgan Stanley yatırım bankası da, Clinton'a konuşma yapması için 100 bin dolar ödedikten sonra müşterilerine hitaben bir ''özür mektubu'' yayınlamıştı. Merkezi Washington'da bulunan ve kuruluşlara konuşmacı temin eden ''American Speakers Bureau'' adlı kuruluşun başkanı Frank Candy, ''Eski Başkan Bush ve ondan önceki başkanlara büyük ilgi vardı. Fakat Clinton'a o kadar ilgi gösterilmiyor'' açıklamasında bulundu.Clinton'ı ''halk adamı'' olarak nitelendiren Candy, ''Parayı verirseniz, düğünden bar sohbetlerine kadar Clinton'ı her yere çağırabilirsiniz'' diye konuştu. 







</TEXT>
</DOC>
