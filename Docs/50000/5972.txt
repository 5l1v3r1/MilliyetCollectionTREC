<DOC>
<DOCNO> 5972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/son/sontur17.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaffar Okkan'ın cenaze töreni PKK'yı telaşlandırdı 
</HEADLINE>
<TEXT>

     Silahlı saldırı sonucu şehit olan Diyarbakır Emniyet Müdürü Gaffar Okkan'ın cenaze törenine halkın geniş katılımının, terör örgütü PKK'yı telaşlandırdığı öğrenildi. 
     Okkan için düzenlenen cenaze töreninin ardından terör örgütünün sözde Başkanlık Konseyi'nin 6 üyesi ile 20 örgüt sorumlusunun, Kandil Dağı'nda geçen hafta bir toplantı yaptığı bildirildi. Halkın cenaze törenine katılımı ve törende atılan sloganların tartışıldığı toplantıda konuşan terörist Duran Kalkan'ın, ''Kabul etmemiz gerekir, ne Başkanın yakalanışını protestoda ne de nevruzda bu kadar kalabalık toplandı. Halk, Türkiye Cumhuriyeti'nin emniyet müdürüne sahip çıktı''dediği kaydedildi. Toplantının sonunda PKK'nın sözde Diyarbakır sorumlusu Vedat Varto kod adlı Egemen Aktaş'ın Kandil Dağı'na çağrılmasının da kararlaştırıldığı belirtildi. 
     Öte yandan, Kandil Dağı'nda terör örgütünün düzenlediği bir başka toplantıda konuşan sözde Başkanlık Konseyi üyesi Cemil Bayık'ın, ''örgütün Kürdistan'ın bağımsızlığını amaç edinen bir mücadeleyi açıkça ortaya koymadan başarılı olmalarının mümkün olmadığını'' ifade ettiği öğrenildi. Amacı gizlemenin PKK'yı ''kişiliksizleştirdiğini'' de kaydeden terörist Bayık'ın, ''PKK, amacını gizlemeye ihtiyaç duyacak derecede güçsüzleştirilmiş'' diye eleştiride bulunduğu bildirildi. 




</TEXT>
</DOC>
