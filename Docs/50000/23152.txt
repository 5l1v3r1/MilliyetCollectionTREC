<DOC>
<DOCNO> 23152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/son/sondun23.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam Hüseyin roman mı yazıyor 
</HEADLINE>
<TEXT>

     Amerikan Merkezi Haberalma Örgütü CIA, Irak lideri Saddam Hüseyin tarafından yazıldığı öne sürülen bir romanın peşine düştü. 
     ''New York Times'' gazetesinin haberine göre, ''Zabibah ve Kral'' adlı romanın Saddam tarafından yazılmış olabileceği ilk kez Londra'da yayınlanan ''El Şark el Avsat'' adlı gazete tarafından öne sürüldü. 
     Mecazi bir aşk hikayesinin anlatıldığı romanda, Saddam Hüseyin'in görüşlerine yer veriliyor ve kral halkına ''ben büyük bir liderim. Bana itaat etmek zorundasınız. Bu da yetmez, beni seveceksiniz'' tarzında mesajlar veriyor. Romanda Saddam Hüseyin'in kral, Zabibah'nin ise Irak halkını temsil ettiği ifade edildi. 
     Gazeteye açıklamada bulunan Amerikalı bir yetkili, ''bu romanın ya bizzat Saddam Hüseyin tarafından ya da kendisini çok yakından tanıyan kişiler tarafından kaleme alındığına inanıyorum'' dedi. 
     Kimin tarafından yazıldığı belirtilmeyen romanın önsözünde, Saddam Hüseyin'in bir grup Iraklı yazara, ülkedeki günlük yaşamı yansıtan romanlar kaleme almaları tavsiyesinde bulunduğu kaydediliyor. 
     Romanın en dikkat çekici yanlarından birini, Zabibah'nın bir ormana götürülerek tecavüze uğraması oluşturuyor. CİA uzmanları, bu bölümde ABD'nin Irak'a saldırması ve işgal etmesi olayına imada bulunulduğu görüşünü taşıdıklarını ifade ettiler. Zabibah'yı kaçıran ve tecavüz eden kişinin ise, genç kadının sevmediği kocası olduğu romandan anlaşılıyor. 
     Romanda Zabibah'nın ağzından, ''İster bir adam bir kadına tecavüz etsin, isterse işgal orduları bir ülkeye tecavüz etsin, tecavüz en ciddi suçtur'' görüşü ortaya konuluyor. 






</TEXT>
</DOC>
