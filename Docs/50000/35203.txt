<DOC>
<DOCNO> 35203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/03/spor/aspo.html </URL>
<DATE> 2001/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
VE ÖZLEM BİTTİ 
</HEADLINE>
<TEXT>

F.Bahçe Hakan’a, Hakan da "Çok seviyorum" dediği formasına kavuştu. Sözleşme imzalayan genç oyuncu, "İki yıldır bu anı bekliyordum" dedi ve ekledi "Çok yıprandım. Ama bir ayda hazır olurum" 
     HÜSEYİN YAVUZ 

     1 milyon dolar alacak 
     FENERBAHÇE, iki yıldır peşinden koştuğu, Teknik Direktör Mustafa Denizli’nin de "mutlaka alınmalı" dediği Hakan Bayraktar’a sonunda kavuştu. Hakan, dün kendisini üç yıllığına Fenerbahçeli yapan sözleşmeyi imzaladı. Bu anlaşma karşılığı 1 milyon dolar alacak olan Hakan Bayraktar, "Bana ve Fenerbahçe camiasına hayırlı olsun. İki yıldır bu anı bekliyordum. Artık özlem bitti" ifadelerini kullandı. 
     
     En flaş transfer’ 
     GAZİANTEPSPOR ile Fenerbahçe’nin anlaşamaması sırasında ve Pogon’da çok yıprandığını belirten Hakan, "Ama bir ay içinde hazır olurum" dedi. Fenerbahçe İkinci Başkanı Uğur Dündar ise "Sezonun en flaş transferini yaptık. Bu transferde emeği bulunan başkanımız Aziz Yıldırım, Gaziantep Başkanı Celal Doğan ve eski başkanımız Ali Şen’e çok teşekkür ediyorum. Hakan bu şerefli formayı uzun yıllar giyecektir" dedi. 
     
     Kontrolden geçti 
     ASBAŞKAN Nihat Özdemir ise "Fenerbahçe ve Hakan mutlu sona ulaştı. Bu transferden Türk futbolu da kazançlı çıkacak" yorumunu yaptı. Hakan dün ayrıca Acıbadem Hastanesi’nde sağlık kontrolünden geçti. Önce rontgeni çekilen Hakan Bayraktar’a daha sonra göz, kulak, burun, boğaz ve diş muayenesi yapıldı. Sağlık durumunun iyi olduğu açıklanan Hakan, sonra da Samandıra’da tek başına idmana çıktı. 
     



 SPOR 























</TEXT>
</DOC>
