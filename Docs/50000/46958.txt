<DOC>
<DOCNO> 46958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/son/sondun16.html </URL>
<DATE> 2001/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya ''İslam ülkelerine Marshall Planı uygulansın'' 
</HEADLINE>
<TEXT>

     Avusturya Başbakanı Wolfgang Schüssel, terörle mücadele çerçevesinde AB'nin İslam ülkelerine Marshall Planı uygulamasını istedi. 
     Başbakan Schüssel, ''Arap metropollerindeki insanların huzursuzluklarının küçümsenemeyeceğini'' belirtti ve ''Bu insanlara yeniden umut vermeliyiz. Yeni terör, görüşmeyi, tartışmayı kabul etmiyor. Sadece imha etmek istiyor. O bizi imha etmeden biz onu imha etmeliyiz'' diye konuştu. 
     İslam ülkelerine Marshall Planı uygulanmasının şimdilik zor olduğunu da belirten Wolfgang Schüssel, ''şimdiden bu konunun düşünülmesi ve tartışılması gerektiğini'' kaydetti. 
     İkinci Dünya Savaşı'ndan sonra Avrupa'ya iktisadi yardım yapmak amacıyla, Amerikalı General Marshall'ın 25 Haziran 1947'de Harward Üniversitesi'nde verdiği bir konferansta ortaya attığı plan, daha sonra kendi adıyla anıldı. 
     ''European Recovery Program'' ERP olarak da adlandırılan Marshall Planı, ilk kez dönemin ABD Başkanı Harry Truman tarafından 2 Nisan 1947'de imzalanan bir yasayla kabul edildi. Plan, 30 Haziran 1952'ye kadar uygulandı. Marshall Planı'na göre, dört yıl içinde Avrupa ülkeleri ticari bilançolarını yeniden dengelemiş, iktisadi ve mali bağımsızlıklarına yeniden kavuşmuş olacaklardı. 
     Marshall Planı çerçevesinde her ülkeye ayrılan yardımların yüzde 85'i bağışlardan, kalan yüzde 15'i ise uzun vadeli kredilerden oluşuyordu. 
     Dört yıl süreyle uygulanan Marshall Planı'ndan toplam 17 Avrupa ülkesi yararlandı. Türkiye de, Fransa ve İngiltere'nin öncülüğünde Temmuz 1947'de Paris'te 16 Avrupa ülkesinin katılımıyla yapılan İktisadi İşbirliği Konferansı'na katıldı. 
     Ekonomik durumu hakkında konferansa geniş bilgi veren Türkiye, hazırladığı iktisadi kalkınma programını uygulayabilmesi için 615 milyon dolarlık dış yardım yapılmasını istedi. 
     Ancak toplantıya katılan Amerikalı uzmanlar, Türkiye'ye ekonomik yardım yapılmasını kabul etmediler. Bunun üzerine Türk hükümeti doğrudan Amerikan yönetimine başvurarak dış yardım istedi. 
     Türkiye'nin bu talebini kabul eden Amerikan yönetimi, Türkiye'yi de Marshall Planı kapsamına aldı ve 4 Temmuz 1948'de Türkiye ile bir anlaşma imzalayarak ekonomik yardımda bulundu. Türkiye, 1948-1952 yılları arasında Marshall Planı çerçevesinde 175 milyonu dolaysız, 176 milyon 700 bin doları dolaylı olmak üzere toplam 351 milyon 700 bin dolar yardım almış oldu. 
     






</TEXT>
</DOC>
