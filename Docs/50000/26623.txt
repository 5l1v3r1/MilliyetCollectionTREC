<DOC>
<DOCNO> 26623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/son/sondun17.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortadoğu'da kimse ateşkes anlaşmasından umutlu değil 
</HEADLINE>
<TEXT>

     Amerikan Merkezi Haberalma Teşkilatı CIA Başkanı George Tenet'in İsrail ve Filistin Yönetimi'ne kabul ettirdiği belirtilen ateşkes anlaşması ya da ''çalışma anlaşması'', bölgede barış umudu yaratmadı. Her iki taraftaki yetkililerin yanı sıra, gözlemciler de anlaşmanın barış getirmeyeceği görüşünü paylaşıyor. 
     İsrail tarafı, özellikle koalisyonun sağ kesimi, Filistin lideri Yaser Arafat'ın stratejisini terör üzerine oturttuğunu ve bundan vazgeçmesinin mümkün olmadığını, dolayısıyla ateşkes anlaşmasının da yürümeyeceğini öne sürüyor. 
     Yediot Ahronot Gazetesi, İsrail Başbakanı Ariel Şaron'un ''Arafat'ın tek bir kelimesine dahi inanmadığını'' yazarken, Maariv gazetesi, Şaron'un planı kabul etmesinin bir ''numara'' olduğunu ve Arafat'ın tamamen kabul etmeyeceğinden emin olduğu için Tenet'e ''Evet'' dediğini belirtti. 
     Filistin tarafı ise, Tenet'in sadece Filistin tarafına baskı yaptığını ve önerdiği koşulların İsrail yanlısı olduğunu savunarak, bu nedenle planın uygulanmasının mümkün olamayacağını düşünüyor. Filistinli akademisyen Hasan Hatip, ''Bu anlaşma yürümez. Tenet İsrail'den hiçbir taviz almadan sadece Arafat'a baskı yaptı. Filistin tarafının duyarlılıklarına önem vermeden, Arafat'ı ABD tarafından tecrit edilmek ya da bir iç savaş olasılığıyla başbaşa bıraktı'' dedi. 
     
     Arafat köşeye sıkıştı 
     İsrail'in dün bazı çekinceleri olduğunu vurgulamasına karşın anlaşmayı koşulsuz olarak kabul ettiğini açıklayarak yaptığı ustaca manevra, Arafat'ı köşeye sıkıştırdı. İsrail böylece anlaşmanın resmen açıklanmamasından, dolayısıyla içeriğinin tamamen bilinmemesinden yararlanarak, Tenet'in baskısının Arafat'a yönelmesini sağladı. 
     Filistin heyeti, dün Tenet ile yaptığı görüşmede, İsrail ile aynı cevabı verdi ''Çekincelerimiz var, ama planı kabul ediyoruz. Kabul etmediğimiz İsrail'in plana sonradan eklenen görüşleri''. 
     Filistin tarafı, militanların tutuklanması ve Batı Şeria ile Gazze Şeridi arasında İsrail'in bir tampon bölge oluşturmasına karşı çıkıyordu ve İsrail'in kuşatmayı hemen kaldırmasını istiyordu. Tenet için bu yeterli değildi. Dün akşam ''Gidiyorum'' tehditleriyle Arafat ile yaptığı görüşmede uyguladığı büyük baskı sonucu Arafat'ı ancak, ''İsrail'in liste vererek istediği değil, Filistin Yönetimi'nin terör eylemlerine katıldığını saptadığı militanları tutuklamaya'' ikna etti. 
     Arafat, Tenet'e verdiği mektupta tampon bölgeye karşı olduğu ve İsrail'den kuşatmayı kaldırması için bir takvim istediği yolundaki çekincelerini kayda geçirerek, anlaşmayı ''ilke olarak'' kabul ettiğini açıkladı. 
     
     İsrail'in çekinceleri 
     Arafat'ın açıklamasının ardından, İsrail'in çekinceleri ortaya çıktı. İsrail, anlaşma uyarınca, anlaşmanın yürürlüğe girmesiyle 48 saat içinde Filistin topraklarına yönelik kuşatmayı kaldırmak ve birliklerini 28 Eylül öncesindeki mevzilerine çekmekle yükümlü olmasına karşın, ''belirli bir süre bekledikten sonra'' bunu yapacağını açıkladı. 
     İsrailli yetkililer, yaptıkları açıklamalarda, ''Terör tamamen durmadıkça, bu adımları atmayız. Bir tek taş dahi atılsa saat yeniden geriye döner'' dediler. Filistinli yetkililer ise, Arafat'ın halkına hiçbir kazanım sunmadan şiddeti durdurmasının mümkün olmadığını belirtiyor. 
     
     Stockholm bildirgesi 
     Tenet, bugün anlaşmanın imzalanması için çaba harcarken, Avrupa gezisindeki ABD Başkanı George Bush'u da son durum hakkında bilgilendirecek. 
     CIA Başkanı'nın vereceği durum raporu, Stockholm'de yapılacak AB zirvesinde ABD ve AB'nin Ortadoğu konusunda yapacakları ortak açıklamanın oluşturulmasında etkili olacak. 
     Filistin tarafı şimdi, AB'nin ''İsrail yanlısı'' olarak niteledikleri ABD'nin tutumunu Stockholm bildirisinde biraz olsun yumuşatmasını umuyor. 






</TEXT>
</DOC>
