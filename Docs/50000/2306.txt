<DOC>
<DOCNO> 2306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/15/son/soneko13.html </URL>
<DATE> 2001/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fona devredilen bankalarda geri sayım 
</HEADLINE>
<TEXT>

     Tasarruf Mevduat Sigorta Fonu'na 27 Ekim 2000 tarihinde devredilen 2 bankadan Bank Kapital'in devir bilançosu hazırlandı. Etibank'ın bilançosunun ise bitmek üzere olduğu bildirildi. 
     Daha önce Ceylan Grubu'na ait olan Bank Kapital'in devredildiğindeki kar zarar durumu, ayrılacak karşılıklar, bilançoda takibi gereken alacaklar ile mevduat durumu gibi bilgileri kapsayan mali yapısı ortaya çıkarıldı. Hazırlanan bilanço, Bankacılık Düzenleme ve Denetleme Kurumu BDDK tarafından inceleniyor. Fon'a geçmeden önce Bilgin Grubu'na ait olan Etibank'ın devir bilançosunun ise bitmek üzere olduğu öğrenildi. 6 Aralık 2000 tarihinde Fon'a devredilen Demirbank'ın devir bilançosunun hazırlanmasıyla ilgili çalışmaların da devam ettiği bildirildi. Devir bilançosu biten Bank Kapital ile bitmek üzere olan Etibank'la ilgili yasa gereği bilanço prosedürü tamamlandıktan sonra, BDDK tarafından bu bankalar, ortak yönetim kurulu yönetimine devredilecek. Bu arada, Fon'daki diğer 8 banka için taliplilerin isimlerinin ayın 20'sine kadar açıklanması bekleniyor. 




</TEXT>
</DOC>
