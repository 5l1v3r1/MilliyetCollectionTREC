<DOC>
<DOCNO> 10647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/09/son/sontur06.html </URL>
<DATE> 2001/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Biri Bizi Gözetliyor'un yapımcısı evinde ölü bulundu 
</HEADLINE>
<TEXT>

     ''Biri Bizi Gözetliyor'' adlı programın yapımcılarından Sürer Çine, Şişli'deki evinde ölü bulundu. 
     Abide-i Hürriyet Caddesi 284 numaradaki Kaplancalı Apartmanı'nın giriş katında yalnız yaşayan Sürer Çine'nin 50 , telefonlara cevap vermemesi üzerine iş arkadaşları emniyete başvurdu. Polis nezaretinde bir çilingir tarafından kapısı açılarak girilen dairede, Çine, banyonun önünde ölü bulundu. 
     Show TV'de yayınlanan ''Biri Bizi Gözetliyor'' yarışma programının 3 yapımcısından biri olan Sürer Çine'nin, kalp krizinden öldüğü sanılırken, kesin ölüm sebebinin Adli Tıp Kurumu'nda yapılacak otopsiden sonra belirleneceği bildirildi. Yaklaşık 4 yıl önce açık kalp ameliyatı geçirdiği öğrenilen Çine'nin, üzerindeki eşofmanları çıkarttıktan sonra banyoya gitmek üzere olduğu sırada öldüğünün anlaşıldığı belirtildi. Henüz yayınlanmamış bir yarışma programının çekimleriyle de ilgilendiği bildirilen Sürer Çine'yle en son dün akşam birlikte olduklarını bildiren yakınları, evde bulundukları süre içerisinde herhangi bir rahatsızlığını hissetmediklerini kaydettiler. 




</TEXT>
</DOC>
