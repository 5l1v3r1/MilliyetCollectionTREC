<DOC>
<DOCNO> 9154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/27/spor/spo04.html </URL>
<DATE> 2001/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Operasyon yok 
</HEADLINE>
<TEXT>

Trabzon Başkanı Sümer, "Yıkıp yakmakla bir yere varamazsınız" dedi 
     CEVDET ERGUN 

     TRABZONSPOR Başkanı Özkan Sümer, üst üste alınan başarısız sonuçların ardından operasyona gidileceği söylentilerine son noktayı koydu, "Yıkıp yıkmakla bir yere varamazsınız. Doğru olan, yıkmaya ihtiyaç duymadan, sıkıntıları aşmaktır" dedi. Taraftarı da göreve çağıran Sümer, "Takım sadece bizim gayretimizle ayağa kalkmaz. Taraftarın desteğine her zamankinden fazla ihtiyaç var" diye konuştu. 
     KÖTÜ gidişin nedenlerine değinen Sümer, "Yönetimler çatışıyor, altında futbolcular eziliyor" ifadesini kullandı. Oyuncularına sahip çıkan Sümer, "Beklenmedik ve aşırı kayıplar güvensizlik yarattı. Moral vermeye çalışıyoruz. Futbolculara eski yönetime ait oldukları şeklindeki yanlış bakış tarzı rahatsızlık veriyor. Kaygı içindeler. Kişilikli her insan bundan etkilenir" açıklamasını yaptı. 
     
     İlginç itiraf 
     TRABZONSPOR Teknik Direktörü Sadi Tekelioğlu, faturayı kendisine kesti. Öz eleştiri yapan Tekelioğlu, "Takım mücadele etmiyor, edemiyor. Suçlu sadece futbolcular değil. Demek ki bu takımı iyi çalıştıramıyorum, verim sağlayacak sistemi kuramıyorum. At sahibine göre kişner’ derler" diye konuştu. Revizyon sinyali veren Tekelioğlu, "Kötü gidişte payı olan herkes hesap verecek" dedi. Bu arada Lange’nin bu akşam Trabzon’a dönmesi bekleniyor. 
     
     Sergen haftaya 
     FUTBOL Federasyonu Hukuk Kurulu, Sergen’in bonservisiyle ilgili yaptığı başvuruyu, dosyadaki eksiklikler nedeniyle önümüzdeki haftaya erteledi. Kurul bu tarihte dosyayı inceleyecek, ardından yönetim kuruluna verecek. Federasyona yakın çevreler, Sergen’in önümüzdeki hafta serbest kalacağını belirttiler. 
     


 SPOR 
























</TEXT>
</DOC>
