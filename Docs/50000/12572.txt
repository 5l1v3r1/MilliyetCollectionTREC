<DOC>
<DOCNO> 12572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/son/sontur01.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Polise ateş açan göstericiler karanlıkta kayboldu 
</HEADLINE>
<TEXT>

     İstanbul'da izinsiz gösteri yapan bir gruptan polis otosuna ateş açıldı. 
     Kağıthane Nurtepe Akdeniz Caddesi'nde toplanan bir grup, ateş yakarak etrafında halay çekti. Polisin uyarısı sonucu gruptakiler dağılırken, aynı bölgede görev yapan bir polis aracına kimliği belirsiz kişi veya kişilerce taciz ateşi açıldı. Saldırıda polis aracı isabet almazken, göstericiler ara sokaklara kaçarak dağıldı. 
     Bu arada, Ümraniye Mustafa Kemal Mahallesi'nde toplanan bir grup da, ateş yaktıktan sonra slogan atmaya başladı. Zırhlı araçlar ve Çevik Kuvvet ekiplerinin olay yerine gelmesi üzerine gruptakiler olaysız şekilde dağıldı. 
     Öte yandan, Okmeydanı, Bağcılar, Küçükçekmece, Bahçelievler, Bakırköy, Avcılar ve Sarıyer'de toplanan bazı gruplar da, Nevruz nedeniyle ateş yakarak halay çektiler. İstanbul polisi, gösteriler nedeniyle il genelinde çok yoğun güvenlik önlemi aldı. 




</TEXT>
</DOC>
