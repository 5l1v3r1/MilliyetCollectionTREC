<DOC>
<DOCNO> 45495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/guncel/gun07.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İşsiz baba çocuklarını rehin aldı 
</HEADLINE>
<TEXT>

Cinnet geçiren baba, çocuklarını eve kapatıp çevreye ateş açtı 
     İSMAİL POLAT İstanbul 

     Kadıköy'de işten çıkarıldığı için cinnet geçiren bir baba, çocuklarını rehin alarak, elindeki silahla çevreye ateş açtı. Çocukları polise teslim eden baba, operasyon sonucu elinden vurularak etkisiz hale getirildi. 
     Hasanpaşa Mandıra Caddesi Topel Sokak'ta bir apartmanın giriş katında oturan Ali Atıcı, eşinin evde olmadığı saat 17.30 sıralarında altı aylık oğlu Murat ile 2.5 yaşındaki kızı Dilek'i rehin alarak dairenin pencere kenarına getirdi. 
     Pompalı tüfekle çevreye gelişigüzel ateş açan Atıcı, iki saat kadar polisi uğraştırdı. Atıcı, polisin isteği üzerine ilk olarak kızı Dilek'i serbest bıraktı. Bir saat sonra da oğlu Murat'ı polise teslim etti. 
     Evinin penceresinden bağıran Atıcı, 150 milyon lira maaşla hademe olarak çalıştığı işyerinden kovulduğunu, kendisini polise ihbar eden eşi Esma Atıcı'yı da öldüreceğini bildirdi. Saatlerce mahalle sakinlerini dehşet içerisinde bırakan Atıcı, gerçekleştirilen operasyon sonucu elinden vurularak etkisiz hale getirildi. 
     
     Psikolojik tedavi görmüş 
     Olay yerindeki ambulansa bindirilen Atıcı, kaldırıldığı Haydarpaşa Numune Hastanesi'nde tedaviye alındı. Atıcı'nın eşi, kocasının bir süre önce psikolojik tedavi gördüğünü, bozuk olan tüfeğini de kısa süre önce tamir ettirdiğini söyledi. 
     



 GÜNCEL 




















</TEXT>
</DOC>
