<DOC>
<DOCNO> 16122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/son/sontur05.html </URL>
<DATE> 2001/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kitap Fuarı'nın standında yolsuzluk operasyonu... 
</HEADLINE>
<TEXT>

     Türk Dil Kurumu'nda TDK ''Organizeli bir şekilde yolsuzluk'' yapıldığı iddialarıyla ilgili başlatılan ''Akrep Operasyonu'' kapsamında aranan İdari İşler Uzmanı Hüseyin Doğanay, İzmir'de yakalandı. 
     Alınan bilgiye göre, ''Akrep Operasyonu'' soruşturmasını yürüten Ankara DGM Savcısı Nuh Mete Yüksel'in talimatıyla aranan sanıklardan TDK İdari İşler Uzmanı Doğanay 44 , kurumun İzmir Kültürpark'taki TÜYAP Fuarı'nda açtığı stantta, İzmir Kaçakçılık ve Organize Suçlar Şube Müdürlüğü ekiplerince gözaltına alındı. 
     Doğanay'ın, TDK'de, Satın Alma Şefliği ve zaman zaman da Şube Müdür vekilliği yaptığı belirtildi. Sağlık kontrolünden geçirilen Doğanay, Ankara Emniyet Müdürlüğü Kaçakçılık ve Organize Suçlar Şube Müdürlüğü'ne bağlı polis ekibine teslim edildi. 
     Ankara DGM'nin, TCK'nin ''Cürüm işlemek için teşekkül oluşturmak, görevi kötüye kullanmak ve zimmete iştirak'' hükümlerinden yürüttüğü soruşturma kapsamında, aralarında TDK Başkan Vekili Prof. Dr. Hamza Zülfikar'ın da bulunduğu 4 kişi gözaltına alınmıştı. 




</TEXT>
</DOC>
