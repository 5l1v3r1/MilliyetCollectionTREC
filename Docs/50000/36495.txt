<DOC>
<DOCNO> 36495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/siyaset/siy01a.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Birliği için kimse kaygılanmasın 
</HEADLINE>
<TEXT>

AB treni kaçıyor’ diyen Yılmaz’a katılmayan Ecevit, şöyle dedi Yavaşlık söz konusu değil. Kimse kaygılanmasın’ 
     ANKARA Milliyet 

     Başbakan Bülent Ecevit, "AB treni kaçıyor" diyerek endişelerini dile getiren Başbakan Yardımcısı Mesut Yılmaz’a katılmadığını belirtirken, "AB çalışmalarında yavaşlık söz konusu değil. Kimsenin kaygısı olmasın" dedi. Ecevit, Manisa’da, Tuğgeneral Kazım Usta’nın ANAP İl Başkanı Ahmet Özövgü’yü protokol sırasında tartaklayarak hakaret etmesi için de "Herhalde gerekli disiplin işlemi yapılacaktır" görüşünü dile getirdi. 
     Ecevit, dün partili milletvekilleri ve Milli Eğitim Bakanı ile eğitim reformu ve atılacak adımları değerlendirmek üzere DSP Genel Merkezi’nde bir araya geldi. Ecevit, toplantı çıkışında ulusal güvenlik tartışmalarına ilişkin yöneltilen sorulara yanıt vermekten kaçınırken, "Söylediklerimin dışında, başka bir şeyin söylenmesi devlet açısından bence gereksizdir. Bu konu başka yönlere çekilmeseydi daha iyi olurdu" diye konuştu. 
     
Yavaşlık söz konusu değil      Mesut Yılmaz’ın, "AB treni kaçıyor" sözleri anımsatılarak yöneltilen "Siz nasıl değerlendiriyorsunuz " sorusu üzerine Başbakan Ecevit, şunları söyledi "Bence yavaşlık söz konusu değil. Çünkü Meclis hükümetle birlikte gece gündüz sabahlara kadar çalıştı. Şimdi bu verimli çalışma dönemi Meclis toplanınca yeniden başlayacak. Önce Anayasa değişiklikleri görüşülecek. Anayasa değişikliklerinden bazıları zaten anlatım özgürlüğü ve özgürlüklerin genişletilmesiyle ilgilidir. Diğer konuları nasıl karar alıp çıkarttıysak, yeni gerekenleri de yine aynı kararlılıkla çıkartacağız. Kimsenin kaygısı olmasın." 
     
Derviş görüşmeler yapıyor      Ecevit, üretim sektörü ile bankalar arasındaki sorunların çözümü konusundaki çalışmalara ilişkin soruyu da şöyle yanıtladı "Reel sektörün daha verimli hale gelmesi, Türkiye’de işsizliği önleyici, büyümeyi yeniden canlandırmanın ve ekonomiyi sıkıntıdan kurtarmanın başta gelen çaresidir. Devlet olarak elimizden geleni yapacağız. Özellikle dış satımla ilgili olarak bir miktar kaynak ayrıldı. Fakat devletin kaynakları şu sırada sınırlı. Onun için bu sorunu çözmek üzere, Sayın Derviş hem bankalar, hem de üreten sektörle görüşmeler yapıyor. Temennimiz reel sektörün sorunlarına daha yapıcı şekilde eğilmek. Kolay kurtarılabilecek işletmeleri kurtarmak için, bankalarla üreten sektör işbirliği yapsınlar. Bu konuda bazı somut anlaşmalara varılmış durumda." 
     
Disiplin işlemi yapılacak      Ecevit, Tuğgeneral Usta’nın ANAP İl Başkanı Özövgü’ye yönelik tavrının sorulması üzerine "Son derece üzücü bir olay. Herhalde gerekli disiplin işlemi de yapılacaktır" açıklamasını yaptı. Genelkurmay Başkanı Orgeneral Hüseyin Kıvrıkoğlu’yla herhangi bir temasta bulunup bulunmadığı sorusuna Ecevit, "Şu sırada Ankara’da değil. Aramayı gerekli görmedim. Çünkü kendisi bir haftalık tatile gitti. Rahatsız etmek istemedim" yanıtını verdi. Başbakan, tatilden dönünce Kıvrıkoğlu’yla görüşmeyi düşünüp düşünmediğine ilişkin olarak da, "Her zaman görüşüyoruz" demekle yetindi. 
     



 SİYASET 





















</TEXT>
</DOC>
