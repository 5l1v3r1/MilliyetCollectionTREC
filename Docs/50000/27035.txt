<DOC>
<DOCNO> 27035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/son/soneko09.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Takas ihalesinde teklif verilmeye 9.00'da başlandı 
</HEADLINE>
<TEXT>

     Hazine iç borç stokunda bulunan ve vadesi 2001 ve 2002 yılına denk gelen Devlet İç Borçlanma Senetleri'nden DİBS 23'ünün, ''dolara endeksli ve TL tahvillerle'' değiştirilmesini içeren borç takasına ilişkin ihalede, teklif verilmeye bu sabah 9.00'da başlandı. 
     Saat 16.00'ya kadar sürecek ihalenin sonuçları, 17 Haziran Pazar günü açıklanacak. Takas işlemi ise 18 Haziran Pazartesi günü gerçekleştirilecek. Yeni verilecek senetlerin ihraç tarihleri de 18 Haziran Pazartesi günü olacak. Takas ihalesine, Kamu bankaları ve Tasarruf Mevduat Sigorta Fonu TSMF kapsamında bulunan bankalar haricinde, takasa konu olan senetleri ellerinde bulunduran tüm yatırımcılar katılabiliyor. 
     Belirlenen takvime göre, ihaleye katılmak isteyen yatırımcılar bugün saat 09.00-14.00 arasında teminatlarını yatıracaklar. Teminat tutarı, değiştirilmesi teklif edilen senetlerin yüzde 75'i ve karşılığında senet getirilemeyen nominal teklif tutarının yüzde 5'i oranında nakit Türk Lirası olarak belirlendi. Yatırımcılar bugün saat 09.00-16.00 arasında da, rekabetçi olmayan teklifler ROT ile ihale tekliflerini Merkez Bankası'na verecekler. 
     
     Minimum teklif 100 milyar lira 
     Bu arada ihaleye verilebilecek minimum teklif tutarı 100 milyar Türk Lirası olarak öngörülürken, Hazine'ce kabul edilecek toplam nominal takas tutarı ise en az 3 katrilyon Lira. Bu miktarın altında teklif gelmesi durumunda Hazine ihaleleri iptal edebilecek. Ancak ihaleye ilginin umulanın üzerinde olduğu bildirildi. 
     Yatırımcılar, ihalede, değiştirmek istedikleri senedin orjinal vade sonundaki nominal tutarını ve takas işlemi karşılığında alacakları 3 farklı senetten sadece 3 yıl vadeli dövize endeksli senet için fiyat teklifi verecekler. Fiyat teklifleri 100,000 birim üzerinden verilecek. İhraç edilecek tüm senetlerin minumum küpür tutarı 5 milyon lira olarak belirlendi. İhale teklifinde miktar 5 milyon lira ve katları olarak gönderilecek. 
     Her bir senet için ayrı ihale yapılacak olup, aynı gruptaki senetler için verilecek teklifler ortak değerlendirilecek. Böylece bir grup için bir fiyat belirlenmiş olacak. 
     Takas karşılığında ihraç edilecek senetlerin net miktarları, ihaleye gelen nominal tutarların ilgili senetlerin geri alım fiyatları üzerinden hesaplanacak. Takas karşılığında verilecek üç yeni senedin net tutarları, "değişim oranları" 1 3-1 3-1 3 ile ağırlıklandırılarak bulunacak. İhaleyi kazanamayan yatırımcılara, takasa kabul edilmeyen senetleri ve veya teminatları, 18 Haziran Pazartesi günü mesai saati içerisinde iade edilecek. 
     
     3 farklı senet ihraç ediliyor 
     Takasa uygun DİBS'lerini ellerinde bulunduran yatırımcılara, getirecekleri senetler karşılığında 3 tip senetin ihracı gerçekleştiriliyor. 
     I inci Grupta yeralan senetlerin takası karşılığında, yatırımcılara 3 yıl ve 5 yıl vadeli 6 ayda bir kupon ödemeli ABD dolarına endeksli devlet tahvili ile 1 yıl vadeli TL cinsinden devlet tahvili veriliyor.II inci Gruptaki senetlerin takası karşılığında ise yatırımcılara 3 ve 5 yıl vadeli, 6 ayda bir kupon ödemeli ABD Doları'na endeksli Devlet Tahvili ile 2 yıl vadeli TL cinsinden devlet tahvili ihraç ediliyor. 
     
     5 yıllık senedin fiyat hesaplama yöntemi değişti 
     Öte yandan Hazine'nin dün yaptığı açıklamaya göre, iç borç takas ihalesinde 5 yıllık senedin fiyat hesaplama yöntemi değiştirilirken, 3 yıl vadeli dövize endeksli senetlerde rekabetçi olmayan teklifler için minimum getiri oranı garanti edildi. 
     Müsteşarlık, piyasa katılımcılarından gelen görüşleri dikkate alarak, 5 yıllık senedin fiyatının 3 yıllık dövize endeksli senet için ihalede oluşacak getiriye bağlı hesaplanmasına karar verdi. 5 yıllık senedin fiyatının 3 yıllık dövize endeksli senet için ihalede oluşacak getiriye bağlı olarak hesaplanacak. Buna göre 3 yıllık dövize endeksli senet için ihalede oluşacak fiyat üzerinden yıllık basit getiri hesaplanacak, bu getiri oranı üzerine yıllık basit yüzde 0.5 puan eklenerek, 5 yıllık senedin ihraç fiyatı belirlenecek. 
     
     3 yıl vadeli dövize endeksli senetler 
     Ayrıca takas ihalesinde, 3 yıl vadeli dövize endeksli senetler için rekabetçi olmayan tekliflere uygulanacak maksimum fiyat 87 bin 200 lira olarak belirlendi. 
     







</TEXT>
</DOC>
