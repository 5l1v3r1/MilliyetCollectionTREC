<DOC>
<DOCNO> 44740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/son/sontur06.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş senaryoları psikolojimizi bozuyor.. 
</HEADLINE>
<TEXT>

     ABD'de yaşanan terörist saldırıların ardından geçen sürede medyada yer alan ''savaş senaryoları''nın, halkı ve özellikle çocukları psikolojik ve fizyolojik yönden olumsuz etkileyeceği bildirildi. 
     Ankara Üniversitesi Psikiyatri Ana Bilim Dalı Öğretim Üyesi Prof. 
     Dr. Abdülkadir Çevik, basın yayın organlarında sürekli yer alan ''savaş senaryoları''nın, ''haberleri merakla izleyen'' halkı olumsuz yönde etkilediğini söyledi. 
     ABD'deki bombalama olayından sonra yapılan bir araştırma sonucunda insanların yüzde 70'inin depresyona girdiğinin tespit edildiğini hatırlatan Prof. Dr. Çevik, şöyle konuştu 
     ''İletişim araçları sayesinde dünya artık küçüldü. ABD'de olan şey, burada da halkı etkiliyor. Savaş olacak mı, olmayacak mı Bunun beklentisi, huzursuzluğu ve belirsizliğin yarattığı stres... 
     Belirsizlik en büyük stres kaynaklarından birisidir. İnsanı çok tedirgin ediyor. Bu belirsizlik ve onun oluşturduğu stres insanların çalışma performansını etkiler, iş verimini, aile hayatını, sosyal ilişkileri etkiler.'' 
     
     Gelecek kaygısı 
     Savaş senaryolarının ortada dolaşmasının insanların geleceği ile ilgili bir takım kaygılar yaşamasına da yol açabileceğini bildiren Prof. Dr. Çevik, bu kaygıların da bireyin hem toplumsal hem ailevi ilişkilerini bozacağını kaydetti. 
     Kaygılar sonucu, depresyon gibi psikolojik bozuklukların yanı sıra bir takım fizyolojik sorunların da yaşanabileceğine dikkati çeken Prof. Dr. Çevik, halkta tansiyon yükseklikleri, baş ağrıları, bedensel ağrılar, isteksizlikler gibi tabloların ortaya çıkabileceğini ifade etti. 
     Savaş senaryolarının, nerede yaşanırsa yaşansın halk arasında her zaman için ürkütücü, rahatsız edici durumlar doğurduğunu söyleyen Prof. Dr. Çevik, bu senaryoların çocuklar üzerinde etkisinin daha büyük olduğunu vurguladı. Prof. Dr. Çevik, ''Büyükler sanki çocuklar anlamaz gibi algılar ama asıl çocuklar tam tersine bazı şeyleri daha abartılı biçimde algılar ve olumsuz yönde daha çok etkilenirler'' diye konuştu. 
     Prof. Dr. Abdülkadir Çevik, medyanın yayın yaparken özellikle çocukları düşünerek daha dikkatli olmalarını isteyerek, şunları söyledi 
     ''Gazeteler kendilerini okutturmak, televizyonlar kendilerini izlettirmek istiyorlarsa ve toplumu düşünüyorlarsa sürekli moral bozucu, yıkıcı haberlerden uzak durup, biraz daha gerçekçi haberler yapsınlar. Bu olumsuz haberleri daha ılımlı halde vermelerinde yarar var.'' ABD'de, Dünya Ticaret Merkezi ikiz kuleleri yıkıntılarının fotoğrafını bile çekmenin yasak olduğunu, ancak Türkiye'de bu durumun tam tersinin uygulandığını dile getiren Prof. Dr. Çevik, ''Bizim ülkede her şey o kadar çok açık ve abartılı bir biçimde ortaya konuyor ki, biz kendi moralimizi, toplumsal moralimizi farkında olmadan tahrip etmeye çalışıyoruz. Basının bundan uzak durması lazım. Burada basına büyük görev düşüyor'' dedi. 
     






</TEXT>
</DOC>
