<DOC>
<DOCNO> 36856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/son/sondun17.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya'yı protesto için serçe parmaklarını kestiler 
</HEADLINE>
<TEXT>

     Güney Kore'de, Japonya Başbakanı Juniçiro Koizumi'nin savaşta ölen Japonlar anısına inşa edilen kutsal Yasukuni Anıtı'nı ziyaret etmesini ve Japon tarih kitaplarını protesto için, ziyaret öncesinde 20 kişi serçe parmaklarını kesti. 
     Seul'daki Bağımsızlık Kapısı'nın önünde, yağmur altında duran protestocular, Koizumi'nin ziyaretine karşı sloganlar atarak, yere koydukları mini giyotinlerle parmaklarını kestiler. 
     Siyah tişörtler giyen ve başlarına bant takan protestocular, ''ülkelerini korumak için yaşamlarını feda edeceklerini'' belirterek, kesilmiş parmaklarını Kore bayrağı üzerine koydular. Parmağı kesilmiş ellerini bezlerle saran protestocular, hiç bir acı belirtisi göstermeden slogan atmaya devam ettiler. Protestocular, kesik parmaklarını Japon Büyükelçiliği'ne postalayacaklarını söylediler. YTN televizyonunun muhabiri, söz konusu kişilerin kendilerini bir ''dövüş sanatı grubunun üyeleri'' olarak tanıttıklarını söyledi. Güney Kore, Çin ve diğer Asya ülkeleri, Yasukini anıtını, Japon militarizminin bir sembolü olarak görüyorlar. Asya ülkeleri, yeni çıkan Japon tarih kitaplarının tahrif edilmiş bilgilerle dolu olduğunu belirtek, bu kitapların okullarda okutulmasına karşı çıkmışlardı. 







</TEXT>
</DOC>
