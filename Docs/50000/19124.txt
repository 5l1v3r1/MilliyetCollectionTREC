<DOC>
<DOCNO> 19124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/yasam/yas04a.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölen de çocuk öldüren de 
</HEADLINE>
<TEXT>
Arkadaşının başını taşla ezdi 
13 yaşındaki MA, kırdığı kalem için 1 milyon lira isteyen 11 yaşındaki arkadaşını ormanda öldürdü... 
     İSMAİL POLAT İstanbul 

     Kartal’da Hesna Gündeş İlköğretim Okulu öğrencileri arasında kalem yüzünden çıkan kavga cinayetle bitti. 13 yaşındaki M.A., 11 yaşındaki arkadaşı Hüseyin Yüksel’in başını taşla ezerek öldürdü. 
     Hüseyin Yüksel, önceki sabah evinden okula gitmek üzere çıktı. Akşam olmasına rağmen eve dönmeyince ailesi merak ederek aramaya başladı. Arkadaşları Yüksel’i görmediklerini söyleyince aile polise başvurdu. 
     
     İhbar üzerine... 
     Olayı araştıran polisler, Yakacık Villa Sokak’taki inşaat halindeki huzurevi binasına geldiklerinde asansör boşluğunda Adem Celep isimli şahısla kimliği henüz belirlenemeyen bir kadının cesedini buldu. 
     Bu arada gelen bir ihbar üzerine Ayazma Caddesi üzerindeki Lapina Restoran yakınında bir ağaçlık alana gittiklerinde de küçük Hüseyin’in elleri arkadan bağlanmış cesediyle karşılaştı. Asayiş Bürosu ekipleri soruşturmayı derinleştirince, katil zanlısı M.A. ile ablası 15 yaşındaki İ.A.’yı gözaltına aldı. 
     
     Kırılan kalem ve... 
     Polisin verdiği bilgiye göre olay M.A.’nın Hüseyin’in kalemini kırmasıyla başladı. Hüseyin kalemi karşılığında bir milyon lira para istedi. O sırada aynı okulda okuyan abla İ.A. da onlara katıldı, hep birlikte eve doğru yürüdüler. Mahalleye geldiklerinde abla eve gitti, iki arkadaş ormana doğru devam etti. İddiaya göre M.A. burada Hüseyin’in başına taşla vurarak öldürdü. 
     Polisce yakalanarak gözaltına alınan M.A. ile ablası İ.A. Kartal Cumhuriyet Savcısı Ayhan Hasırcıoğlu tarafından sorgulandıktan sonra nöbetçi sulh ceza mahkemesine sevk edildi. Burada ifade veren M.A. ile İ.A. tutuklanarak Bakırköy Kadın ve Çocuk Tutukevi’ne gönderildi. 
     



 YAŞAM 




















</TEXT>
</DOC>
