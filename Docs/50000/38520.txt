<DOC>
<DOCNO> 38520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/23/guncel/gun02.html </URL>
<DATE> 2001/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli yüzbaşı Mehmet Öksüm, olayların örtbas edildiğini ileri sürüyor 
</HEADLINE>
<TEXT>
UFO’yla 25 dakika 
THY pilotu Mehmet Öksüm, 1975’te yüzbaşı rütbesiyle yaptığı Air Force uçuşunda UFO gördüğünü, üstelik 25 dakika yan yana uçtuklarını söylüyor 
     ÖNAY YILMAZ İstanbul 

     Tarih 5 Eylül 1975, saat 22.30... Kayseri’den havalanan C - 47 askeri nakliye uçağının kaptan pilotu Yüzbaşı Mehmet Öksüm, "Air Force" uçuşunda... Yıldızlarla dolu pırıl pırıl bir hava... Aynı gece Yüzbaşı Öksüm’den daha alçak irtifada, ay parlaklığında bir cisim belirdi. Uçağa doğru yaklaştı. 6 - 7 katlı bir apartman büyüklüğündeydi, onlara doğru hızla geldi. Öksüm, zile basarak uçaktaki yedi arkadaşını çağırdı, cismi heyecanla izlediler. 
     
     Yarıçapı 3 - 4 km 
     Pilot, uçağın ışıklarını tamamen kapattı, rotasını Adıyaman’a çevirdi. Cisim elips şeklini aldı ve ortadan açılmaya başladı... O yıllarda Diyarbakır Hava Üssü’nde C - 47 nakliye uçağı pilotu olan, şimdi ise THY’de görev yapan Öksüm o geceyi şöyle anlatıyor "Gümüş rengindeydi. 25 dakikanın sonunda bir bisiklet tekerleği gibi oldu. 3 - 4 kilometre yarıçapındaydı. Biz de yanından, 3 - 4 mil açığından karşılıklı geçtik. Sol tarafımızdan geçiyordu. İçine baktım, karaltılar var, fakat bir şey seçemiyorduk." 
     
     Ve deprem 
     Öksüm, ne radarın ne de meteorolojinin bir şey tespit edemediğini belirterek, "Malatya’ya geldiğimizde kule Erzurum, Elazığ’dan kaymakam ve valiler telefon ediyor, halk ışıklar saçan bir gök cismi görmüş. Siz de gördünüz mü ’ diye sordu. Yarım saat yan yana uçtuğumuzu söyledim" diye konuşuyor. 
     Bir gün sonra, Lice’de 2 bin 385 kişinin öldüğü bir deprem olduğunu hatırlatan Öksüm, "Rapor edecektim ama albayımız olayı kapattı. O albay, daha sonra general oldu ama adını veremem. Olayı gören Yavuz Afacan adlı arkadaşım da şimdi THY pilotu" diyor. 
     
Bilim adamları inanmıyor ama...      39 yılda, 20 bin saatin üzerinde uçuş gerçekleştirdiğini, böyle bir olaya bir daha hiç rastlamadığını belirten Öksüm, "Bilim adamları yalanladığı için UFO gören pek çok insan alay konusu olurlar diye olayı anlatmıyor" diyor. Öksüm, bilim adamlarının UFO vakalarını "enerjinin açığa çıkması" olarak nitelendirdiklerini de hatırlatarak, "Biz iyi yetişmiş, kültürlü insanlarız. Deprem ışığı 3 - 5 saniye sürer. 25 dakika devam eder mi " diye soruyor. 
     



 GÜNCEL 








ibadet eder 







</TEXT>
</DOC>
