<DOC>
<DOCNO> 45310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/son/sontur15.html </URL>
<DATE> 2001/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Vural Savaş CHP'ye göz kırpıyor 
</HEADLINE>
<TEXT>

     -ESKİ YARGITAY CUMHURİYET BAŞSAVCISI SAVAŞ 
     -''BİR GÜN POLİTİKAYA GİRERSEM, NEREDE POLİTİKA YAPACAĞIMI ZATEN HERKES TAHMİN EDİYOR' -''CHP, İLK SEÇİMLERDE OY PATLAMASI YAPACAK'' FOTOĞRAFLI 
     ANTALYA A.A. - 05.10.2001 - Eski Yargıtay Cumhuriyet Başsavcısı Vural Savaş, politikaya girmeye karar verdiği zaman, nerede politika yapacağının herkes tarafından tahmin edilebildiğini belirterek, ''CHP, ilk seçimlerde oy patlaması yapacak'' dedi. 
     Vural Savaş, CHP Antalya İl Başkanlığı'nı ziyaret ederek, İl Başkanı Ümit Uysal ve partililerle görüştü. Savaş, Türkiye'de son zamanlarda Atatürkçülüğe yönelik büyük bir ilgi uyandığını, Atatürkçülüğü en iyi savunan parti olarak da CHP'yi gördüğünü belirtti. 
     Atatürkçü tabana sahip partiler arasında, en sağlam tabanın CHP'de olduğunu vurgulayan Savaş, Kurtuluş Savaşı döneminde faaliyet gösteren Müdafaa-i Hukuk derneklerinin Cumhuriyet'ten sonra birleştiğini ve CHP'nin kurulduğunu, son zamanlarda da Atatürkçülerin CHP'ye yöneldiğini ifade etti. 
     ''Ben de CHP'ye büyük bir saygı, sevgi beslemeye başladım'' diyen Savaş, bir partilinin politikaya girip girmeyeceğini sorması üzerine, şunları söyledi 
     ''Politikaya girme meselesinde en çok ailemden muhalefet görüyorum. Ben şimdi Atatürçülüğü anlatmayı bir görev biliyorum. Bu misyonu elimizden geldiğince yerine getirmeye çalışacağım. Tabii Yargıtay'dayken görevimizin ağırlığıyla bazı şeyleri anlatamıyordum. 
     Şimdi rahatlıkla konuşabilirim. Çok önemli bir görevi, çok zor şartlarda yürütmeye çalıştım. Emekli olduktan sonra hemen politikaya atılıverseydik, vatandaş da, Bak, bütün bunları politik yatırım için yapmış diyecekti. Hayatta ne yaptıysak Türkiye Cumhuriyeti için yaptık.'' Savaş, CHP Milas İlçe Başkanı Ahmet Kılbey'in, ''Sizi aramızda görmek istiyoruz'' demesi üzerine, ''Sabredin biraz. Bir gün o da olacak. Ama yalnız Vural Savaş olarak değil de, daha geniş bir katılım gerçekleşirse iyi olur'' dedi. 
     Atütürkçülerle her zaman ve her yerde beraber olacağını da anlatan Savaş, Atatürkçülerin bölünmesine de karşı olduğunu bildirdi. Savaş, ''Politikaya girmeye karar verirsem, nerede politika yapacağımı da herkes tahmin ediyor. CHP, ilk seçimlerde oy patlaması yapacaktır. 
     Bunu son zamanlarda karış karış gezdiğim Anadolu'da görüştüğüm sıradan vatandaşlardan edindiğim izlenim üzerine söylüyorum'' diye konuştu. 
     Vural Savaş, milletvekillerinin ''Kıyak Emeklilik Yasası'' çıkararak, ekonomik kriz içindeki halka örnek olmaları gerekirken, tam tersi bir davranış içine girdiklerini de savunarak, ''Balık baştan kokar. Ama ben buradan taahhüt ediyorum. Bir gün milletvekili olursam, milletvekili maaşımı, Mehmetçik Vakfı, Atatürkçü Düşünce Derneği ve eğitim amaçlı bir dernek arasında paylaştıracağım. Ben nasıl olsa emekli maaşımla yaşamaya alıştım'' dedi. 
     BNY-ŞEN-TEK-VDT 
     






</TEXT>
</DOC>
