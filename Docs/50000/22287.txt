<DOC>
<DOCNO> 22287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/20/son/sontur11.html </URL>
<DATE> 2001/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP’ın İstanbul İl Kongresi başladı 
</HEADLINE>
<TEXT>

     ANAP İstanbul 7. Olağan İl Kongresi, Lütfi Kırdar Uluslararası Kongre Merkezi ve Sergi Sarayı’nda başladı. 
     Kongrenin açılışında konuşan İstanbul İl Başkanı İbrahim Taşkın, son günlerde ANAP Genel Başkanı, Devlet Bakanı ve Başbakan Yardımcısı Mesut Yılmaz’a, bakanlarına, milletvekillerine ve Yılmaz’ın yakınlarına karşı yapılan saldırıların sadece birilerini hedef almadığını kaydederek, "Bu saldırı ANAP’ı ve ANAP düşüncesini hedef almaktadır" dedi. 
     Taşkın, Türkiye’nin yol ayrımına geldiğini, ya sivil demokratik bir toplum olacağını, ya da geri kalmış bir toplum olarak "birilerinin at oynatacağını" söyledi. Taşkın, şöyle konuştu "Mesut Yılmaz, Türkiye’yi Avrupalı bir toplum yaparak, ülkeyi yarınlara taşıyacak. Bunu başarmak için hep birlikte çalışmamız lazım. Sizlerin desteklerinizle oluşacak yeni yönetim kuruluna seçilirsem, Mesut Yılmaz’a inanan herkesle çalışmaya hazırım. Bizim felsefemizde rant, koltuk mücadelesi yok. Biz varız, Mesut Yılmaz var, Türkiye var." 
     İbrahim Taşkın, konuşmasını tamamladıktan sonra ANAP İstanbul milletvekillerini kürsüye çağırdı ve hep birlikte partilileri selamladılar. Kongrede divanın oluşmasından sonra Atatürk, ANAP’ın Kurucu Genel Başkanı Turgut Özal, hayatını kaybeden ANAP’lılar, deprem ve sel felaketleri ile uçak kazasında ölenler için saygı duruşunda bulunulmasının ardından İstiklal Marşı okundu. 
     Kongrede oybirliği ile Divan Başkanlığı’na seçilen ANAP Genel Başkan Yardımcısı Mustafa Taşar, yaptığı kısa konuşmada, ANAP’ın, Türkiye’nin siyasal, sosyal ve ekonomik hayatını şekillendiren bir parti olduğunu vurguladı. 
     ANAP’ın 1983 yılında kurulduğunu ve 18. "gurur yılını" kutladıklarını belirten Taşar, "Bu 18 yıl Türkiye’nin değişen kaderidir, dünyaya açılan ve itibar gören bir Türkiye’dir. 18 yıl, halkın geleceğe daha umutlu baktığı altın bir dönemdir" diye konuştu. Taşar, 18 yılda Türkiye’nin, tarihinin en hızlı kalkınma ve dönüşümünü yaşadığını ifade ederek, ANAP’ın tek başına ya da koalisyonlarla iktidarda olduğu dönemlerde Türkiye’de sürekli hizmetin var olduğunu, krizden hiç bahsedilmediğini kaydetti. 
     Devlet Bakanı Kemal Derviş’in söyledikleri ile yaptığı uygulamaların aslında ANAP’ın söyledikleri ve yaptıklarıyla aynı olduğunu anlatan Taşar, Derviş’in gelmesiyle ekonomide koordinasyonun sağlandığını ve geciktirilen yapısal reformlara başlandığını söyledi. Taşar, ANAP’ın milliyetçi, muhafazakar ve serbest piyasa ekonomisine inanan bir parti olduğunu da anlatarak, "Biz milliyetçiliğin, müslümanlığın, muhafazakarlığın istismarını yapacak parti değiliz. Biz sözde değil özde milliyetçiyiz" dedi. Mustafa Taşar, partililere de kongrede başarılar diledi. Kongrede daha sonra faaliyet raporunun okunmasına geçildi. 
     ANAP İstanbul İl Kongresi nedeniyle sabah saatlerinden itibaren partililer, Lütfi Kırdar Uluslararası Kongre Merkezi ve Sergi Sarayı’na geldiler. Partililerin yoğun ilgisinden dolayı, kongre binasına ve kongrenin yapıldığı salona girişte izdiham yaşandı. Salonda sadece ANAP’ın amblemi yer alırken, tek afiş olarak "Sivil Demokrat Türkiye’nin Yılmaz Savunucuyuz. Mesut Yılmaz" yazısı bulundu. Ayrıca Atatürk, Turgut Özal ve Mesut Yılmaz’ın biraraya getirildiği bir fotoğraf yer aldı. Saat 11.00’den itibaren delegeler salona alınırken, üst bölüm ise konuklara ayrıldı. 
     Kongre başlamadan önce sık sık "afiş açmak yasaktır" uyarıları yapıldı ve düzeni de gönüllü partililer sağladı. İçişleri Bakanı Tantan, salona girdiğinde partililer tarafından alkışlanarak, "Türkiye seninle gurur duyuyor" şeklinde slogan atıldı. Bina dışında halk oyunları gösterileri yapılırken, kongre kurulan barkovizyonla dışarıda kalan partililere de izletildi. Halen ANAP İstanbul İl Başkanlığı’nı yürüten İbrahim Taşkın ile Kağıthane eski ilçe başkanı ve milletvekili adayı Ahmet Keskin’in il başkan adayı olduğu kongrede, 600 delege oy kullanacak. Kongrede, il yönetim ve disiplin kurulu üyelerinin yanı sıra büyük kongre delegesi 177 kişi seçilecek. 
     Kongreye, Devlet Bakanları Rüştü Kazım Yücelen, Mehmet Keçeciler ve Edip Safder Gaydalı, İçişleri Bakanı Sadettin Tantan, Enerji ve Tabii Kaynaklar Bakanı Zeki Çakan, Çalışma ve Sosyal Güvenlik Bakanı Yaşar Okuyan, Turizm Bakanı Erkan Mumcu, Maliye Bakanı Sümer Oral, Genel Başkan Yardımcıları Ahat Andican, Mustafa Taşar, Ersin Taranoğlu, Şadan Tuzcu, Bülent Akarcalı, Ali Doğan ve Cengiz Altınkaya ile Turgut Yılmaz’ın da aralarında bulunduğu bazı MKYK ve Merkez Disiplin Kurulu üyeleri, milletvekilleri, belediye başkanları ve çok sayıda partili katıldı. 
     







</TEXT>
</DOC>
