<DOC>
<DOCNO> 9957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/04/yazar/asik.html </URL>
<DATE> 2001/03/04/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Temizel şoku 
</HEADLINE>
<TEXT>

     Kendisine büyük umutlar bağlanan BDDK Başkanı Zekeriye Temizel görevinden niçin istifa etti Ekonomi bürokrasisindeki gelişmeleri yakından takip eden ve Zekeriya Temizel' le sık görüşen bir dostumuz anlatıyor 
     "Fon'a devredilen bazı bankalarla ilgili olarak kimi siyasiler tarafından Zekeriya beye sürekli baskı yapılıyordu Şuna dokunma, bunu görme, onu koru vs. gibisinden... Bu durum Zekeriya Beyin elini kolunu bağlıyordu. Tabii BDDK'nin Bankalar Yasası'na açıkça aykırı şekilde Devlet Bakanı Kemal Derviş' e bağlanması bardağı taşıran son damla oldu. " 
     Aynı dostumuz Kemal Derviş'e süper yetkiler verildiği yolundaki haberlere de değiniyor 
     - Kemal Derviş'e DSP'li Recep Önal'a bağlı kuruluşların dışında ilave olarak bir tek Türkiye Kalkınma Bankası bağlandı. Örneğin, Özelleştirme İdaresi eskiden olduğu gibi yine ANAP'ta... DPT, Dış Ticaret Müsteşarlığı ve Emlakbank da yine MHP'de... DPT'nin, iflas eden lMF programına karşı olduğu biliniyor... Recep Önal ne kadar süper bakan idiyse, Kemal Derviş de o kadar süper bakandır bana göre. Sizin anlayacağınız, davul yine DSP'nin boynunda, tokmak yine MHP'yle ANAP'ın elinde. 
     
     İçinde yaşadığımız yüzyılı geçmiş yüzyıllardan ayıran en önemli özellik, bugün koca yerine kendini arayan genç kızların sayısının büyük ölçüde artmış olmasıdır. 
Theodore Zeldin 

Hoca'dan ders      Yapı Kredi Yayınları'nın hazırladığı "Kitap-lık" edebiyat dergisinin son sayısında Ahmet Hamdi Tanpınar renkli yanlarıyla anılıyor. İşte rahmetli Mina Urgan'ın anlatımıyla bir küçük anı... 
     "...Edebiyat Fakültesi'ndeki hocalığı sırasında bazı imtihanlara Tanpınar'la beraber giriyorduk. Bir keresinde iki kız girdi sınava. Biri güzeldi, biri çirkin... Güzel olan soruları çirkinden daha iyi cevapladı. 
     Ama Tanpınar güzel olanı geçirmedi, çirkin olanı geçirdi. 
     Ben dayanamayıp güzel kızı niye geçirmediğini sordum. 
     - Çirkin olanı bir yıl daha görmeye dayanamam güzel olanı ise hem daha çok görürüm, hem o dersini daha da iyi öğrenir, dedi..." 
     
ZENGİNLİK      İstediğiniz herşeye sahipseniz, zenginsiniz. Onlarsız yapabiliyorsanız, daha da zenginsiniz... 
     
Kurbanlık haber      ."Tavuktan kurbanlık olur mu, olmaz mı " tartışması 8 kişinin ölümü, 17 kişinin de yaralanmasıyla sonuçlandı. Değirmendere'ye bağlı Koyundere köyünün kahvehanesinde, "Tavuktan kurbanlık olur mu, olmaz mı " tartışmasını izleyen köylüler bir süre sonra kendi aralarında tartışmaya başladılar. "Tavuktan kurbanlık olur" diyenlerle, "Tavuktan kurbanlık olmaz, olur diyenler kafir olur" diyenler arasında başlayan ağız dalaşı kısa sürede silahlı çatışmaya dönüştü. Kahvehanede başlayıp köyün sokaklarında sabahın ilk ışıklarına kadar devam eden çatışmanın sonunda 8 kişi ölürken 17 kişi de çeşitli yerlerinden yaralandı. 
     .Arife günü, Türk Hava Kurumu'nun uçağıyla Sultanbeyli semalarında alçaktan uçuşlar ve pike dalışlar yaparak yüzbinlerce kişiye korkulu dakikalar yaşatan Em. Plt. Alb. Raci Radikal gözaltına alındı. Radikal, çıkarıldığı nöbetçi mahkemede eyleminin nedenini şöyle anlattı 
     "Bu hareketimiz gerçek Sultanbeyli'lilere değil, derimizi de yüzseler kurban derilerimizi THK'na vermeyeceğiz diyenlere uyarıdır. Buna, bir nevi yeni bir balans ayarı da diyebilirsiniz." 
     . Yozgat'ın Boğazlayan ilçesinde pazara satmak üzere getirdiği kurbanlık koyunları tek tek kesen kurbancı gözaltına alındı. Pazar yerinde pusu kurmuş Hayvanseverler Derneği üyeleri tarafından feci şekilde dövüldükten sonra Adliye'ye götürülen Mihnet Cinnet, savcıya verdiği ifadede şunları söyledi 
     "Benim, şahsen kurbanlıklarımla aramda, geçmişten kaynaklanan en ufak bir sorun yoktu. Beni, bu hareketi yapmaya sevkeden şey, tam bir hafta boyunca bir tek hayvan bile satamamanın getirdiği sinir bozukluğunu yaşarken, bir müşterinin gelip, pis pis sırıtarak, "Koyunların değil, senin fiyatını soruyorum koçum" şeklinde tahrikkar soru yöneltmesi olmuştur. 
     
Kurban bayramınızı yürekten kutluyor... 
Bu hafta boyunca izninizi rica ediyoruz... 
Esenlikle 
     
     





Temizel şoku 


Derviş ve Temizel 


Bizim gözümüz de Derviş’in üzerinde 


Temizel'in istifası ve bindiği dalı kesmek... 


Simülasyon 


AB treni kaçıyor mu 


Dervişmen 


Temizel'i beklerken... 


Vefa ve nankör 


Temizel'i kaçırdılar 


Derviş'in bayramı 


Bayram hazırlığı 


</TEXT>
</DOC>
