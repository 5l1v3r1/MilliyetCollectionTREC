<DOC>
<DOCNO> 33058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/son/soneko06.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı yatırımcılar borsada hangi hisselere ilgi gösterdi 
</HEADLINE>
<TEXT>

     İstanbul Menkul Kıymetler Borsası'nda İMKB yabancı yatırımcılar, Haziran ayında net 11 milyon dolarlık satış yaptı. 
     İMKB'nin aylık bültenine göre, yabancı banka, aracı kurum veya şahıs nam ve hesabına ulusal pazarda gerçekleştirilen alım işlemleri 439 milyon 727 bin dolar olarak hesaplandı. 
     Yabancı yatırımcıların geçtiğimiz ay yaptıkları satış tutarı ise 450 milyon 747 bin dolar olarak belirlendi. 
     Yabancıların en fazla işlem yaptığı hisse senetleri içinde, ilk dört sırayı banka hisseleri aldı. 
     Yabancıların en aktif olduğu kağıt Yapı Kredi Bankası olurken, bu hissede yabancı işlemlerinin hacmi 129.7 milyon doları buldu. 
     Başka bir deyişle, YKB'deki toplam 890 milyon 474 bin dolar olan yabancı işlemlerinin yüzde 14.5'ini tek başına oluşturdu. 
     Yabancılar Haziran'da İş C hisse senetlerinde 110.3 milyon dolar, Garanti Bankası hisselerinde 101.9 milyon dolar, Akbank'ta ise 78 milyon dolarlık işlem gerçekleştirdi. 
     Yabancıların bu 4 banka hissesinde yaptıkları işlemlerin hacmi 420 milyon doları bulurken, bu rakam toplam hacmin yüzde 47'sini oluşturdu. 
     Net alış satışlar 
     Yabancıların Haziran ayında işlem yaptıkları hisse senetleri içinde en fazla net alım, 15.4 milyon dolar ile Tüpraş'da oldu. 
     Yapı Kredi'de 13.7 milyon dolarlık net alış yapan yabancılar, Akbank hisselerinde de 10.8 milyon dolarlık net alım yaptı. 
     Yabancılar en fazla net satışı ise İş C hisselerinde gerçekleştirdi. 
     Bu hissede 7.4 milyon dolarlık satış yapan yabancı yatırımcılar, Sabancı Holding'de 6.5, Vestel'de 5.4, Turkcel'de de 2.7 milyon dolarlık net satış rakamına ulaştı. 







</TEXT>
</DOC>
