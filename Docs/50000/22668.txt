<DOC>
<DOCNO> 22668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/ekonomi/eko01.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İşçi - memur maaş farkı kapanıyor 
</HEADLINE>
<TEXT>

Hükümetle Türk - İş arasında varılan uzlaşmayla işçi ücretleri ilk altı ayda ana ücretlere yansıtılacak şekilde artırılacak ancak memurların aksine enflasyon kaybı yaşanacak 
     ANKARA Milliyet 

     Hükümetle Türk - İş arasında haftalardır süren toplu iş sözleşmeleri pazarlığı dün uzlaşmayla sonuçlandı. Türk - İş’in istediği yüzde 15’lik zam oranı birinci ve ikinci altı aylara yansıtılırken, hükümetin vermek istediği yüzde 10’luk zam da üçüncü ve dördüncü altı aylara yansıdı. Türk - İş’in direndiği zam oranının kök ücretlere yansıtılması ise birinci altı ayda gerçekleşecek. 
     Yaklaşık 450 bin kamu işçisinin merakla beklediği, toplu iş sözleşmeleri uzlaşmayla sonuçlandı. Toplu Sözleşmelerden sorumlu Devlet Bakanı Mehmet Keçeciler, Ekonomiden sorumlu Devlet Bakanı Kemal Derviş ve Türk - İş Başkanı Bayram Meral, dün son kez bir araya geldi. Yaklaşık dört buçuk saat süren görüşmeye ara ara Başbakan Yardımcısı Hüsamettin Özkan da katılırken, Başbakan Bülent Ecevit’in de görüşmeler hakkında yazılı olarak bilgilendirildiği öğrenildi. Ecevit, yazılı bilgilendirilmesinin ardından, bir saatliğine görüşmeye katıldı. 
     Görüşme sonrasında Ecevit, Keçeciler, Derviş ve Meral bir açıklama yaparak, gelinen noktayı anlattı. Ecevit, Meral’in de çok büyük bir sorumluluk örneği gösterdiğini belirterek, "Hem hakça bir düzen, hem de Türkiye’nin içinde bulunduğu koşullar göz önünde bulunduruldu" dedi. 
     
     Orta yol çözüm oldu 
     Ecevit’ten sonra söz alan Keçeciler ise toplu iş sözleşmesinin esaslarını şöyle anlattı "Birinci altı ay kök ücretlere yansıtılacak yüzde 15 zam, ikinci altı ay yüzde 15 zam enflasyon farkının yüzde 80’i, üçüncü altı ay yüzde 10 zam ve enflasyon farkının yüzde 80’i, dördüncü altı ay ise yüzde 10 zam ve enflasyon farkının yüzde 100’ü." Keçeciler, birinci altı ayda kök ücretlere yansıtılan bedelin 2002 Şubat ayı sonunda ödeneceğini, ödemenin seyyanen değil, defaten olacağını da sözlerine ekledi. Keçeciler sözleşme koşullarının IMF’ye verilen taahhüt mektubuna uygun olup olmadığının sorulması üzerine, "Derviş Bey nerede " derken, Başbakan Ecevit de "Bir dakika Kemal Bey gelsin" diyerek Bakan Derviş’e söz verdiler. 
     
     Derviş Hızlı büyümeliyiz 
     Derviş ise toplu sözleşmelerin hayırlı olmasını dilerken "Bütün bu sorunların çözümü hızlı büyümektir. Herkesin güvenini kazandığı için bu anlaşmaya varabildik. Ama bunun gerçek çözümü Türkiye’yi hızlı büyümeye götürmektir" dedi. 
     Türk - İş Başkanı Bayram Meral de, sözleşmenin ana ilkelerinin Türkiye’nin içinde bulunduğu büyük sıkıntılar dikkate alınarak hazırlandığını vurguladı. 
     
Brüt ücret 687 milyon      ATİLLA ÖZSEVER 

     Türk - İş’in ilk altı ay zammının kök ücretlere yansıtılması talebi kabul edilirken, oran daha önce gündemde olan yüzde 18’den, yüzde 15’e düştü. 
     Hükümet ilk başta ilk altı ay zammını kök ücretlere yansıtmak istemedi ve sadece ikramiye biçiminde 2002’de vermeyi teklif etti. Türk - İş ise dün sağlanan uzlaşmayla 3 puanlık kayba razı oldu ama zammın kök ücretlere yansıtımasını kabul ettirdi. Maaşlara temmuzda da ikinci altı ay zammı olarak yüzde 15 zam yapılacak. Yani yıllık ücret artışı yüzde 32.5’i bulacak. 
     Kamuda şu anda ortalama brüt ücret 520 milyon lira düzeyinde 1 Temmuz’da ise ücretler brüt 687 milyon liraya yükselmiş olacak. Bunun neti de 481 milyon lira. sosyal haklar ve ikramiyelerle birlikte giydirilmiş net ücret ise 680 milyon lira düzeyinde olacak. 
     Burada önemli olan Ocak - Haziran 2001 döneminin pas geçilmiş olması. Bu dönemdeki enflasyon kaybı karşılanmıyor. Takip eden iki altı aydaki enflasyon farkları ise yüzde 80’i ölçüsünde ödenecek. Yani işçinin ilk altı ayda reel kaybı olacak. Buna karşın hükümet memurlara bu yıl hedef enflasyon kadar yüzde 52.5 maaş zammı verecek. Oluşacak enflasyon farkını da maaşlara yansıtacak. 
     Bu durumda işçi ücretleri reel olarak gerilerken, memur ücretleri korunacağı için aradaki fark da azalacak. Devlet Bakanı Kemal Derviş, IMF’nin niyet mektubunu onayladığı gün açıkladığı programda hedeflerinin işçi ücretleriyle memur ücretleri arasındaki farkın 2.6’dan 2’ye indirilmesinin hedeflendiğini açıklamıştı. 
     
     Ecevit Kemal’i çağırın 
     Başbakanlık’ta dört buçuk saat süren zirvenin ardından sağlanan uzlaşmayı anlatmak üzere Başbakan Ecevit, devlet bakanları Keçeciler, Derviş ve Türk - İş Başkanı Meral gazetecilerin karşısına geçti. Konuşması sırasında gazetecilerin sözleşmenin ayrıntılarına ilişkin teknik sorular sorması üzerine, Ecevit’in gözleri Kemal Derviş’i aradı. Korumaların da arkasında kalan Derviş’i Ecevit, üç kere, "Kemal’i çağırın" sözleriyle öne davet etti. 
     



 EKONOMİ 






















</TEXT>
</DOC>
