<DOC>
<DOCNO> 24935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/son/sondun10.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair'den politikayı bırakma sinyalleri.. 
</HEADLINE>
<TEXT>

     İngiltere Başbakanı Tony Blair, ikinci dönem Başbakanlık şansını garantilemiş görünürken, bu görevin aslında kendisini çok da mutlu etmediğini belirtti ve üçüncü kez Başbakanlık şansı aramayabileceğinin sinyallerini verdi. 
     Başbakan Blair, İngiliz basınında yer alan açıklamalarında, Başbakanlık görevinin kendisini aile yaşamında büyük baskıların altına soktuğunu ve gerçekte hayatta yapmayı istediği başka şeyler bulunduğunu belirtirken, özellikle bir yaşını henüz dolduran küçük oğlu Leo'nun doğumuyla evde kendisine daha çok ihtiyaç duyulduğunu kaydetti. 
     1997 seçimleri öncesinde Başbakanlık görevinin kendisi ve ailesinin yaşamına getireceği bedelleri çok iyi hesaplayamadığını da belirten Başbakan Blair, ''en önemlisi, aile yaşamımızda kaybettiklerimiz, özgürlüğümüze gelen kısıtlamalar. Başbakanlık öncesinde ailece dışarı çıkmayı, birlikte bir şeyler yapmayı severdik. Artık bunları yapamıyoruz. Leo'yu parkta rahatça gezdiremiyorum bile, zira bu bir güvenlik güçlüğü doğurabiliyor'' dedi. 
     Başbakanlığın, kendisine muhalefet liderliğinden yüzde 70 fazla sorumluluk yüklediğine de işaret eden Blair, İşçi Partisi'nin verdiği sözleri yerine getirmeden görevi bırakmanın kabul edilemez olduğunu, ancak bundan sonra en geç 2005 yılında tekrarlanması gereken genel seçimde üçüncü bir dönem daha başbakanlık yapmak için bir arayış içine girmeyebileceğine dikkati çekti. Bu arada, bugün yapılan kamuoyu yoklamalarının ortalaması da, Blair'in liderliğindeki İşçi Partisi'nin kazanacağı zafere işaret ediyor. Dört büyük kamuoyu araştırma kurumunun aldığı sonuçların ortalaması, Muhfazakar Parti'nin yüzde 31, İşçi Partisi'nin yüzde 48, Liberal Demokrat Parti'nin yüzde 16 ve diğer partilerin ise yüzde 5 oranında oy alacaklarına işaret ediyor. 







</TEXT>
</DOC>
