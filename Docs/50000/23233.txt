<DOC>
<DOCNO> 23233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/son/sontur27.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
"Küçük Baba" dün beraat etti bugün yeni dava açıldı 
</HEADLINE>
<TEXT>

     Öldürülen Uğur Çakıcı'nın oğlu ve Dündar Kılıç'ın torunu İsmail Onur Özbizerdik'in de aralarında bulunduğu 4 sanık hakkında, Çiftkurtlar Otomotiv A.Ş'nin sahibi Şahin Mehmet Çelik'in silahla yaralanmasına ilişkin dava açıldı. 
     İstanbul Cumhuriyet Başsavcılığı'nca hazırlanan iddianamede, sanıklardan Ata Hacısüleymanoğlu'nun müşteki Şahin Mehmet Çelik ile sigorta işinde ortak olmak için konuştuğu, olumlu cevap aldığı, ancak daha sonra Çelik'in bu işten vazgeçmesi üzerine telefonda küfürleştikleri anlatılıyor. 
     İtalya'ya giden Ata Hacısüleymanoğlu'nun, sanıklar Ali Hacısüleymanoğlu ve Ömer Coşkun'a telefonla Çelik'in vurulması gerektiğini söylediği belirtilen iddianamede, bu iki sanığın da olayı İsmail Onur Özbizerdik'e anlattıkları kaydediliyor. 
     İddianamede, Özbizerdik'in de ''dayı'' diye hitap ettiği Ata Hacısüleymanoğlu'yla telefonla görüştüğü ve kendisinin de Şahin Mehmet Çelik ile aralarında bir sorun yaşandığını bildirdiği ifade ediliyor. 
     Sanıkların, İsmail Onur Özbizerdik'in yönetimindeki 34 DD 300 plakalı otomobille 17 Şubat 2001 tarihinde Şahin Mehmet Çelik'in Maslak'taki işyerine gittiği, 20 metre uzaklıktaki bir benzin istasyonunda, Çelik'in çıkmasını bekledikleri ifade edilen iddianamede, daha sonra otomobille takip edilen Çelik'e, Beşiktaş Barbaros Bulvarı üzerindeki ışıklarda durması üzerine Ömer Coşkun tarafından ateş edildiği anlatılıyor. 
     Saldırı sonucu Çelik'in bacaklarından yaralandığı kaydedilen iddianamede, Ömer Coşkun'un ''Silahla adam yaralamak'' ve ''Ruhsatsız silah taşımak'' suçlarından 1 yıl 6 ay ile 3 yıl arasında hapis cezasına çarptırılması talep ediliyor. 
     
     






</TEXT>
</DOC>
