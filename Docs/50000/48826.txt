<DOC>
<DOCNO> 48826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/son/sontur12.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanlığı Avrupa Parlamentosunun kararından memnun 
</HEADLINE>
<TEXT>

     Avrupa Parlamentosu AP Genel Kurulu'nun, Fransız Hıristiyan Demokrat Alain Lamassoure tarafından hazırlanan Türkiye raporunu kabul etmesi, Ankara tarafından olumlu bir gelişme olarak değerlendirildi. 
     Dışişleri Bakanlığı yetkililerinden edinilen bilgiye göre, AP'nin bu kararı Ankara'da, ''AP'nin, Türkiye'nin AB'ye üyelik sürecini desteklediğini gösteriyor'' şeklinde yorumlandı. 
     Gelişme olumlu olarak değerlendirilse de, Ankara'nın raporun tamamına katılmadığını kaydeden yetkililer, raporun 30. maddesinde yer alan ''Avrupa'nın geleceği tartışmasına Türkiye de katılsın'' ifadesinin önemine dikkati çekiyorlar. 
     Bu arada, AP'nin, Türkiye'nin sözde Ermeni soykırımını tanımasını öngören değişiklik önergelerini reddetme kararında, AB Daimi Temsilcisi Büyükelçi Nihat Akyol, Karma Parlamento Komisyonu temsilcileri ve Dışişleri Bakanlığı'nın gösterdiği gayretlerin önemli rolü olduğuna işaret edildi. 
     






</TEXT>
</DOC>
