<DOC>
<DOCNO> 22172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/20/dunya/dun03.html </URL>
<DATE> 2001/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Denktaş AB'nin baş ağrısı oldu' 
</HEADLINE>
<TEXT>

     GÜVEN ÖZALP Brüksel 

     Avrupa Birliği'ne ilişkin konulardaki etkinliğiyle tanınan European Voice dergisi KKTC Cumhurbaşkanı Rauf Denktaş'ı, "Avrupa Birliği'nin genişlemesi konusundaki en büyük baş ağrılarından biri" ve "uluslararası arabulucuların kabusu" olarak tanımladı. Dergi, bir tam sayfasını ayırdığı Denktaş konusundaki fikirlerin çeşitliliğine dikkat çekti. 
     "Baskıya karşı maharetle direnen ulusal bir kahraman mı yoksa kendi sabit fikirleri nedeniyle halkının Avrupa'yla entegrasyonunu engelleyen inatçı bir ihtiyar mı " sorusunu soran dergi Denktaş'ın sık sık AB'nin genişleme planlarını yürüten yetkililerin en önemli başağrılarından bir olarak suçlandığını hatırlattı. Kıbrıs Rum Kesimi'yle müzakerelerin tamamlanmasından önce Ada'daki soruna çözüm bulunması konusunda Avrupa kulislerinde giderek artan bir karamsarlık bulunduğunu belirten dergi Denktaş için "Keskin zekası ve daha da keskin diliyle uzun süredir Kıbrıs sorununa çözüm arayan uluslararası arabulucuların kabusu" ifadelerini kullandı. 
     Dergi, KKTC liderinin özellikle uyguladığı iç politika ve "yeni fikirlere kapalı oluşu" nedeniyle yeni nesilden pek puan toplayamadığını öne sürdü. Buna karşılık Denktaş tartışmacı ve sözünü sakınmayan bir yapıya sahip olsa da Kıbrıs konusunda Türkler adına imza atabilecek tek isim olarak gösterildi. 
     



 DÜNYA 













</TEXT>
</DOC>
