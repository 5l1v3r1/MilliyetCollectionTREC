<DOC>
<DOCNO> 45129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/ekonomi/eko00.html </URL>
<DATE> 2001/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar, Telsim’le herkesi dinliyor 
</HEADLINE>
<TEXT>

Uzanlar, müşterilerinin özel konuşmalarını dinleyip, televizyonları Star’da yayınlayarak çete suçu işlediler 
     EKONOMİ SERVİSİ 

     Uzan Grubu, dün akşam yeni bir skandala neden oldu. Kendilerine ait telefon şirketi TELSİM aracılığıyla iki müşterisi arasındaki ticari konuşmayı dinleten Uzanlar, bu konuşmayı yine kendilerine ait Star televizyonunda yayınlayarak dünya tarihinde benzersiz bir skandala neden oldular. 
     Skandal, dün akşam Star televizyonu haber bülteninde yayınlanan özel telefon konuşmasıyla patladı. Telsim Telefon Şirketi’nin kanunsuz şekilde dinleyip teybe aldığı konuşma, Doğan Medya Grup Başkanı Mehmet Ali Yalçındağ ile Doğan Medya Grubu Mali İşler Koordinatörü Soner Gedik arasında geçiyordu. İki üst düzey yetkili telefonda gruba ilişkin bir finansman planlamasını değerlendiriyorlardı. 
     İçinde hiçbir suç unsuru olmayan bu özel konuşma, dün gece Star TV haber bülteninde yayınlandı. Böylece bir telefon şirketi, dünya tarihinde ilk defa kişilerin özel konuşmalarını yasalara aykırı bir şekilde dinleyerek, kamuoyuna duyurdu. 
     
     Çete suçu kapsamında 
     Telsim’in bu dinleme skandalı, Meclis’in Anayasa’da yaptığı tarihi değişiklikten hemen sonra oldu. Anayasa’da yapılan son değişiklikle, zaten suç olan kanunsuz telefon dinleme eylemi Anayasal suç’ kapsamına alındı. 
     Star TV’nin yayınladığı kanunsuz dinlenmiş telefon kaydı, çete suçları kapsamına giriyor. Çünkü bu olayda özel telefon konuşmalarını yasadışı şekilde dinleyip kayda alan Telsim yöneticileri çete kapsamına girerken bu suç unsuru dinleme kayıtlarını yayınlayan Star TV’nin sahipleri ve yöneticileri de çete suçu kapsamına dahil oluyorlar. 
     
     Müşterilere önemli duyuru 
     Telefon dinleme skandalı, Telsim müşterileri açısından önemli bir tehlikeyi ortaya çıkardı. Çünkü Telsim sahipleri ve yöneticilerinin telefon müşterilerine ait özel konuşmaları kanunsuz bir şekilde dinleyip teybe aldıkları ve bunları gerektiğinde kendi ticari çıkarları açısından kullandıkları kuşkularını doğurdu. 
     Ancak bu tehlike sadece Telsim müşterileri açısından geçerli değil. 0542’li Telsim numaralarıyla konuşan bütün öteki mobil ya da sabit telefon müşterileri de aynı tehlikeyle karşı karşıya. 
     Aynı şekilde dünyanın bütün ülkelerinden bu kanal üzerinden konuşan herkesin ticari sırları askeri sırları ve özel hayatları, şirketin tehdidi altında bulunuyor. 
     
     Uluslararası tehdit 
     Patlayan skandalın özel ve milli menfaatlerin yanında, uluslararası sırları da ilgilendirir hale gelmesiyle Türk Polisi yanında Interpol’ün de devreye girmesi bekleniyor. 
     
Uzan Grubu mahkeme kararına da uymadı      HARUN GÜREK Ankara 

     Uzan Ailesi’ne ait Telsim, mahkeme kararına rağmen Türk Telekom’a onlarca trilyon liralık borcunu ödemiyor. 
     Devletin alacağını tahsil edememesi sonucunu doğuran gelişmeler şöyle 
     Cep telefonu abonelerinin sabit telefon, sabit telefon abonelerinin de cep telefonlarıyla yaptığı görüşmelerden sağlanan gelirlerin nasıl paylaşılacağını düzenleyen "bağlantı sözleşmesi" 1998 yılında yapıldı. Elektrik Mühendisleri Odası, sözleşmeyle cep telefonundan sabit telefona yapılan aramalardan alınan 30 centlik kontör dakika ücretinin "6 cent Telekom, 24 cent cep telefonu operatörleri" biçiminde paylaştırılması üzerine dava açtı. 
     Ankara 8. İdare Mahkemesi, sözleşmenin adil olmadığı, kamunun büyük zarara uğradığı sonucuna vararak, 30 centlik gelirin bölüşümüne ilişkin sözleşme maddesini iptal etti. Mahkeme, bölüşümün "15 cent - 15 cent" biçiminde yapılmasına karar verdi. 
     Karar üzerine Türk Telekom, mahkemenin belirlediği yeni tarifeyi dikkate alarak, 1998 yılı başından itibaren yaptığı fazla ödemeyi geri istedi. Fazla ödeme iade edilmeyince, Telekom alacağını tahsil etmek için mahsuplaşma kendi yapacağı ödemelerden düşme yoluna başvurdu. Bunun üzerine Telsim, Ticaret Mahkemesi’ne başvurarak, mahsuplaşma için ihtiyati tedbir kararı çıkardı. Telekom da, karşı dava açarak, tedbirin kaldırılmasını ve alacağının tahsil edilmesini istedi. 
     
     400 trilyonu ödemiyor 
     Asliye Ticaret Mahkemesi’ndeki dava sürerken Türk Telekom’un 2000 sonu itibarıyla yargı kararı uyarınca GSM operatörlerinden alacağı olan 900 trilyon liranın önemli bir kısmı Telsim’e ait. Rakam, katma değer vergisi de dikkate alındığında 1 katrilyon 135 trilyon lirayı buluyor. 
     Telekom’un mahsuplaşma işlemine tedbir konmadan önce ilk etapta bu rakamın bir miktarını tahsil ettiği, ancak alacağın 2001 yılından doğan alacaklarla birlikte, KDV dahil, 1 katrilyon 250 trilyon liraya ulaştığı bildirildi. 
     Alacağın yaklaşık 400 trilyon liralık bölümünün Uzan Ailesi’ne ait Telsim’den olduğu belirtiliyor. 
     



 EKONOMİ 



















</TEXT>
</DOC>
