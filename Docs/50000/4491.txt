<DOC>
<DOCNO> 4491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/29/son/soneko03.html </URL>
<DATE> 2001/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, yolsuzlukların ekonomiye en çok zarar verdiği 4. ülke 
</HEADLINE>
<TEXT>

     Price Waterhouse Coopers PWC tarafından geliştirilen endekse göre Türkiye,yolsuzluklar ve yolsuzlukların ülke ekonomisine verdiği zarar bakımından 35 ülke arasında 4'üncü sırada bulunuyor. 
     Davos'ta PWC'nin yayımladığı ''Opacity'' isimli çalışmadan derlenilen bilgiye göre, dünya genelinde ekonomik ve coğrafi özelliklere göre seçilmiş 35 ülke sıfırdan 150 puana kadar puan verilerek değerlendirildi. Bu sıralamada 74 puan alan Türkiye 4'üncü olurken, yolsuzlukların en fazla olduğu ve şeffaf olmayan Çin, birinci sırada yer aldı. 
     Çin'i, Rusya, Endoznezya ve Türkiye'nin izlediği endekse göre, şeffaf ve yolsuzlukların en az olduğu ülke Singapur. Bu listenin üst sıralarında bulunan ve aralarında Türkiye'nin de yer aldığı ülkeler, uluslararası borçlanmalarda fazladan risk maliyeti ödüyorlar. 
     Sıralamada 4'üncü olan Türkiye, yolsuzluklar nedeniyle yüzde 36 oranında fazladan vergi ödemek durumunda kalıyor. 
     Çalışmaya göre, devletin gelir kaybı ve kaynak ısrafı nedeniyle yolsuzluklar, ekonomilerde gizli bir vergi gibi mali yük oluşturuyor. Şeffaflığın ve kurumsal düzenlemelerin geçerli olması dolayısıyla yolsuzluğun yüksek olmaması durumunda, Türkiye gibi ülkeler her yıl yüzde 36 oranında daha az vergi yükü ile karşı karşıya kalacak. Çalışmaya göre, 1998 ve 1999 yıllarında yolsuzlukların listedeki ülkelere maliyeti 160 milyar dolardan fazla bir rakama ulaştı. Opacity çalışması, uluslarararAsı yatırımcılar ve ülke yönetiminde bulunanlara, ülkelerin durumları hakkında bilgi alabilmelerine imkan veriyor. Çalışmada, ''iş hayatını güvence altına alan yasal düzenlemeler, makro ekonomik politikalar, şirketlerin rapor yapıları, yolsuzluk, hükümet düzenlemeleri'' olmak üzere 5 test alanı bulunuyor. Bu testlerin sonuçlarına göre, ülkelerin şeffaflık ve yolsuzluklar açısından nerede olduğu belirleniyor. 




</TEXT>
</DOC>
