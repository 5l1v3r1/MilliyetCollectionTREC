<DOC>
<DOCNO> 22263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/20/son/soneko04.html </URL>
<DATE> 2001/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahmi Koç "Bu program, Türkiye’nin son şansı" 
</HEADLINE>
<TEXT>

     Koç Holding Yönetim Kurulu Başkanı Rahmi Koç, Türkiye’nin düze çıkması için yeni programdan başka alternatifi bulunmadığını belirterek, "Bu program, Türkiye’nin son şansı. Aksi takdirde 3. dünya ülkesi haline geleceğiz" dedi. 
     Devlet Bakanı Kemal Derviş’in Türkiye’ye gelmesinin, yalnızca Başbakan Bülent Ecevit’le dostluğundan ileri geldiğini zannetmediğini de belirten Koç, "IMF dedi ki, Bunlar bunlar çıkacaktır . Kemal Derviş diye bir arkadaşı gönderdiler buraya ve çatır çatır çıkıyor" görüşünü dile getirdi. 
     Koç Topluluğu kuruluşlarından Migros’un Ramstore adıyla Avrupa’daki ilk mağazasının açılışı dolayısıyla Sofya’da bulunan Rahmi Koç, düzenlediği basın toplantısında güncel konulara ilişkin Türk gazetecilerin sorularını yanıtladı. 
     Soruların ağırlıklı bölümünü oluşturan yeni programa ilişkin, "bu sefer hakikaten son şans" ifadesini kullanan Koç, bu kez işin daha ciddi tutulduğuna dikkat çekti. Rahmi Koç, şunları söyledi 
     "Amerikan Maliye Bakanı da dedi ki Böyle devamlı para veriyoruz, siz parayı çarçur ediyorsunuz. o bakımdan ben Amerikan vatandaşının ödediği vergiden artık size mali kaynak aktarmam . O bakımdan bu defa daha da ciddi. Kaldı ki artık Türkiye’nin sırtı duvara gelmiştir. Politikacıların geri gidecek, oynayacak yerimiz kalmadı. Eski tabuları yıkıp, yeni bir sayfa çevirip dünya nasıl kaynak yaratıyorsa, nasıl ilerliyorsa, nasıl masraflarına dikkat ediyorsa, bizim de öyle olmamız lazım." 
     
     "İdaresizlikten bu hale geldik 
     Bu konuda umutlu olduğunu belirten Koç, ancak komşu ülkelerle zenginlik bakımından aramızın açılmasına üzüldüğünü ifade etti. Koç, şöyle devam etti 
     "Yani şu 20 senede bizim devletin ekonomisini rahat idare etseydik, bugün 8-10 bin dolar milli gelirimiz olurdu. Söz sahibi olurduk. Biliyorsunuz, züğürt ne adamın, ne şirketin, ne de ülkenin lafı geçmez. Niye gidelim de Amerikalılara, IMF’ye şuraya buraya avuç açalım. Tamamen idaresizlikten bu hale geldik. Bizim idaresizliğimiz, imkanlarımızın dışında harcama yaptığımız ve yaşadığımız bir şey. Bunu yalnız politikacılar için söylemiyorum, hepimiz böyle idik." 
     Rahmi Koç, bir soru üzerine, seçim ve partiler yasasının behemehal değişmesi gerektiğini vurgulayarak, şunları söyledi "Bizdeki büyük boşluklardan, yahut aksaklıklardan bir tanesi de seçilen milletvekilinin seçmene karşı mesul olmayıp, kendisini o listeye sırasına göre koyan parti başkanına sorumlu olması. Bence en büyük sakatlık burada. Parti başkanı ne derse adam onu yapmak durumunda kalıyor." 
     
     "Kemal Derviş diye bir arkadaşı gönderdiler 
     Somut önerilerinin sorulması üzerine de, Koç şöyle konuştu "Gerek Odalar Birliği, gerek TÜSİAD bunlar hakkında raporlar yazdı. Sayfalarca dokümanlar hazırladılar, müzakereleri yapıldı, bir yere geldi. Bizim şimdi uğraştığımız, bu 2 raporu üst üste getirip şablon olarak, eksiği fazlası varsa, tek bir rapor çıkarıp bunu bir defa daha gündeme getirip, ısrar etmek. 
     Adamın biri, büyük şirketin biri müşavir firma tutmuş, gel benim firmamı düzelt diye. Müşavir firma gelmiş bakmış, ilk değişecek sensin demiş . Burada da tabii kanunu değiştirecek adamlar geçiremez. Mümkün değil. Başka şekilde halledilmesi lazım. Başka şekli yanlış anlamayın, asker falan gelsin demiyorum da, yani kamuoyu ve medyanın tazyiki ile, arzusunun çok ağır bastığı şekilde değiştirmek lazım. Bakın Türk Telekom’u da yapmayacaklardı, THY’yi de yapmayacaklardı, bankalar kanunu da çıkarmayacaklardı. Ama IMF dedi ki, bunlar bunlar çıkacaktır . Kemal Derviş diye bir arkadaşı gönderdiler buraya ve çatır çatır çıkıyor, isteseler de istemeseler de, çünkü arkasında para var. o para olmadan da hiçbir şey olmuyor." 
     
     Amerika muhakkak Derviş'in arkasındadır 
     Koç, bir soru üzerine, "Kemal Derviş diye bir arkadaşı gönderdiler" ifadesine şöyle açıklık getirdi "Kemal Derviş’in Türkiye’ye gelmesi yalnız sayın Ecevit’le dostluğundan ileri geldiğini ben zannetmiyorum. Muhakkak ki, Amerika dedi ki -Kemal Derviş pozisyonu itibariyle tabii Başkan Yardımcısı olması ve Türk olması burada çok mühim. Belki başka birini bir müşavir olarak gönderirlerdi- Onlar dediler ki Birisi gidip bunları izah edip, Türkiye’ye bu şartları ve bizim şartlarımızı, gerekli düzeltmeleri yaparak kanunlarda, ancak ondan sonra biz parayı veririz . 
     Onun için Kemal Derviş bey bu işe memur kılındı diyorum ben. Fakat Ecevit’le dostluğu, tabii burada teklif etmiş olması, gel burada çalış benim müşavirim ol demesi de mühim. Muhakkak ki Amerika Kemal Derviş beyin arkasındadır. Muhakkak onlar mühim bir misyon bekliyorlar. O da elinden geldiği kadar uğraşıyor." 
     Rahmi Koç, iş dünyasında başta TOBB olmak üzere bazı kesimlerden eleştirilerin sürdüğüne ve Derviş’e yönelik eleştirilerin tonunun giderek arttığına işaret edilmesi üzerine de, şu görüşleri dile getirdi 
     "Bu memleketin salaha çıkması için bir program lazım. O program ortaya konuldu. Adını Kemal beyin, Ahmet, Mehmet deyin, kim derseniz deyin. Bu memleketin salaha çıkması için bu programın geçmesi şart. Gerekli revizyonların, yasaların çıkması şart. Bu şartı biz daha evvelceden bin defa söyledik hükümete. Fakat dert anlatamadık. Ne zamanki para bitti, IMF’ye avuç açtık, o şartı dikte etti, şimdi yapıyorlar. 
     Fakat başbakan ve yardımcıları imza koydular. Biz bunun arkasında olacağız dediler. İmza koyduktan sonra, programın şurasını, burasını köşelerini keserek gitmek mümkün değil. Bu bakımdan Kemal bey de bu programı hasbelkader tatbik etmek için Türkiye’de bulunuyor. İstemeyerek çağırmadık adamı, severek çağırdık. İşini gücünü bırakıp geldi. Şimdi fazla da ısrar edilirse, tenkit edilirse, söz verilenler yapılmazsa, bu adam şapkasını alır allahaısmarladık der gider. Dünyanın finans kapıları bize kapanmış olur. Dolayısıyla Kemal Derviş’in başarılı olması, yani programın başarılı olması şarttır. Buna herkesin destek vermesi lazımdır." 
     Rahmi Koç, yeni kurulacak partilere ilişkin görüşlerini açıklarken de, yeni kurulacak partilerin şansının çok az olduğunu söyledi. Parti demenin, ülkenin her yerinde organize olunması anlamına geldiğine dikkat çeken Koç, "Yalnız tabela asmaya kalkarsanız, Türkiye’nin her tarafında 6 ayda asamazsınız. Biz bayilerimizde bazen tabela değiştiriyoruz da, 3 yıl sürüyor" dedi. 
     Koç, Derviş’in mevcut partilerden birinin başına gelmesi konusunda ise "Onu bilemiyorum. Bizde partiler dışarıdan gelen adamları pek sevmezler biliyorsunuz. Öyle tepeden partiye zor girilir" dedi. 
     Koç Holding Başkanı Rahmi Koç, "İşadamı Berlusconi İtalya’da başbakan oluyor. Acaba bizde de işadamları siyasete atılmalı mı Zamanı geldi mi Bir işadamı başbakan Türkiye’yi daha iyi mi idare eder " sorusunu yanıtlarken de, Türkiye’nin henüz daha o seviyeye gelmediğini zannettiğini söyledi. 
     Koç, "Bizim işadamları ile politika birkaç tecrübe oldu biliyorsunuz. Arkadaşlar girdiler parlamentoya. Fakat hiçbiri başarılı olamadı. Doğru söyleyeni de 9 köyden kovdular. Hepsi dışlandı çıktılar. Bu bir kültür meselesi. Bir alışım meselesi" dedi. 
     







</TEXT>
</DOC>
