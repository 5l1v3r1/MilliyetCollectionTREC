<DOC>
<DOCNO> 1089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/07/son/sontur21.html </URL>
<DATE> 2001/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekilleri Kocaeli F Tipi'nde inceleme yaptı 
</HEADLINE>
<TEXT>

     "Hayata Dönüş Operasyonu" sırasında ve sonrasında ortaya atılan iddialar üzerine, TBMM İnsan Haklarını İnceleme Komisyonu’nca oluşturulan alt komisyonun üyeleri, Kocaeli F Tipi Cezaevi’nde incelemelerde bulundular. 
     DSP’den Hasan Macit, MHP’den Abbas Bozyel, ANAP’tan Miraç Akdoğan, FP’den Nezir Aydın ve DYP’den Kamer Genç’ten oluşan komisyon üyeleri, özel otomobilleriyle saat 11.00’de geldikleri Kocaeli’nde, Vali Kemal Önal’ı ziyaret ederek yaklaşık yarım saat süren bir görüşme yaptılar. 
     Daha sonra, Kandıra yolu üzerindeki F Tipi Cezaevi’ne giden komisyon üyelerini burada Cumhuriyet Savcısı Fevzi Gökbudak ve İl Jandarma Komutanı Albay Aydın Kurudal karşıladı. Saat 11.40’ta cezaevine giren komisyon üyelerine, 14.30 sıralarında da Vali Kemal Önal ve Emniyet Müdürü Erdinç Sarıalp katıldı. 
     Yaklaşık 4 saat süren inceleme sonrası, çıkışta gazetecilere açıklama yapan komisyon başkanı DSP’li Hasan Macit, Kocaeli F Tipi Cezaevi’nin fiziki yönden eksiği bulunmadığını söyledi. Macit, tutuklu ve hükümlülerle de görüştüklerini ifade ederek, şunları kaydetti 
     "Tutuklu ve hükümlülerin, cezaevi yönetimi ile görevlilerden hiçbir şikayeti bulunmadığını tespit ettik. Yalnızca, Hayata Dönüş Operasyonu ve daha sonra sevk sırasındaki bazı uygulamalar hakkında iddiaları var. Açlık grevi ve ölüm orucundu sürdüren tutuklu ve hükümlülerin yanı sıra eyleme son veren tutuklu ve hükümlüler de var. Ölüm orucu ve açlık grevi eylemini sürdürenlerde, sağlık yönünden anormal bir durum görmedik." 
     Hasan Macit, cezaevine giriş sırasında üzerlerinin aranmadığını, bu konuda basında çıkan yazıların spekülatif olduğunu da sözlerine ekledi. 
     




</TEXT>
</DOC>
