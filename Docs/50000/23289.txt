<DOC>
<DOCNO> 23289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/siyaset/siy01.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kez ziyaret TEAŞ’a 
</HEADLINE>
<TEXT>

Jandarmayla BOTAŞ’a "Garip bir ziyaretöte bulunan Ankara DGM Savcısı bu kez TEAŞ’a giderek bir dizi görüşme yaptı 
     ANKARA Milliyet 

     Yürüttüğü Mavi Akım soruşturması çerçevesinde çarşamba günü jandarma ekipleriyle birlikte BOTAŞ’a giderek çok sayıda belge alan Ankara DGM Savcısı Cengiz Köksal, dün de sürpriz şekilde TEAŞ Genel Müdürlüğü’ne giderek bir dizi görüşme yaptı. 
     Mavi Akım’ı jandarmayla yürüten Köksal’ın TEAŞ’ı ziyaretine, Ankara Emniyet Müdürlüğü Kaçakçılık ve Organize Suçlarla Mücadele Şubesi Müdürü Vasfi Kara eşlik etti. Köksal’ın TEAŞ’a polis müdürüyle birlikte gitmesi, polisin Mavi Akım soruşturmasında görev aldığı şeklinde yorumlandı. 
     Köksal, dün öğleden önce de, Hürriyet gazetesi yazarlarından Yalçın Bayer’in bilgisine başvurdu. Yaklaşık 1.5 saat Bayer’i dinleyen Köksal daha sonra DGM’de emniyet yetkilileriyle bir toplantı yaptı. Bu toplantının ardından TEAŞ’ın Eskişehir yolu üzerindeki Genel Müdürlük binasına gitti. Saat 14.30’da Genel Müdürlüğe gelen Köksal, saat 16.00 sıralarında budradan ayrıldı. Köksal ve Kara’nın, TEAŞ Genel Müdür Vekili Ömer Esirgemez ile görüştüğü belirtildi. 
     BOTAŞ’a gidişinde Mavi Akım’ın yanı sıra bir çok ihaleye ilişkin belge ve bilgisayar disketlerini de alan Köksal, bu kez TEAŞ’tan hiç bir belge almadı. Köksal, TEAŞ’tan ayrıldıktan sonra Büyük Ankara Oteli’nin yanındaki Başkent Vergi Dairesi Başkanlığı’na giderek burada da yaklaşık 15 dakika kaldı, daha sonra DGM’ye geri döndü. 
     
Koliler dikkat çekti      Köksal’ın TEAŞ’a gidip DGM’ye döndüğü sıralarda Ankara DGM’ye gelen yaklaşık 30 koli heyecanlı dakikalar yaşanmasına neden oldu. Bu kolilerin DGM’ye gelmesi, "Savcı TEAŞ’tan da belge mi aldı " yorumlarına neden oldu. Ancak kısa süre sonra belgelerin Enerji ve Tabii Kaynaklar Bakanlığı Enerji İşleri Genel Müdürlüğü’nden geldiği ve Beyaz Enerji soruşturmasının ikinci aşaması için savcılık tarafından istenen belgeler olduğu öğrenildi. 
     
     Müsteşarı için soruşturma izni vermedi 
Ersümer giderayak korumuş      GÖKÇER TAHİNCİOĞLU Ankara 

     Enerji ve Tabii Kaynaklar Bakanlığı’ndan istifa eden Cumhur Ersümer, Beyaz Enerji soruşturmasında aleyhinde ifade veren bürokratlar için "soruşturma izni verirken", Müsteşarı Yurdakul Yiğitgüden için bu izni vermeyerek kendisini korudu. 
     Ankara Cumhuriyet Başsavcılığı, geçen aylarda, Başbakanlık Teftiş Kurulu’ndan gelen "TEAŞ - AKTAŞ ve Kayseri Elektrik" başlıklı rapor doğrultusunda, Yiğitgüden ile soruşturma kapsamında tutuklanan TEAŞ Genel Müdürü Muzaffer Selvi ve Müsteşar Yardımcısı Mustafa Mendilcioğlu’nun da aralarında bulunduğu bürokratlar hakkında soruşturma başlattı. Başsavcılık, yasa gereği, Enerji Bakanlığı’na başvurarak, bürokratlar hakkındaki soruşturmayı yürütebilmek için izin istedi. 
     Savcılığın izin istemini, bu dönemde görevde olan Ersümer hızla karara bağladı. Ersümer kararında Selvi, Mendilcioğlu, Ünal Peker, Birsel Sönmez gibi Beyaz Enerji soruşturması kapsamında tutuklanan ve aleyhinde ifade veren bürokratların soruşturulmasına izin verdi. Ersümer izin kararına Yiğitgüden’i ise almadı. 
     



 SİYASET 














</TEXT>
</DOC>
