<DOC>
<DOCNO> 7046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/son/soneko10.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
TGRT'ye jet soruşturma 
</HEADLINE>
<TEXT>

     İstanbul Defterdarlığı, Bankacılık Düzenleme ve Denetleme Kurulu tarafından faaliyet izni kaldırılan İhlas Finans Kurumu'nun sahibi Enver Ören'in, TGRT'den bazı sanatçılara yüksek paralar ödediği, cip ve daire aldığı iddialarıyla ilgili inceleme başlattı. 
     İstanbul Defterdarı Kadir Boy, bugün bir gazetenin manşetinde yer alan iddiaları ihbar kabul ederek, konuyu mercek altına aldıklarını söyledi. 
     Haberde adı geçen sanatçıların, şahsi ya da şirket açısından mükellefler ise söz konusu paraları, cip ve daireleri beyan edip, defterlerine geçirip geçirmediklerinin araştırılacağını belirten Boy, beyan edilmemesi halinde, derinlemesine vergi incelemesi yapılacağını bildirdi. 
     Kadir Boy, incelemenin seyrine göre, paraları veren kişiye de, ne zaman, ne karşılığı ödeme yapıldığının sorulabileceğini kaydetti. İnceleme sonrası, ödemelerin beyan edilmediğinin belirlenmesi halinde, vergi inceleme raporunun düzenleneceğini, vergi ve ceza ihbarnamesi ile vergisinin ödenmesini isteneceğini belirten Boy, verilen süre içinde ödenmeyen vergi ve cezalarının cebri takibat yoluyla tahsiline gidileceğine dikkat çekti. 
     Hürriyet gazetesinin bugünkü manşetinde, ''Gülben'e ayda 40, Seda'ya 80 milyar'' başlığı altında, İhlas Finans Kurumu'nun patronu Enver Ören'in, yüzbinlerce kişiyi mağdur ederken, sahibi olduğu TGRT'de bazı sanatçılara trilyonlar dağıttığı öne sürülüyor. 
     Haberdeki iddialar şöyle 
     ''TGRT'nin en fazla para verdiği sanatçıların başında Seda Sayan ve Gülben Ergen geliyor. Sayan, TGRT'den ayda 80 milyar lira, Ergen ise 40 milyar lira maaş alıyordu. TGRT'den yüksek paralar alanlar arasında, Sibel Can, Selami Şahin, Seren Serengil, Sibel Turnagöl, Ebru Gündeş, Hülya Avşar, Cüneyt Arkın, Muazzez Ersoy, Kadir İnanır, Fatma Girik ve Özcan Deniz de var. Enver Ören, paralarını peşin alan Gülben Ergen, Seda Sayan, Sibel Can, Kadir İnanır ve Cüneyt Arkın'a birer cip, ayrıca Sibel Can, Gülben Ergen ve Seda Sayan'a bunların üstüne birer de ev armağan etti.'' 




</TEXT>
</DOC>
