<DOC>
<DOCNO> 20572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/10/son/sontur12.html </URL>
<DATE> 2001/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Müjdeyi Ecevit verdi, parasal destek 16 milyar dolar... 
</HEADLINE>
<TEXT>

     DSP Genel Başkanı ve Başbakan Bülent Ecevit, yeni ekonomik programın finansman boyutu bağlamında umut verici bir aşamaya gelindiğini bildirerek, ''bir yol kazasına uğramayacağımızı umarım'' dedi. 
     Ecevit, partisinin grup toplantısının açılışında yaptığı konuşmada, son gelişmeleri değerlendirdi. 
     Başbakan Ecevit, ABD Başkanı George Bush'un gönderdiği mektubun, yeni ekonomik programın finansman boyutu bağlamında umut verici bir aşamaya gelindiğinin bir kanıtı olduğunu bildirdi. IMF ve Dünya Bankası tarafından Türkiye'ye 16 milyar dolar parasal destek verileceğinin belli olduğunu ifade eden Ecevit, bunda ABD'nin desteğinin önemli bir etken olduğunu kaydetti. Ecevit, Bush'un mektubunda, Türk ekonomisinin desteklenmesine yönelik girişime ABD'nin öncülüğünü özellikle vurguladığını bildirerek, şunları söyledi 
     ''Bu gelişme, ABD ile ilişkilerimizde önemli bir aşamadır. Sayın Bush reform programının uygulanması doğrultusunda harcamakta olduğumuz çabalardan da övgüyle söz etmiştir. ABD'nin, başka dost ülkelerin, IMF ve Dünya Bankası'nın ülkemize ve hükümetimize besledikleri güvenin değerini bilmeliyiz. Bu güven olmasaydı bugünkü umut verici aşamaya ulaşamazdık. Bir yol kazasına uğramayacağımızı umarım. IMF'nin, Dünya Bankası'nın, ABD'nin ve AB'nin bizden beklediği reformlar, bizim kendi hayrımıza olan reformlardır. Ekonomik program uyarınca öngörülen yasalar da birbiri ardına yürürlüğe girmektedir.'' 
     Başbakan Ecevit, 21. dönem'de TBMM'nin uyumlu ve hızlı çalışma temposunun her övgüye layık olduğunu söyledi. Bu dönemde yürürlüğe konan yasa sayısının 277'ye ulaştığını bildiren Ecevit, bu çalışmalarından dolayı iktidar ve muhalefet partisi milletvekillerini kutladı. Ecevit, bu dönemde görev yapan milletvekillerinin yoğun yasama süreciyle geleceğin çağcıl Türkiyesi'nin temellerinin atılması onurunu paylaşacağını ifade etti. 
     Kamu bankalarının durumlarının düzeltilmesi konusunda bir dizi önlem alındığını, Türk Telekom'un özelleştirilmesine ilişkin tasarının TBMM'ye sunuludğunu anımsatan Ecevit, ''Programın kararlılıkla uygulanmasıyla ülkemiz kısa sürede ekonomik bakımdan düzlüğe çıkacaktır. Buna kesin inanıyorum'' dedi 
     DSP Genel Başkanı ve Başbakan Bülent Ecevit, bürokraside imza atmaktan kaçınmanın çok yaygınlaştığını bildirerek, ''Gerekli yerde görev yapmaktan kaçınmak, yasadışı işlem yapmak kadar sakıncalıdır'' dedi. 
     Ecevit, partisinin grup toplantısının açılışında yaptığı konuşmada, yolsuzluğa karşı bu hükümet döneminde alınan önlemlerin, şimdiye kadar alınanlardan kat kat üstün olduğunu söyledi. Bunun hükümet ve TBMM için bir kıvanç kaynağı olduğunu bildiren Ecevit, şunları kaydetti 
     ''Bu arada kurunun yanında yaşın da yanmaması için çok dikkatli davranmalı, Türkiye. Bürokraside imza atmaktan çekingenlik maalesef çok yaygınlaşmıştır. Gerekli yerde görev yapmaktan kaçınmak yasadışı işlem yapmak kadar sakıncalıdır. Bürokrasinin bu puslu ortamdan bir an önce kurtulmasını dilerim. Aksi halde devlete güven sarsılacağı gibi ekonominin tamamen canlanması da zorlaşacaktır.'' 







</TEXT>
</DOC>
