<DOC>
<DOCNO> 36410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/son/soneko20.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı "Ulusal güvenlik konusunda yorum yapmak istemiyoruz" 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, Türkiye'nin birinci önceliğinin üretim olduğunu söyledi. Hisarcıklıoğlu, ulusal güvenlik konusunda yaşanan tartışmalarla ilgili yorum yapmak istemediğini kaydetti. 
     TOBB Başkanı Hisarcıklıoğlu, Manisa Ticaret Borsası'na getirilen yılın ilk kuru üzümünü, kilogramını 10 milyon liradan satın aldı. 
     Hisarcıklıoğlu, üretici Hüseyin Avkan'dan satın aldığı bu yılın mahsulü 140 kilogram kuru üzümü yetiştirme yurduna bağışladığını bildirdi. 
     Manisa Ticaret Borsası'nda gazetecilerin sorularını yanıtlayan Hisarcıklıoğlu, ulusal güvenlik tartışması konusundaki soruya karşılık şunları söyledi 
     ''Türkiye'nin gündemindeki ulusal güvenlik tartışmalarıyla ilgili yorum yapmak istemiyoruz. Bizi ilgilendiren asıl konu ekonomidir. Türkiye'nin önceliği üretimdir. Hem sanayide, hem tarım alanında üretim olmadan hiçbir şey olmaz. Sadece ve sadece üretim noktasından değerlendirmeliyiz. Üretim olmadan zenginlik olmaz, üretim olmadan ihracat olmaz, istihdam olmaz, vergi de toplanmaz.'' 
     TOBB Başkanı Hisarcıklıoğlu, kamu bankalarının büyük bölümünün bankacılık yerine tahsildarlık yaptığını savunarak, şöyle devam etti 
     'Kamu bankaları açmış oldukları kredileri tahsil cihetine giderek, hiçbir sanayici ve KOBİ'ye kredi vermemektedirler. Kamu bankalarındaki söz konusu sıkıntının aşılabilmesi için Devlet Bakanı Sayın Derviş'le görüşerek anlaştık. Önümüzdeki hafta finans ve reel sektör temsilcileriyle bir araya gelip istişare kurulu oluşturacağız. Bu istişare kurulu, finans sektörünün sağlıklı çalışmasında önemli işlev görecektir. Bankalar yeniden çalışır hale gelecektir.'' 






</TEXT>
</DOC>
