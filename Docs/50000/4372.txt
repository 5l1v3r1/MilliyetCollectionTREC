<DOC>
<DOCNO> 4372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/28/son/sontur08.html </URL>
<DATE> 2001/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaffar Okkan suikastıyla ilgili bir kişi teslim oldu 
</HEADLINE>
<TEXT>

     Diyarbakır Emniyet Müdürü Gaffar Okkan'ın şehit edilmeden bir ay önce hazırlayarak basına dağıttığı "Hizbullah'ın tetikçileri" listesinde yer alan Nizamettin Gökçe İstanbul'da polise teslim oldu. 
     Gökçe, Diyarbakır'daki olaydan 48 saat sonra İstanbul Emniyet Müdürlüğü'ne giderek teslim olurken, üç yıldır İstanbul'da tıp eğitimi aldığı öğrenildi. 
     Gökçe, teslim olmasının ardından cumartesi gecesi özel bir ekiple Diyarbakır'a götürüldü. Daha önce bazı öldürme ve yaralama olaylarına karıştığı bildirilen Gökçe'nin, Okkan ve beş korumasının şehit edilmesi olayıyla bağlantılı olup olmadığı araştırılmaya başlandı. 
     Gökçe'nin daha önce yakalanan bazı Hizbullah itirafçılarıyla yüzleştirileceği öğrenildi. 




</TEXT>
</DOC>
