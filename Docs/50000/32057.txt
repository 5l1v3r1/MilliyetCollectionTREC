<DOC>
<DOCNO> 32057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/14/son/sontur04.html </URL>
<DATE> 2001/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Yeni partimiz maneviyatçı olacak" 
</HEADLINE>
<TEXT>

     FP'nin Anayasa Mahkemesi tarafından kapatılmasının ardından yeni parti kurma çalışmalarına hız veren ''Gelenekçiler''in kurucular kurulu, partinin tüzük ve program taslağını görüşmek için biraraya geldiler. 
     Malatya Bağımsız Milletvekili Recai Kutan, kurulacak yeni partinin maneviyatçı bir anlayışta olacağını ifade ederek, ''Değişen Türkiye ve dünya şartlarına uygun yeni program, tüzük, yepyeni bir parti olarak halkın bütününe kucak açacak bir partiyle yola çıkıyoruz'' dedi. 
     Bilkent Otel'deki toplantının başında açıklama yapan Kutan, FP hakkındaki kapatma davası sürecine değinerek, FP'nin laiklik karşıtı eylemlerin odağı olduğu gerekçesiyle kapatıldığını, ancak bu kararın halk tarafından yadırgandığını iddia etti. 
     
     Yepyeni bir parti 
     Fazilet Partisi mensuplarının hiçbirinin yolsuzluğa, ''banka hortumlamalarına'' adının karışmadığını ifade eden Kutan, güçlerinin birlik ve bütünlüklerinden geldiğini söyledi. ''Değişen Türkiye ve dünya şartlarına uygun yeni program, tüzük, yepyeni bir parti olarak halkın bütününe kucak açacak bir partiyle yola çıkıyoruz'' diyen Kutan, kendilerine göre siyasetin ''milletin mutluluğu için çalışmak'' olduğunu söyledi. Halkın bugün büyük bir perişanlık içinde olduğunu, milli gelirin 2 bin 500 doların altına düştüğünü, 11 milyon işsizin bulunduğunu anlatan Kutan, 18 bankanın fona devredildiğini anımsattı. Kutan fona devredilen bankların maliyetinin 25 milyar dolar tuttuğunu ifade ederek, bunun vatandaşın sırtında yük olduğunu kaydetti. 
     Yepyeni bir parti, yepyeni bir kadro, yepyeni bir anlayışla milletin karşısına çıktıklarını ifade eden Kutan, sözlerini şöyle sürdürdü 
     ''Bazılarının aklına gelebilir Ülkede bu kadar parti varken niçin bir tane daha kuruluyor . Evet var ama mevcut partiler insanlarımızın mutluluğunu sağlayamadılar. Bütün partiler birbirine benzesin isteniyor, demokraside önemli olan farklılıktır. Demokratik ülkelerde farklı düşünceleri taşıyan siyasi partiler vardır. Tek parti anlayışı 1940'lı yıllarda kalmıştır. Hiçkimsenin Türkiye'yi 1940'lı döneme götürmeye hakkı yoktur, gücü de yetmeyecektir. 
     Kim ne derse desin Türkiye'de demokrasi yoktur. Türkiye'de demokrasi oyunu oynayanlarla, demokrasiyi yerleştirmeye çalışanlar vardır. Zihniyet itibariyle bizim kuracağımız parti diğerlerinden farklı olacaktır. Güdümlü demokrasi yerine en geniş anlayışla yola çıkıyoruz. Diğer partilerin hak anlayışı yanlıştır.'' 
     
     Maneviyatçı anlayış.. 
     Yeni kuracakları partide reel ekonomi anlayışını savunacaklarının anlatan Kutan, maneviyat ve ahlaka da önem vereceklerini, mevcut partilerde bu boyutun bulunmadığını söyledi. 
     ''Yeni partimizde maneviyatçı bir anlayış olacaktır'' diyen Kutan, mazlumların korunduğu, insan hakları, demokrasi ve özgürlüklerin en geniş anlamda sağlandığı, kalkınmış, aydınlık ve yaşanabilir bir Türkiye için yola çıktıklarını bildirdi. 
     Kutan, muhtemelen gelecek hafta Perşembe günü partini kuruluş dilekçesini İçişleri Bakanlığı'na vereceklerini bildirdi. 
     Ankara Bağımsız Milletvekili Oya Akgönenç tek kadın olarak yer aldığı Kurucular Kurulu, 56 bağımsız milletvekili, 48 eski milletvekili, 15 sanayici ve işadamı, 11 akademisyen, 5 serbest meslek sahibi, 3 eski bürokrat olmak üzere toplam 138 kişiden oluşuyor. 
     Toplantı daha sonra basına kapalı olarak sürdürüldü. 






</TEXT>
</DOC>
