<DOC>
<DOCNO> 11571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/16/dunya/dun01.html </URL>
<DATE> 2001/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sömürge valisi gibi 
</HEADLINE>
<TEXT>

ABD elçisi Pearson’un "Derviş’in arkasında siyasi destek olup olmadığını" sorması Ankara’yı öfkelendirdi 
     ANKARA Milliyet 

     ABD’nin Ankara Büyükelçisi Robert Pearson’ın, koalisyon partilerinin liderlerinden ani bir girişimle randevu alarak ekonomiden sorumlu Devlet Bakanı Kemal Derviş’in arkasında siyasi destek olup olmadığını sorgulaması rahatsızlık yarattı. 
     Pearson, dün sabah hükümet ortaklarından Mesut Yılmaz’la biraraya geldi. Pearson, bu arada Başbakan Yardımcısı Devlet Bahçeli ile programında olmamasına karşın yarım saat süren bir görüşme yaptı. 
     
Görülmemiş tavır      Bu görüşmenin ardından da Başbakan Ecevit, acil randevu isteyen Pearson’ı makamında kabul etti. Yaklaşık 40 dakika süren bu görüşmenin ardından bir açıklama yapılmadı. 
     Koalisyon liderlerinin hemen hergün siyasi destek açıklaması yapmalarına karşın Pearson’ın, Derviş’in gerekli güvencelere sahip olup olmadığını en üst düzeyde temaslarla araştırmasının "şık olmayan ve eşine pek rastlanmayan bir tutum" olduğuna işaret edildi. Washington’un istemi üzerine Büyükelçi düzeyinde yapılan girişimlerle önümüzdeki günlerde ABD’de temaslarda bulunacak Derviş için destek sorgulaması yapılmasının hükümeti de zor durumda bırakacağına dikkat çekildi. 
     Pearson’ın ani ziyaretleri, Derviş’in, MHP’nin istemi üzerine gündeme gelen DSP’ye üye olması teklifini reddettiğinin Başbakan Ecevit tarafından açıklandığı saatlere denk düştü. Görüşmelerde, Derviş’in bağımsız kalmasının arkasındaki siyasi desteği zayıflatıp zayıflatmayacağının da gündeme gelmiş olabileceği yorumları yapıldı. Pearson’ın temaslarında, ABD’de rahatsızlık yaratan Türkiye - Irak ilişkilerinin de ele alınmış olabileceği belirtildi. 
     
Seri görüşmeler      Son dönemde ABD ile sıcak temaslar ilk olarak Ecevit’in Üsküp gezisi sırasında başlamıştı. Bush, Ecevit’i telefonla arayarak "destekliyoruz" mesajını vermişti. Ecevit, Üsküp gezisi sonrasında Pearson’la bir öğle yemeğinde biraraya gelmişti. Bu görüşmeden kısa bir süre sonra da Başbakan Yardımcısı Hüsamettin Özkan, Pearson’ı makamında ziyaret etmişti. 
     Devlet Bakanı Derviş de, ekonomik program hazırlıklarını yürütürken, uluslararası ekonomik birimlerin yanısıra Pearson’la görüşmeyi tercih etmişti. 
     


 DÜNYA 











</TEXT>
</DOC>
