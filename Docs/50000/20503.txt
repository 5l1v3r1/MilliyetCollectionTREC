<DOC>
<DOCNO> 20503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/10/son/sondun03.html </URL>
<DATE> 2001/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller hükümeti Washington'dan yaylım ateşine tuttu 
</HEADLINE>
<TEXT>

     DYP Genel Başkanı Tansu Çiller, Türkiye'nin düze çıkabilmesi için çok büyük reformların gerekli olduğunu, ancak hükümette, bunun için gerekli liderlik vasfı bulunmadığını ileri sürdü. 
     Çiller, Washington'daki temaslarını tamamlamasının ardından, Türkiye'nin Washington büyükelçiliğinde basın toplantısı düzenledi. Çiller, Türkiye'nin son 3-4 yılda iyi yönetilmediğini savundu. Tansu Çiller, hükümetin uygulamalarıyla kamu borçlarının birden bire 50 milyar dolardan 75 milyar dolara çıktığını ifade ederek, ''Hükümette irade boşluğu var. Hükümet kendi içinde çekişiyor'' dedi. 
     Çiller, Devlet Bakanı Kemal Derviş ile yaptığı görüşmede Derviş'in destek istediğini, kendisinin ise ''destek istiyorsunuz ama hükümeti millet desteklemiyor. Neden destek verelim Desteği kendiniz için istiyorsanız, sizin siyasi sorumluluğunuz yok'' dediğini söyledi. Tansu Çiller, yeni ekonomik programın eksikliklerine karşın uluslararası destek aldığını, dolayısıyla bu programın başarısı için çalışılması gerektiğini söyledi. 
     Çiller, şöyle konuştu 
     ''Coopers diye bir şirket, Davos'ta bir rapor ortaya koyuyor. Son ikibuçuk yılda toplanan vergilerin yüzde 36'sının yolsuzluğa gittiğini, bunun da 31 milyar dolar tuttuğunu belirtiyor. Çiftçiye ise son 15 yılda toplam 33 milyar dolar sübvansiyon verilmiş. 31 milyar dolar yolsuzluğa gidiyor, 13 banka fona gidiyor, 15 milyar dolar da ona veriyorsunuz, çiftçiye ise parayı çok görüyorsunuz.'' 
     Çiller, iktidara gelmeleri halinde, gelecek on yılda Türkiye'de kişi başına düşen ulusal geliri 10 bin dolara çıkaracaklarını iddia etti. 
     Tansu Çiller, bundan sonra koşullar uygun olsa, Fazilet Partisi ile ortaklık kurmayı düşünüp düşünmediği sorusu üzerine, ''Bundan birkaç ay sonra Fazilet var mı yok mu, daha o tartışılıyor. Bekleyelim, ondan sonra bu meseleleri konuşalım'' dedi. 
     Çiller, ''ABD'deki mülklerinizin vergisini bu yıl verdiniz mi '' sorusunu da, ''Ne varsa herzaman vermişimdir. Türkiye'de vergi kaçırdığımız iddia edildi. İnceleme yapıldı, bir kuruş kaçırmadığımız ortaya çıktı'' diye yanıtladı. 
     DYP lideri Çiller, Türkiye'nin Haziran'da 8-9 katrilyon lira iç borç ödemesi olduğunu belirterek, bu ödemelerin yapılmasında büyük sorunlar olduğunu ve Türkiye'nin dış borçlarının da olağanüstü arttığını kaydetti. 







</TEXT>
</DOC>
