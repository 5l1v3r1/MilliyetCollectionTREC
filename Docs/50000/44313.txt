<DOC>
<DOCNO> 44313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/30/spor/aspo.html </URL>
<DATE> 2001/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe kendi sahasında oynadığı 22. maçı da kazandı 
</HEADLINE>
<TEXT>
SANCILI REKOR 2 - 1 
Son haftalarda oynadığı futbol ve üst üste aldığı yenilgilerle büyük baskı yaşayan Sarı-Lacivertliler, sıkıntı içinde geçen maçta Denizlispor’u 2-1 yendi 
     Lazetiç’ten gol 
     MAÇIN başlamasıyla birlikte Fenerbahçe prese başladı. Lazetic’in 17. dakikadaki golüne kadar rakip kaleyi ablukaya alan Sarı - Lacivertliler, daha sonra oyunu rölantiye aldılar. Denizlispor bu fırsatı iyi değerlendirdi, ayağa pas yaparak kontrolü ele geçirdi. Rüştü’nün koruduğu kaleye tehlikeli ataklar gelmeye başladı. İlk yarının bitmesiyle staddakiler rahat nefes aldı. 
     
     Tempo yine yoktu 
     İKİNCİ yarıda Denizlispor sahaya her şeyini koydu. Fenerbahçe kontratak oynamaya çalıştı, ama ne Andersson, ne de Revivo bu tempoya uyamadı. 73. dakikada Ogün’ün kullandığı faul atışını Mirkoviç kafayla filelere gönderince ev sahibi rahatladı. 88. dakikada Muzaffer farkı bire indirirken, 90. dakikada Tolunay’ın kafa vuruşunda top üst direği yalayarak avuta çıktı. 
     
Dakika dakika maç      6. dakika Mirkoviç'in kaleciye pasında top kısa düşünce hem Denizlisporlu Levent hem de Fenerbahçe kalecisi Rüştü hamle yaptı. Levent, Rüştü'ye faul yapınca takımını bir golden etti. 
     9. dakika Yusuf'un ara pasında Ali Güneş topla buluştu ve Denizlispor kalesine akmaya başladı. Ancak savunmanın da müdahalesiyle topu kaybedip kendini yerde buldu. Topa Revivo sahip oldu. Boştaki Andersson'a pasını verdi. İsveçli futbolcunun vuruşunda top auta gitti. 
     17. dakika Denizlispor ceza sahasının hemen ön çizgisinde Andersson gerilerden kendisine gelen topu kafa ile yanındaki Lazetiç'e indirdi. Bu oyuncu 20 metreden sol ayağı ile düzgün bir vuruş yaparak Fenerbahçe'yi 1 - 0 öne geçiren golü attı. 
     19. dakika Ayağındaki topla birlikte ceza sahasına giren Yusuf yanındaki Tolunay'ın müdahalesiyle yere düştü. Maçın hakemi Ilgaz bu pozisyona devam derken Fenerbahçeli futbolcular penaltı itirazı yaptı. 
     20. dakika Abdullah sol taraftan serbest atışı kullandı ve topu yanındaki Revivo'ya uzattı. Revivo önündeki Serdal'a bacak arası yapıp topu kaleye ortaladı. Andersson gelen topa dokundu, ancak kaleci yatarak önledi. 
     30. dakika Revivo'nun topuk pasında top Ali Güneş'in önüne düştü. Bu oyuncu sol korner çizgisine doğru gidip ortasını yaptı. Gelen topa Andersson kafayı vurdu ancak auta çıktı. 
     56. dakika Yusuf orta alanda rakipten kaptığı topu Ali Güneş'in önüne attı. Bu futbolcu, Denizli savunması öne çıktığı için bir anda kaleci ile karşı karşıya kaldı. Plase yaptı, kaleci Abdouly bu topu aldı. 
     58. dakika Ogün topu kaptırdı. Veysel topla buluştu. Mert ve Mirkoviç, Veysel'e müdahale edemedi. Denizlisporlu oyuncu kaleci Rüştü ile karşı karşıya kaldığı anda vurdu, ancak topu dışarı attı. 
     70. dakika Denizlispor ceza sahasına girmeye çalışan Ali Güneş'e çizgi üzerinde Abdouly müdahale etti. Hakem Murat Ilgaz bu pozisyonun ceza sahasının dışında yaşandığını belirterek faul kararı verdi. Fenerbahçeli futbolcular penaltı itirazı yaparken Ogün'ün kullandığı atışta Andersson altı pasın içinde kafa ile gol atmak yerine pas vermeyi yeğleyince, Fenerbahçe bir golden oldu. 
     73. dakika Ogün sol taraftan serbest atış kullandı. Ceza sahasının içinde ve Denizlispor savunmasının arasında bekleyen Mirkoviç yükseldi. Kafayı vurdu ve Fenerbahçe'nin ikinci golünü filelere gönderdi. 
     84. dakika Revivo topla buluştu. Denizlispor ceza sahası içinde altı pasta boş bekleyen Oktay'ı gördü. Oktay, Abdouly ile karşı karşıya kalmasına rağmen topu kaleciye nişanladı. 
     89. dakika Oyuna yeni giren Muzaffer, topla buluşup Johnson ve Mustafa'nın arasından şimşek gibi geçip düzgün bir vuruşla Denizlispor'un golünü attı. 
     90. dakika Denizlispor'un kullandığı korner atışında Tolunay'ın kafa vuruşu üst direği sıyırdı. 
     90. dakika Oktay kaleci ile karşı karşıya kaldı. Düştü, kalktı, vuramadı. Yine düştü ve kaleciye topu teslim etti. 
     
Maçın hakemi      Dikkatliydi 
     MURAT Ilgaz, vasatın üzerinde bir 90 dakika geçirdi. Yan hakemleriyle uyumu çok iyiydi. Fenerbahçe taraftarının etkisinde de kalmadı. Ancak bazı faul pozisyonlarını iyi süzemedi. Yine de çaldığı düdükler sonucu hiç etkilemedi. 
     



 SPOR 


























</TEXT>
</DOC>
