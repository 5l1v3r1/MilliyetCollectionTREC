<DOC>
<DOCNO> 1711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/11/son/sonspo02.html </URL>
<DATE> 2001/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Basın Sözcüsü Dürüst "Jardel'in geç gelişinde kasıt yok" 
</HEADLINE>
<TEXT>

     Galatasaray'ın, Kanarya Adaları'nda düzenlenen Maspolomas Turnuvası'nın ilk maçında PSV Eindhoven karşısında aldığı 2-1'lik galibiyet ve ortaya konan futbol, sarı-kırmızılı takımın yöneticilerini sevindirdi. 
     Kulüp Asbaşkanı ve Basın Sözcüsü Ali Dürüst, Hollanda ekibi karşısında takımın ortaya koyduğu futbolu beğendiğini belirterek, ''Futbolcularımız uzun bir tatilden sonra çıktıkları maçta çok iyi oynadılar. Bu da oyuncuların tatilde kendilerine iyi baktıklarını ve profesyonelliklerini gösterir'' dedi. 2-1'lik galibiyetten çok, oynanan futboldan memnuniyet duyduğunu anlatan Dürüst, çok sayıda gol pozisyonuna girmelerinin de ayrıca sevindirici olduğunu kaydetti. 
     Jardel'in, takımın kamp yaptığı Kanarya Adaları'na belirlenen tarihte geldiğini ifade eden Dürüst, bu nedenle herhangi bir sorunun bulunmadığını söyledi. 
     Asbaşkan ve Basın Sözcüsü Dürüst, bu oyuncunun kampa geç gelmediğini vurgulayarak, sözlerini şöyle sürdürdü 
     'Jardel, belirlenen günde kampa katıldı. Brezilyalı futbolcu, kendisine verilecek ödülü almak için kampa geç gelecekti, bunu almaya gitmedi. Uçak bulamadığı için ödül almaya gidemedi. Bunda da bir kasıt yok. Oyuncuların kişisel sorunlar nedeniyle bu tür gecikmelerinde anlayışlı olmak lazım.'' 
     Halen Gençlerbirliği'nde forma giyen Babangida'nın, Galatasaray'a transfer olacağı şeklindeki haberin doğru olmadığını da savunan Dürüst, ''Bu oyuncu bize daha önce teklif eldildi, ancak biz kabul etmedik'' dedi. Nijeryalı oyuncunun Gençlerbirliği'ne gelmeden önce kendilerine önerildiğini anlatan Dürüst, o tarihte bu transferi uygun görmediklerini, şu anda da herhangi bir girişimlerinin bulunmadığını sözlerine ekledi. 




</TEXT>
</DOC>
