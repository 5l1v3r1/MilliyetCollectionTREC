<DOC>
<DOCNO> 1597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/11/guncel/gun03.html </URL>
<DATE> 2001/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Susuz Yaz’ yetim kaldı 
</HEADLINE>
<TEXT>

Türk edebiyatının "toplumcu - gerçekçi" ismi Necati Cumalı, 79 yaşında aramızdan ayrıldı 
     Kültür Servisi 

     Edebiyatın hemen her türünde eser vermiş olan Necati Cumalı, yazın serüvenine şiirle başladığında yıl 1939’du kendisi de henüz "Cumalı" değil, Ahmet Necati Acar’dı. 
     "Önce adından başlamalı şiire" diyerek soyadını değiştirmiş, sonra da serüvenine kaldığı yerden, fakat bu kez deneme, günce, öykü ve romanı da katarak devam etmişti. Bir söyleşide "ben tek kelimeyle edebiyat adamıyım" diyen Cumalı, tiyatro ve sinemaya da yer yer doğrudan katkıları olmuş, yer yer esin vermiş bir isim. 
     1950 - 1957 arasında avukatlık yapan Cumalı, 1960’da yayımlanan "Susuz Yaz"ı, bu dönemde edindiği gözlemlerden yararlanarak yazmıştı. Metin Erksan’ın filme uyarladığı romanda, kırsal kesimlerde yaşanan şiddet anlatılıyordu. "Susuz Yaz" gibi "Mine", "Dila Hanım", "Boş Beşik" de yazarın filme uyarlanan yapıtları arasında yer alıyor. 
     1921’de Makedonya’da doğan Cumalı, 1976’da Makedonya öykülerini "Makedonya 1900" adıyla yayımladı. Bu eser ile 1977 Sait Faik Hikaye Ödülü’nü alan Cumalı, kitabında 11 öyküyü bir araya getirmişti. 
     "En büyük çabalarımdan biri duygu avcılığına sapmamaya çalışmam oldu" diyen Cumalı, zaman zaman öfkelense de, yazın serüveninden hiç vazgeçmedi. 13 Mayıs 1977 tarihli Milliyet Sanat Dergisi’nde yazdığı bir yazıyla bunu kendisi de ifade etmişti "1949’dan bu yana bir tiyatro deneyimim var benim. Şiirde, romanda araya başka kimse girmeden, doğrudan doğruya okuyucusuyla baş başa kalabilir, okuyucusunu bulabilir bir yazar. Tiyatroda başarının nelere bağlı olduğunu gördükçe kırıldığım, oyun yazmaktan vazgeçmek istediğim çok oldu. Yapamadım." 
     
Liderler başsağlığı diledi      Cumhurbaşkanı Ahmet Necdet Sezer, eski Cumhurbaşkanı Süleyman Demirel, Başbakan Bülent Ecevit, Başbakan Yardımcısı Mesut Yılmaz, Kültür Bakanı İstemihan Talay ve TBMM Başkan Vekili Ali Ilıksoy, Cumalı’nin ölümü nedeniyle birer başsağlığı mesajı yayımladılar. 
     
Yaprak dökümü devam ediyor’      Fethi Naci Necati Cumalı’yı üniversitede okuduğum yıllarda tanıdım. O zamanlar iyi bir genç şairdi. Zamanla romanlar, hikayeler de yazdı. Bütün hayatını okuma ve yazmaya adamış, iyi bir yazardı. Ölümüne çok üzüldüm. 
     Atıf Yılmaz Necati Cumalı şiiri, romanı, tiyatrosu ile Türk edebiyatının en önemli yazarlarındandı. Halkın duyarlılığını tanıyan, kendine has üslubu olan biriydi. Üç öyküsünden yola çıkarak beraber film yapmıştık. Çok değer verdiğim bir insandı. 
     Refik Erduran Necati Cumalı yazılı sanat kesimimizin her dalında çok değerli ürünler vermiş bir yaratıcıydı. Özellikle oyun yazarlığı konusunda birlikte çok çalışma ve girişimlerimiz oldu. O dalda bizim kuşakta yaprak dökümü sürüyor. Görevimiz boşlukların doldurulmasına çalışmaktır. 
     Recep Bilginer Necati Cumalı’nın en belirgin özelliği, çok iyi niyetli, adeta çocuk denecek kadar saf ve temiz olmasıydı. Birçok edebiyat adamına gösterilen vefasızlık Cumalı’ya da gösterildi ve Cumalı yaşamı boyunca bu vefasızlıktan şikayetçi oldu. Eserleri uzun süre yaşayacak. 
     


 GÜNCEL 
















</TEXT>
</DOC>
