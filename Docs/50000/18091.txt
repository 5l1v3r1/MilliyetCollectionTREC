<DOC>
<DOCNO> 18091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/guncel/gun03.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Avcılık Federasyonu Başkanı, "Bu kadar silaha av alanlarımız yetmez" dedi 
</HEADLINE>
<TEXT>
500 bin avcıya 4 milyon silah 
Son eylemlerin vazgeçilmez silahı pompalı tüfekleri Yargıtay gerilla silahı olarak değerlendiriyor ... 
     MUSTAFA BAKACAK İstanbul 

     Kullanımı sürekli tartışılan, ancak bir türlü engellenemeyen pompalı tüfekler, eylemlerin vazgeçilmez silahı oldu. 
     Ucuz ve gösterişli olması nedeniyle ilgi gören pompalı tüfeklerin avcılardan çok suç örgütlerinin elinde dolaşması dikkat çekerken, Avcılık ve Atıcılık Federasyonu Başkanı Metin Sertoğlu "Tüfek sayısı kadar avcı olsa, av alanlarında herkes birbirine değer" dedi. 
     Yargıtay’ın "gerilla silahı" olarak nitelendirdiği pompalı tüfekler, yasal bir düzenleme yapılamaması nedeniyle isteyen herkes tarafından kolaylıkla satın alınabiliyor. Ruhsat işlemlerinin silah fiyatının kat kat üstünde masraf gerektirmesi nedeniyle, daha çok ruhsatsız kullanılan pompalı tüfekler, piyasada 50 - 100 milyon lira arasında satılıyor. 
     
     Kesinlikle engellenmeli 
     Sertoğlu ise, "vahim" olarak adlandırdığı ve seri atış yapılabilen yarı otomatik tüfeklerin kullanımının kesinlikle önlenmesi gerektiğini söyledi. Türkiye’de imal edilen tüfeklerin yüzde 90’ının yarı otomatik olduğuna işaret eden Sertoğlu, "Türkiye’de bir milyonu ruhsatsız 4 milyon tüfek bulunuyor. Ülkemizdeki avcı sayısı 500 bini geçmez. Tüfek sayısı kadar avcı olsa, av alanlarımız yetmez" değerlendirmesinde bulundu. 
     Merak, gösteriş ya da kendini korumak gibi nedenlerle pompalı tüfeklerin tercih edildiğini ifade eden Sertoğlu şöyle konuştu 
     "Bu silahlar tabancadan daha etkili. Kullanmak için usta olmak gerekmiyor. Aslında yarı otomatiklerin peşpeşe üç fişek atacak şekilde üretilmesi gerekiyor. Ancak, takoz konularak atış sayısı 10’a kadar yükseltiliyor. Bu tür silahlar yasal değil. Peşpeşe ateş edilebildiği için bu tüfekleri avcılar da tercih ediyor. Bu tüfekle avcılığın yasaklanması şart." 
     



 GÜNCEL 


















</TEXT>
</DOC>
