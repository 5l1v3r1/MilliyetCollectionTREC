<DOC>
<DOCNO> 48192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/son/sondun30.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban'ın sert görünüşlü Pakistan Büyükelçisi espri yaptı 
</HEADLINE>
<TEXT>

     Taliban'ın sert görünüşlü Pakistan Büyükelçisi Abdüsselam Zaif, ilk kez bir espri yaparak, basın mensuplarını şaşırttı. 
     Taliban ile diplomatik ilişkisi bulunan tek ülke olan Pakistan'daki diplomatik temsilci, bir Avustralyalı gazetecinin kendisine, ''Avustralya özel birliklerinin Afgan topraklarında ABD saflarında yer alması olasılığıyla ilgili düşüncesini'' sorması üzerine, gülümsemesine engel olamadı. 
     Daha sonra esprisini yapan Zaif, ''Amerika bir süper güç. Amerika, Afganistan'a yeter. Avustralyalıların gelmesine gerek yok'' dedi. 
     Zaif daha sonra, yeniden ciddi havasına bürünerek, Afganistan'da sivil kayıpların Washington yönetimi tarafından düşük gösterildiğini söyledi. Zaif, ABD'nin yaptığı açıklamalarda, Afganistan'daki masum sivillerin öldürülmesinin büyük bir suç olmadığını ima ettiğini öne sürdü. 
     Zaif, Amerikan savaş uçaklarının güneydeki Urzgan bölgesinde de 2 kliniği vurduğunu, ancak bu saldırıda can kaybına ilişkin bilgisi olmadığını da söyledi. 
     2 haftadır süren bombardımana rağmen Taliban yönetiminin birlik 
     olduğunu belirten Zaif, Taliban'ın ''Sınır Bölgelerinden Sorumlu Bakanı'' Maulvi Celaleddin Hakkani'nin Pakistan'da bulunmasının rejimde bölünme olduğunun işareti olmadığını kaydetti. Zaif, ''O Hakkani Pakistan'da mülteci olarak yaşayan Afganistan'ın yaşlılarıyla görüşmek için burada bulunuyor. Yönetimde bölünmeyi başlatmak için girişim yok'' dedi. Afganların, BM'nin, aralarında Müslüman ülkelerden askerlerin de bulunacağı barış gücü askerlerini gönderme teşebbüsüne karşı çıkacağını söyleyen Zaif, ''Amerikalı ya da Amerikalı olmayan askerlerin hepsi aynı. Bütün istilacılara saldırı düzenlenecek'' diye konuştu. 
     






</TEXT>
</DOC>
