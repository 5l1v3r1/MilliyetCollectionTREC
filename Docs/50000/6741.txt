<DOC>
<DOCNO> 6741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/12/son/sontur09.html </URL>
<DATE> 2001/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Basın Konseyi Star gazetesini kınadı 
</HEADLINE>
<TEXT>

     Basın Konseyi Yüksek Kurulu, Siemens'in başvurusu üzerine Star Gazetesi'nin ''kınanmasına'' karar verdi. 
     Konsey'den yapılan yazılı açıklamada, Yüksek Kurul'un, 5 Aralık 2000 tarihli Star Gazetesi'nde yayınlanan ''Elektronik Hortumcu'' başlıklı yazıyla ilgili olarak, Siemens AG Türkiye Genel Mümessili Simko'nun Yönetim Kurulu Başkanı Dr. Arnold Hornfeld ve Genel Müdür Dr. Zafer İncecik'in başvurusunu değerlendirdiği belirtildi. 
     Şikayet konusu haberde, ''Adı Arnold Hornfeld... 'İhale sabıkalı' Alman firması Siemens'in Türkiye'deki beyni. Meclis'i trilyonlarca lira hortumladı, doymadı. Şimdi soyacak yeni firmalar arıyor'' altbaşlığının kullanıldığı ve haberin içeriğinde ''becerikli Alman'a piyasalarda 'elektronik hortumcu' adı takıldı'' ifadesinin yer aldığı hatırlatılarak, şunlar kaydedildi 
     ''Basın Konseyi Yüksek Kurulu, incelemesinde, haberin, habercilik kuralları açısından gerekli olan birçok unsuru içermediği, çok önemli iddialarla ilgili olarak sağlam bir kaynak ve delile dayanmadığı, haber konusu şirket ve kişiler hakkında önyargılar barındırdığı, bu kişilerle ilgili hakaret ve aşağılama ifadeleri kullanıldığı kanaatine varmıştır. Ayrıca, haberde ismi geçen Hornfeld'in etnik kökeninin olumsuz bir biçimde vurgulandığı, iddialarla ilgili söz konusu kişilerin görüşlerinin de alınmadığı gözlemlenmiştir. 
     Basın Konseyi Yüksek Kurulu, yukarıdaki gerekçelerle, Basın Meslek İlkeleri'nden 'Yayınlarda hiç kimse ırkı, cinsiyeti, sosyal düzeyi ve dini inançları nedeniyle kınanamaz, aşağılanamaz' içerikli 1. maddesini 'Kamusal bir görev olan gazetecilik, ahlaka aykırı özel amaç ve çıkarlara alet edilemez' içerikli 3. maddesini, 'Kişileri ve kuruluşları eleştiri sınırlarının ötesinde küçük düşüren, aşağılayan veya iftira niteliği taşıyan ifadelere yer verilemez' içerikli 4. maddesini, ''Soruşturulması gazetecilik olanakları içinde bulunan haberler, soruşturulmaksızın veya doğruluğuna emin olunmaksızın yayınlanamaz' içerikli 6. maddesini ihlal eden Star Gazetesi'nin kınanmasına' oybirliği ile karar vermiştir.'' 




</TEXT>
</DOC>
