<DOC>
<DOCNO> 20159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/son/soneko02.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Başkanı Köhler "Türkiye dalgalı kura geçmekle doğru yaptı" 
</HEADLINE>
<TEXT>

     Uluslararası Para Fonu IMF Başkanı Horst Köhler, Türkiye'nin dalgalı kura geçmekle doğru yaptığını söyledi. 
     Köhler, Amerikan Dışişleri Bakanlığı'nda, Amerika kıtasını temsil eden ülkelerin katıldığı ''küreselleşen dünyada istikrar ve refahın ilerletilmesi'' başlıklı toplantıda gazetecilerin sorularını da yanıtladı. 
     Horst Köhler, bir soru üzerine ''dalgalı kura geçerek Türkiye'nin doğru yaptığını düşünüyorum. Bu karar doğru olduğundan şimdi Türkiye, piyasalar için çok uygun ve yatırımcılara açık bir yer olarak tanımlanıyor. Bu politikanın karşılığı alınacaktır'' dedi. 
     Köhler, benzer durumdaki Türkiye ve Arjantin'e birlikte değindiği konuşmasında, Türkiye'nin yeni ekonomik programına verdiği desteği yineleyerek ''Türkiye'nin bu fırtınayı atlatacağına eminim'' demişti. 
     Ekonomiden sorumlu Devlet Bakanı Kemal Derviş'in, Türkiye'deki sorunun temel nedenlerinden biri olan bankacılık sektörünün düzeltilmesi üzerinde yoğunlaştığını belirten Köhler, bu yaklaşımların güçlü desteği hakettiğini de belirtmişti. 
     IMF İcra Direktörleri Kurulu'nun, Türkiye'nin ekonomik programını ve finans paketini 15 Mayıs salı günü ele alması bekleniyor. 
     Türkiye'nin niyet mektubunu alan IMF, 15 Mayıs öncesinde incelenmesi için bu mektubu 24 kişilik İcra Direktörleri Kurulu'na dağıttı. 






</TEXT>
</DOC>
