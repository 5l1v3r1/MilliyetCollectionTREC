<DOC>
<DOCNO> 16161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/14/ekonomi/eko07.html </URL>
<DATE> 2001/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dalgalanma duracak 
</HEADLINE>
<TEXT>

Serdengeçti, programın açıklanmasından sonra piyasadaki dengelerin yerine oturacağını söyledi 
     Merkez Bankası Başkanı Süreyya Serdengeçti, kurlarda ortaya çıkan hareketliliği önemli ölçüde ileriye yönelik uygulanacak politikaların, büyüklük ve hedeflerin tam olarak ortaya çıkmamasının yarattığı belirsizlikten kaynaklandığını söyledi. 
     Serdengeçti, "Bu dalgalanmaların önümüzdeki günlerde, programın enflasyon, büyüme, bütçe ve ödemeler dengesi gibi makro büyüklüklerin tamamının ve sağlanacak dış desteğin miktarının ortaya çıkması ve faiz - kur dengesinin kalıcı şekilde oluşması ile ortadan kalkmasını beklemekteyiz" dedi. 
     Serdengeçti, dalgalı kurda ortaya çıkan risklerin piyasa mekanizmaları içinde giderilebileceğini kaydetti. 
     Serdengeçti, Merkez Bankası’nın öncelikli olarak yeni sistemde istikrara geçiş sürecinin hızlı ve kalıcı olması üzerinde yoğunlaştığını bildirdi. 
     
Fon bankalarının işlemleri      Kamu bankalarının gecelik para piyasalarında oluşturdukları baskının azaltılması için mart ortasından bu yana çalışıldığını hatırlatan Serdengeçti, 16 Mart’tan bu yana kamu bankaları ve Fon’daki bankaların piyasa ile yaptıkları gecelik işlemlerin 6.9 katrilyon lira azalarak 11 Nisan’da 5.9 katrilyon liraya indiğini belirtti. Serdengeçti, "Bu bankaların gecelik piyasalardan çekilmeleri hedeflenmektedir" dedi. 
     


 EKONOMİ 
















</TEXT>
</DOC>
