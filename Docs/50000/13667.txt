<DOC>
<DOCNO> 13667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/son/sontur08.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Öldürülen teröristin üstünden sahte kimlik çıktı 
</HEADLINE>
<TEXT>

     Diyarbakır'da düzenlenen operasyonda ölü ele geçirilen ve Emniyet Müdürü Gaffar Okkan ile 5 polis memurunun şehit edilmesi saldırısına katılan terörist Hasan Sarıağaç'ın üzerinden Şemsettin Şen adına düzenlenmiş sahte kimlik çıktı. 
     Valilik'ten yapılan açıklamada, dün 155 ''Polis İmdat'' telefonuna, Bağlar beldesi Göçmenler Caddesi 48. Sokak'taki Karaaslan Apartmanı'ndaki bir evde Emniyet Müdürü Gaffar Okkan ile 5 polis memurunun şehit edilmesi olayına katılan bir kişinin bulunduğuna dair bir ihbarın gelmesi üzerine bu eve operasyon düzenlendiği belirtildi. 
     Operasyonda ''teslim ol'' çağrılarına ateşle karşılık verilmesi üzerine çıkan çatışmada, Hasan Sarıağaç'ın ölü, aile fertlerinden 3 kadın, 5 çocuk ve bir şahsın sağ olarak yakalandığı ifade edilen açıklamada, evde bir adet kaleşnikof marka otomotik silah ve bu silaha ait 6 şarjör, bir adet parça tesirli el bombası, 1 adet hücum yeleği, 105 adet dolu kaleşnikof fişeği, 10 adet kaleşnikof boş kovan ve Şemsettin Şen adına düzenlenmiş ve Hasan Sarıağaç'ın fotoğrafının bulunduğu bir sahte kimlik ele geçirildiği kaydedildi. 
     Çınar ilçesi Kabacık Köyü'ne kayıtlı Hasan Sarıağaç'a ait kaleşnikof marka silahın yapılan balistik incelemesinde, Emniyet Müdürü Okkan ile 5 polis memurunun şehit edilmesi saldırısına katıldığının belirlendiği bildirilen açıklamada, operasyonların sürdürüldüğü belirtildi. 




</TEXT>
</DOC>
