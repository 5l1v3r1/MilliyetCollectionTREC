<DOC>
<DOCNO> 33540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/24/guncel/gun05.html </URL>
<DATE> 2001/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslıtürk, duruşmada Türkiye’yi suçladı 
</HEADLINE>
<TEXT>

Londra'da 1.5 yıldır iade talebiyle yargılanan Şişli eski Belediye Başkanı, Türkiye'yi suçladı Adalet sistemi politikacıların güdümünde 
     NEVSAL ELEVLİ Londra 

     Türkiye'nin iade talebiyle yaklaşık 1.5 yıldır İngiltere'nin başkenti Londra'da yargılanan eski Şişli Belediye Başkanı Gülay Aslıtürk, ANAP Genel Başkanı Mesut Yılmaz'ı "kıskançlık"la suçladı. Aslıtürk'ün İngiliz avukatı Clair Montgomery, davanın görüldüğü Bow Street Sulh Hukuk Mahkemesi'ne, deliller ve belgeleri içeren altı mukavva kutuyla geldi. Duruşmada, Aslıtürk'ü Türkiye'deki davalarda temsil eden Türk avukat Yağız Dağlı da hazır bulundu. 
     Aslıtürk, aleyhine açılan davaların hepsinin parti içi ve parti dışı politikacıların kıskançlığı neticesinden kaynaklandığını, Yılmaz'ın, popülaritesini kıskandığı için bunları yaptığını söyledi. Aslıtürk, "Siyasi liderler sulta uyguluyor. Bunlar savcıları da atama yetkisine sahip olduklarından, savcılar görevde kalmak istiyorsa, siyasi liderlerle iyi geçinmek zorunda" diye konuştu. 
     Duruşmanın başlagıcında, Kraliyet Başsavcılığı adına Türkiye'yi temsil eden James Lewis, Türk İçişleri’nce gönderilen ve Aslıtürk'ün Türkiye'de çıkarılan Şartla Salıverilme Yasası kapsamı dışında kaldığını gösteren belgeyi Yargıç Geoffrey Wicks'e sundu. 
     Savcının, yönetim kurulu başkanı olduğu belediyeye ait ŞİPA şirketin 2 milyar liralık çek verdiği, ancak şirketin hayali çıktığını hatırlatması üzerine Aslıtürk, "Ben malı, hizmeti almışım. Polis değilim ki şirketin varlığını kontrol edeyim" dedi. 
     Yargıç, duruşmayı tercümanın bazı hatalar yapması nedeniyle de bugüne erteledi. 
     



 GÜNCEL 



























</TEXT>
</DOC>
