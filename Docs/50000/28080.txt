<DOC>
<DOCNO> 28080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/son/soneko29.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir Belçika firması, Mudurnu Tavukçuluk'un iflasını istedi 
</HEADLINE>
<TEXT>

     Belçika'da faaliyet gösteren Novus Europe NV adlı şirket, verdikleri malların bedelini ödemediğini iddia ettiği Mudurnu Tavukçuluk'un iflasını istedi. 
     İstanbul 8. Asliye Ticaret Mahkemesi'ne başvuran Novus Europe NV'nin avukatı Engin Sayar tarafından hazırlanan dava dilekçesinde, Mudurnu Tavukçuluk'a, Belçika'da faaliyet gösteren şirketin, 8 Ağustos 2000 tarihli faturayla 87 bin 296 mark, 21 Ağustos 2000 tarihli faturayla 87 bin 32 mark ve 9 Eylül 2000 tarihli faturayla da 87 bin 648 marklık mal gönderdiği anlatılıyor. 
     Tüm malların toplam bedelinin 261 bin 976 mark olduğu ve ödenmediği ileri sürülen dilekçede, 8 Mayıs 2001 tarihinde İstanbul 1. İcra Müdürlüğü'nden iflas istemli icra takibi başlatıldığı ve buna ilişkin ödeme emri gönderildiği belirtiliyor. 
     Borçlu tarafın, icra takibine karşılık 17 Mayıs 2001 tarihinde borçları bulunmadığını bildirerek itiraz ettiği kaydedilen dilekçede, süresi geçtikten sonra yapılan itirazın kaldırılması ve Mudurnu Tavukçuluk'un iflasına karar verilmesi isteniyor. 
     Mahkeme, önümüzdeki günlerde tarafların delillerini ve beyanlarını göz önüne alarak, konuya ilişkin karar verecek. 
     
     






</TEXT>
</DOC>
