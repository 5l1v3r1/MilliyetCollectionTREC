<DOC>
<DOCNO> 49858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/son/sontur18.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Adana-Osmaniye'de deprem... 
</HEADLINE>
<TEXT>

     Merkez üssü Osmaniye olan 5.2 büyüklüğündeki deprem, Adana, Hatay, Gaziantep, Kahramanmaraş ve Adıyaman'da da hissedildi. Deprem sırasında Osmaniye'de bazı evlerin duvarları çatladı, paniğe kapılan 1'i öğrenci 9 kişi yaralandı. 
     Alınan bilgiye göre, merkez üssü Osmaniye olan 5.2 büyüklüğündeki ''şiddetlice'' deprem sırasında Mehmet Akif Ersoy İlköğretim Okulu öğrencisi Hatice Uslu'nun 2. kattaki sınıfından atlaması sonucu ayağı kırıldı. 
     Hatice Uslu ile yaşanan panik sırasında yaralanan Ayşegül Durusoy, Ersa Balkur, Ümmü Özlü, Gülizar Canbolat, Murat Güz, Sabriye Teker, Fatma Akşin ve Mevlüde Özcan, Devlet Hastanesi'ne kaldırıldılar. 
     Yaralıların bir kısmının tedavi altına alındığı, bazılarının ise ayakta tedavi edilerek taburcu edildiği bildirildi. 
     Osmaniye'de saat 14.34'de meydana gelen 5.2 büyüklüğündeki depremin hemen ardından Osmaniye Valiliği Kriz Masası, hasar tespit çalışmalarına başladı. 
     Deprem bazı ev ve işyerlerinin duvarlarının çatlamasına yol açtı. 
     Özellikle Osmaniye merkezi ile Düziçi ve Kadirli ilçelerinde vatandaşların binaları terk ettikleri görüldü. Deprem, Adana ile ilçeleri Ceyhan, Karataş ve Kozan, Hatay merkez ile İskenderun, Erzin, Kırıkhan, Hassa ve Samandağ ilçeleri ile Gaziantep, Adıyaman ve Kahramanmaraş'ta da hissedildi. 
     Boğaziçi Üniversitesi Kandilli Rasathanesi ve Deprem Araştırmaları Enstitüsü Müdürü Prof. Dr. Ahmet Mete Işıkara, Adana'da bugün meydana gelen 5.2 büyüklüğündeki deprem sırasında panik yapmayışının önemli bir gelişme olduğunu söyledi. 
     Işıkara, deprem haberini, Adapazarı'nda Yerel Gündem 21 tarafından yürütülen ''Afetlere Hızırlık İçin Yerel kapasitenin Geliştirilmesi Projesi''nin başlaması dolayısıyla düzenlenen tören sırasında aldı. 
     Adana Valisi Oğuz Kaan Köksal ile yaptığı telefon görüşmesinde can ve mal kaybı olmadığını öğrenen Prof. Dr. Işıkara, memnuniyetini törene katılanlarla paylaştı. 
     Vali Köksal'ın, deprem sırasında küçük bir çocuğun, kardeşiyle birlikte masanın yanına yatarak korunduğunu, daha sonra güvenli bir şekilde binadan çıktığı yönünde bir ayrıntıyı ilettiğini ifade eden Işıkara, ''Geçen yıl bizim verdiğimiz eğitime katılan bu çocuğun davranışı çok önemli, halkımız bilinçleniyor'' dedi. 
     Depremden zarar görmemenin altın kuralının, panik yapmamak olduunu ifade eden Işıkara, ''Adana Valisi'nden öğrendiğime göre hiçbir hasar yok. Anladığım kadarıyla Adana halkı da panik yapmamış, bu çok önemli bir gelişme'' diye konuştu. 
     Prof. Dr. Işıkara, gazetecilerin, depremin öncü ya da artçı olup olmadığı yönündeki sorusunu ise ''Bana öncü mü, artçı mı diye sormayın, her deprem kendi başına depremdir. Önemli olan, eğitimli ve bilgili olmaktır'' diye yanıtladı. 
     

     
</TEXT>
</DOC>
