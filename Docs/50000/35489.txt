<DOC>
<DOCNO> 35489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/05/dunya/dun02.html </URL>
<DATE> 2001/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İki günde 9 kelle uçurdular 
</HEADLINE>
<TEXT>

Filipinler’deki şeriatçı Ebu Sayyaf gerillaları kaçırdıkları Hıristiyanları öldürüyor 
     DIŞ HABERLER SERVİSİ 

     Filipinler’de faaliyet gösteren şeriatçı Ebu Seyyaf militanları, son iki günde ellerindeki 9 rehinenin kafasını kesti. 
     Basilan adasındaki Lamitan kenti Belediye Başkanı Inocente Ramos, önceki gün militanlar tarafından kafası kılıçla uçurulmuş 5, dün de 4 cesedin bulunduğunu bildirdi. Hepsi de Hıristiyan Filipinli erkek olan kurbanların cesetleri teşhis için bir yerde toplanırken Sayyaf’ın adamları kente baskın yaparak ateş açtı. Kurbanların kaçırıldıktan sonra ellerinin arkadan bağlandığı ve daha sonra kafalarının kesildiği belirtildi. Cesetlerin birinin yanında Komutan Robot imzalı bir mektup da bulundu. Komutan Robot, "Bu emri ben verdim" diye yazdı. 
     
     Ellerinde ölümü bekleyen 13 kişi var 
     Askeri yetkililerin açıklamasına göre, Ebu Sayyaf militanları Basilan adasındaki bir köyden önceki gün 34 kişiyi kaçırdı ancak bunlardan bazıları kaçmayı başardı. Halen bu grubun elinde 13 kişinin bulunduğu sanılıyor. 
     



 DÜNYA 












</TEXT>
</DOC>
