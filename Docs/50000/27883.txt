<DOC>
<DOCNO> 27883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/son/soneko07.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Bankası Tatilya'yı iştiraklerine satıyor... 
</HEADLINE>
<TEXT>

     Türkiye İş Bankası, Bayındır Grubu'ndan aldığı Tatilya'nın da aralarında bulunduğu bazı taşınmazları, 103.9 trilyon lira bedelle mali iştiraki İş Gayrimenkul Yatırım Ortaklığı'na satıyor. 
     İş Bankası'ndan Borsa'ya gönderilen açıklamaya göre, Banka Yönetim Kurulu, Beylikdüzü'nde 22 bin 535.43 metrekare büyüklüğündeki alan üzerine kurulu Tatilya Eğlence Merkezi binası, eğlence üniteleri, otopark ve TV stüdyosu binası ile arsa niteliğindeki 2 gayrimenkulunun 59 trilyon 885 milyar lira bedelle satışını kararlaştırdı. 
     Ayrıca, Manavgat Sorgun'daki 52 bin 699 metrekare yüzölçümlü orman vasfındaki, üzerinde Seven Seas Oteli bulunan taşınmazdaki intifa hakkı ile 6 bin 963 yüzölçümlü tarla vasfındaki taşınmazın 37 trilyon 650 milyar, Muğla Marmaris'de bin 163,33 metrekare yüzölçümlü arsa üzerinde kurulu toplam 30 bağımsız bölümden oluşan Solaris Plaza adlı alışveriş merkezinin ise 6 trilyon 394 milyar lira bedel üzerinden satışı kararı alındı. 
     İş Bankası Yönetim Kurulu kararına göre, söz konusu gayrimenkuller,bedelleri 6 ay içinde ödenmek ve ödemelerde yüzde 1.5 vade farkı uygulanmak suretiyle toplam 103 trilyon 929 milyar lira bedelle İş Gayrimenkul Yatırım Ortaklığı A.Ş.'ye satılacak. 
     İş Gayrimenkul Yatırım Ortaklığı A.Ş. de, adı geçen varlıkların toplam değerinin, şirketin portföy değerinin yaklaşık yüzde 49'una karşılık geldiğini bildirdi. 
     Türkiye İş Bankası, Tatilya Eğlence Merkezi binası ile eğlence ünitelerinin de bulunduğu gayrimenkulleri 65 milyon dolar dönem kuru ile yaklaşık 44.3 trilyon lira karşılığında Bayındır İnşaat Turizm Ticaret ve Sanayi A.Ş.'den satın almıştı. İş Bankası'ndan Borsa'ya gönderilen açıklamada, satın alma işleminin 30 Kasım 2000 tarihi itibariyle tamamlandığını bildirmişti. 
     







</TEXT>
</DOC>
