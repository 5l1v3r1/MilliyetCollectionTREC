<DOC>
<DOCNO> 46118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/son/sondun07.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Şarbon virüsü düşük kaliteli olduğundan etkili olmamış 
</HEADLINE>
<TEXT>

     ABD'nin Florida eyaletinde bir kişinin ölümüne yol açan şarbon mikrobunun düşük kaliteli olduğu için fazla etkili olmadığı bildirildi. 
     Irak'ın elindeki kitle imha silahlarının tasfiyesiyle görevli BM Özel Komisyonu UNSCOM eski üyesi ve biyolojik silah uzmanı Scott Ritter'e göre, şarbon mikrobu kalitesi iyi olmadığı için fazla etkili olmadı. 
     Ritter, FOX News televizyonuna yaptığı açıklamada, ''American Media adlı kuruluş binasında ortaya çıkarılan şarbon mikrobunun mutlak surette bir terörist tarafından gönderilmiş olduğuna inandığını'' söyledi. 
     
     Irak mı üretti 
     ''Mikrop, teroristler tarafından yollanmış olsa bile -kalitesiz olduğundan- geniş çaplı bir zarar vermesinin mümkün olmadığını'' kaydeden Ritter, ''şarbon mikrobunun Irak tarafından üretilmiş olup olamayacağı'' yolundaki bir soruya şu yanıtı verdi 
     ''Irak'taki biyolojik silah fabrikası bizim zamanımızda imha edildi. Bu nedenle Irak'ın yüksek kaliteli ve çok miktarda biyolojik madde üretmesi olanaklı değil. Ama az miktarda biyolojik madde her zaman üretilebilir buna şarbon da dahildir. Ancak bu askeri ya da sivil personel açısından geniş çaplı bir tehdit oluşturmaz. 
     Teröristler bunun yerine bir el bombası ya da tabanca kullansa daha çok insan öldürebilirler. Bu kalitede bir biyolojik silahla ancak 3-4 kişiyi öldürebilirsiniz.'' ''Şarbonun teröristler açısından güçlü bir propaganda silahı olduğuna'' dikkat çeken Ritter, konuya ilişkin günlerdir devam eden tartışmaları buna örnek gösterdi. 
     






</TEXT>
</DOC>
