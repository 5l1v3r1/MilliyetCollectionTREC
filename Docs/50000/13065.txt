<DOC>
<DOCNO> 13065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/guncel/agun.html </URL>
<DATE> 2001/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzmanlar temkinli 
</HEADLINE>
<TEXT>

Bilimadamları "Deprem Erken Tahmin Sistemi" konusunda olumlu düşünüyor "Ne abartalım, ne de önlerini keselim" 
     İHSAN YILMAZ İstanbul 

     Deprem uzmanları, Dr. Berk Üstündağ ile Lütfü Canyaran'ın depremi önceden tespit eden "Deprem Erken Tahmin Sistemi"ne temkinli yaklaştı. Sistemin fazla abartılmaması gerektiğini söyleyen uzmanlar, iki bilim adamının "önlerinin kesilmemesi" gerektiğini de söyledi. 
     Uzmanlar, depremin önceden belirlenmesi çalışmaları hakkında şöyle dedi 
     
Prof. Dr. Aykut Barka Önemli bazı işaretler var      "Bu aletin garantisi yok. Bu cihaz bazı önemli sinyaller verebiliyor. Bazı depremlerde bu tespit edildi. Ama çok uzun süre test etmek lazım. Bazı depremlerde sinyal yok, bazı sinyallerde de depremler çok uzakta oluyor. Projenin de kademeli büyütülmesi gerekiyor. Bir anda tüm Türkiye sathına yayılmamalı. Önce Marmara'da test edilmesi gerekiyor. 
     
     Pozitif olalım, iddialı olmayalım 
     "Bu aletle olay çözüldü' yaklaşımı 30 - 40 senedir yürüyen depremi önceden haber verme çalışmalarını da inkar etmek anlamına gelir. Bu tür ölçümler de dahil birçok farklı biçimde ölçümler yapıldı. 
     Bence çalışmaya devam etmek lazım, aletin test edilmesi lazım. Pozitif olmak gerekiyor. Ama abartılmamalı. İddialı olmamak gerekiyor, sonra hayal kırıklığına uğrar herkes." 
     
Doç. Dr. Turgut Öztaş Kayıtlar analiz edilmeli      "Bu arkadaşların deprem konusundaki uzman kişilerle biraraya gelip tartışması lazım. Ben depremi önceden bildikleri ihtimaline katılmıyorum. Depremin ön habercisi sayılacak değişikleri ölçebilecek aletler, aygıtlar yerleştirilir, sürekli ölçüm alınır. Bir deprem olduğu zaman, deprem öncesi kayıtlarla, deprem sonrası karşılaştırılır, analizler yapılır. Bu olmadığı sürece ortaya çıkıp ben şu aleti yaptım, depremi ölçtüm' demek bana göre havanda su dövmek ve halkın kafasını karıştırmaktan başka birşey değil." 
     
Doç. Dr. Şükrü Ersoy Çalışanları destekleyelim      "Henüz çalışma aşamasındalar. Bir defa depremin merkez üssünü, hangi kırığa denk geldiğini, büyüklüğünü söylemeleri zor. Henüz fazla heyecan göstermemeli. Ama bu konuda madem çalışıyorlar, önlerini kesmemek, desteklemek gerekir. Temkinle beklemek lazım. Şu anda dünyada depremi önceden bilme şansı yok. Ama ben inanıyorum, atmosfer bilimcilerin yerden atmosfere yayılan elektrik değişimleriyle depremi bilme şansı olacak. Bu 10 - 20 yıl içinde gerçekleşir. Bir de çok iyi bilinen kırıklar var. ABD'de hergün hava durumu gibi gözlemler yapılıyor. Bir süre sonra bunlar üzerinde, önceden kestirim yapmak olanaklı hale gelecek." 
     
Prof. Dr. A.Mete Işıkara Önceden belirleme araştırılıyor      "Bugün için bir depremin ne zaman olacağını söylemek mümkün değildir. Önceden belirlenmesi araştırma safhasındadır. Bu çalışmalar tabi sürdürülecektir. Ama bu araştırmaların çok disiplinli araştırmalar olduğunun toplum tarafından bilinmesini isterim." 
     
Uluborlu iki kez sallandı 3.6-3.2ISPARTA DHA 
     Isparta'nın Uluborlu İlçesi'nde dün sabah arka arkaya iki deprem meydana geldi. Pazar sabahı 10 dakika arayla meydana gelen depremlerle uyanan Uluborlular, panik içine evlerinden kaçıştı. Boğaziçi Üniversitesi Kandilli Rasathanesi ve Deprem Araştırma Enstitüsü'nün merkez üssünü Uluborlu yakınları olarak saptadığı depremlerden ilki saat 07.52'de meydana geldi. Richter ölçeğine göre 3.6 büyüklüğündeki bu depremi, saat 08.02'de de 3.2 büyüklüğündeki deprem izledi. İki eski bina bacasının yıkıldığı ve can kaybının meydana gelmediği depremlerle korkuya kapılan halk, panik içinde sokaklara fırladı ve uzun süre binalara giremedi. 
     Deprem, Isparta ve Senirkent'te de hissedildi. 
     


 GÜNCEL 















</TEXT>
</DOC>
