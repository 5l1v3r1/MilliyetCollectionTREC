<DOC>
<DOCNO> 15744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/11/son/sonspo08.html </URL>
<DATE> 2001/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Cavcav, Fenerbahçe Başkanı'na takıldı "Kupayı ikiye bölelim" 
</HEADLINE>
<TEXT>

     Türkiye Kupası finali öncesi Kayseri'de biraraya gelen Fenerbahçe Kulübü Başkanı Aziz Yıldırım ile Gençlerbirliği Kulübü Başkanı İlhan Cavcav arasında kupayı kimin alacağı konusunda ilginç diyalog yaşandı. 
     Kayseri Büyükşehir Belediye Başkanı Mehmet Özhaseki, Futbol Federasyonu Başkanı Haluk Ulusoy, federasyon yöneticileri ile kupa finalinde karşılaşacak Fenerbahçe ve Gençlerbirliği yöneticileri onuruna yemek verdi. Yemeğe, Elazığ Bağımsız Milletvekili Mehmet Ağar da katıldı. 
     Yemek öncesi biraraya gelen Cavcav ve Yıldırım arasında ilginç diyaloglar yaşandı. 
     Cavcav'ın, ''Bu kupayı ikiye bölelim'' espirisine, Yıldırım olumsuz yanıt verdi. Yıldırım'ın, ''Biz bu yıl tüm kupaları alacağız'' ifadesi üzerine de Cavcav, ''Lig size yeter, kupayı biz alacağız'' karşılığını verdi. Yıldırım ise ''Bu mümkün değil, bakın kravatım bile kupa motifli'' dedi. 
     Cavcav'ın futbolcularının bu kupaya odaklandığını, rakiplerinin şansının olmadığını söylemesi üzerine araya giren Fenerbahçe Asbaşkanı Uğur Dündar, ''Bize gelen yansıma bunun mümkün olmadığını gösteriyor'' diye konuştu. 
     Bu arada Dündar, yanında bulunan Kayseri Adalet Komisyonu Başkanı Özcan Subaşı ile İkinci Ağır Ceza Mahkemesi Başkanı Kemal Alver'e ''Konuyu adalete götürelim'' önerisinde bulundu. Her iki adalet yetkilisi, bu öneriye ''taraf oldukları'' karşılığını verirken, Alver espiriyle, ''Kupa ve lig şampiyonluğunu Fenerbahçe'nin almasına ve temyizin kapalı olmasına karar veriyorum'' diyerek ortamı yumuşattı. 




</TEXT>
</DOC>
