<DOC>
<DOCNO> 36275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/09/son/sontur11.html </URL>
<DATE> 2001/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
"Beyaz Enerji" mahkemede... 
</HEADLINE>
<TEXT>

     ''Beyaz Enerji'' davasında, ''rüşvet alıp verme'', ''ihaleye fesat karıştırma'' ve ''görevi kötüye kullanma'' suçlarından 3'ü tutuklu 15 sanığın yargılanmasına devam edildi. 
     Ankara 4. Ağır Ceza Mahkemesi'nde bugün görülen davanın ikinci duruşmasına, tutuklu sanıklar eski TEAŞ Genel Müdürü Muzaffer Selvi ve yardımcısı Ünal Peker, eski TEAŞ Yönetim Kurulu üyesi ve eski Devlet Bakanı Birsel Sönmez'in aralarında bulunduğu 9 sanık, avukatları ile müdahil Enerji ve Tabii Kaynaklar Bakanlığı'nın avukatları katıldı. 
     Mahkeme Başkanı Sabri Eyüp Yağcı, sanık avukatlarının celse arasında mahkemeye sundukları dilekçeleri okudu. 
     Enerji ve Tabii Kaynaklar Bakanlığı'ndan istenen Yamula Barajı ihalesi dosyasının mahkemeye ulaştığını belirten Yağcı, sanıklar hakkında açılan hukuk davaları ile ilgili asliye hukuk mahkemelerinden istenen dosyaların geldiğini kaydetti. 
     Başkan Yağcı, Enerji ve Tabii Kaynaklar Bakanlığı'nın davaya müdahil olarak katılma istemini kabul ederken, TEAŞ'ın bu konudaki talebini reddetti. 
     Yağcı, Ankara 1 No'lu DGM'de aynı sanıkların ''cürüm işlemek için teşekkül oluşturdukları'' gerekçesiyle yargılandıkları dava dosyasındaki bilirkişi raporlarını okudu. 
     Sanık Muzaffer Selvi'nin avukatı Emre İncula, müvekkilinin evinde yatağın altında çıktığı söylenen 345 bin dolara ait tutanağın ''şüpheli'' olduğunu belirterek, bu konuda tanık beyanlarına başvurulması gerektiğini söyledi. İncula ile birlikte diğer tutuklu sanıkların avukatları da müvekkillerinin tahliyesine karar verilmesini istediler. 
     Duruşmada daha sonra tanıklar dinlenildi. Tanık Gani Danacı, Birsel Sönmez'in şirketlerinde muhasebe ve şantiye işlerinde 20 yıl boyunca çalıştığını belirtti. Sönmez'in verdiği yetkiyle, gerek kendi hesabına gerekse Sönmez'in hesabına Türk lirası ve dolar olarak para yatırdığını ve çektiğini ifade eden Danacı, ''İddianamede yazıldığı gibi Tanju Tugal'dan Birsel Sönmez'e verilmek üzere para aldığım konusu doğru değildir'' dedi. 
     Tanık Ayten Sümer, Enerji ve Tabii Kaynaklar Bakanlığı Enerji İşleri Genel Müdür Yardımcısı olarak görev yaptığını belirtti. ''İhaleye giren firmaların tekliflerinin bakanlıkta el altından diğer firmalara verildiğini biliyor musunuz '' yönündeki soruya Sümer, ''Yavuz Gürsoy bana 7 Nisan 2000'de çıkılan ihaleye ilişkin bir tablo verdi. Böyle bir uygulama usulden değildir'' diye konuştu. Tanık Budak Dilli, TEAŞ Genel Müdür Yardımcısı olduğunu ifade etti. Dilli, kurumlarında ölen kişilerin yakınları için para topladıklarını söyledi. 
     Sanık Muzaffer Selvi, evinde bulunan paraların 50 bin dolarının, Doğan Karadeniz tarafından kendisine verilen TEAŞ'ta çalışırken ölen bir mühendisin ailesi için toplanan para olduğunu iddia etmişti. 
     TEAŞ Genel Müdür Yardımcısı olduğunu belirten tanık Öner Güryeşil ise 28 yıldır TEAŞ'ta çalıştığını ifade ederek, eşi ile birlikte ölen mühendis arkadaşının çocukları için para topladıklarını ve 2 daire satın aldıklarını söyledi. Güryeşil, ''Aile parçalanmış durumdaydı. 
     Çocuklarının geliri de yoktu. O yüzden para topladık'' dedi. 
     Söz alan sanık Muzaffer Selvi de kurumda çalışanların herhangi bir nedenle ölmesi durumunda para toplanılması için genelge yayınladıklarını söyledi. 
     Mahkeme Başkanı Sabri Eyüp Yağcı, verilen aradan sonra kısa kararı açıkladı. 
     Yüklenen suçun niteliği ve mevcut delil durumuna göre tutuklu sanıkların tutukluluk hallerinin devamına karar verildiğini belirten Yağcı, Birsel Sönmez'in görev süresinin öğrenilmesi için Enerji ve Tabii Kaynaklar Bakanlığı'na müzekkere yazılmasına karar verildiğini açıkladı. 
     Yağcı, Ankara 1 No'lu DGM'den getirtilen kasetin çözümünün celse arasında uzman bilirkişilerce yaptırılmasını ve dinlenilmesine karar verilen tanıkların izharen celplerini kararlaştırdıklarını belirterek, sanıklar Tanju Tugal ve Ahmet Araçman'ın avukatlarının, müvekkillerinin dosyalarının ayrılması taleplerinin reddine karar verildiğini kaydetti. 
     Muzaffer Selvi'nin avukatının tanık dinlenilmesi talebinin celse arasında karara bağlanmasına ve avukatların bilirkişi raporlarına karşı savunmalarını gelecek celse yazılı olarak sunmalarına karar verildiğini belirten Yağcı, duruşmayı erteledi. 
     
     






</TEXT>
</DOC>
