<DOC>
<DOCNO> 41394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/10/son/sondun04.html </URL>
<DATE> 2001/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush kürtaj karşıtlarının kara listesine girdi 
</HEADLINE>
<TEXT>

     ABD Başkanı George W. Bush, insan embriyosundan alınan kök hücreler üzerinde bilimsel araştırmalara izin veren kararının ardından, kürtaj karşıtları tarafından ''şeytan'' olarak nitelendirildi ve kara listeye alındı. 
     Bush'u kara listeye alan The Nuremberg Files adlı internet sitesi,kürtaja karışan doktorlar ve diğer tıbbi personeli hedef gösterirken, hakaretlerde de bulundu. 
     İnternet sitesinin ana sayfasında, ''Bebek Kasapları'' olarak nitelenen 421 kişinin ismi, adresleri, araç ruhsat numaraları ve aile bilgileri veriliyor. 
     Muhafazakar Cumhuriyetçi Parti'nin mensubu Bush, keskin bir kürtaj karşıtı olarak biliniyor. Ocak ayında Beyaz Saray'ı devraldıktan sonra Bush'un ilk işi, gelişmekte olan ülkelerde kürtaj faaliyetlerine destek veren uluslarararası kuruluşlara Amerikan fonlarının aktarılmasını yasaklamak olmuştu. 
     Bu konudaki görüşünün açıkça bilinmesine karşın Bush, kök hücre araştırmalarına izin verdiği için, The Nuremberg Files sitesi tarafından, ''Şeytan ile ortaklık etmekle'' suçlandı. 
     Başkan Bush, kararını uzun süre geciktirmesinin ardından geçen ay, insan embriyolarından alınan kök hücreler üzerinde araştırmalara izin vermişti. Bush, bu araştırmalara da, sadece zaten mevcut donmuş 60 kök hücre üzerinde araştırma yapılmasına izin vererek kısıtlama getirmişti. 
     The Nuremberg Files sitesi, Nazi liderlerinin savaş suçları yüzünden yargılandığı Alman şehrinden adını alıyor. Kürtaj hakkını savunanlar, site kurucularına göre, insanlığa karşı suç işlemiş sayılıyor. 
     Kısa süre önce bir federal mahkeme, The Nuremberg Files sitesinin kapatılması için açılan davayı, ifade özgürlüğünü kısıtlayacağı gerekçesiyle reddetmişti. Siteye, http 63.238.164.96 atrocity adresinden ulaşılabiliyor. 
     
     







</TEXT>
</DOC>
