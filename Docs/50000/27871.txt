<DOC>
<DOCNO> 27871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/son/sondun15.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz'dan Avrupa Parlamentosu'na "Kıbrıs'tan taviz vermeyiz" 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz, Avrupa Parlamentosu Dışişleri Komisyonu'nda AFET yaptığı konuşmada, Kıbrıs konusunda sert uyarılarda bulundu. 
     AFET'te konuşan ve Avrupa Parlamentosu üyelerinin sorularını yanıtlayan Yılmaz, parlamenterlerin, Türkiye'nin ''Kıbrıs'ı kullanarak şantaj yaptığını'', ''Kıbrıs'ı rehine aldığını'' ve ''işgal ettiğini'' iddia etmeleri, ''tek Kıbrıs devleti bulunduğunu'' öne sürmeleri ve ''Ne yapmayı düşündüğünüzü açıkça söyleyin'' demeleri üzerine, ''Kıbrıs'ın kuzeyinde, tanınsa da, tanınmasa da bir devlet var. Galile, dünyanın güneş etrafında döndüğünü söylediği zaman da kimse inanmamıştı' dedi. 
     ''Biz Kıbrıs'ta adil ve kalıcı bir çözüm istiyoruz, ama burada görüyorum ki, sorunun temeli konusunda bile mutabık değiliz'' diye konuşan Yılmaz, Rumların geçmişte yaptıklarını ve bugünkü durumdan sorumluluklarını anlatarak, ''Yunanlı dostlar, Kıbrıs'taki Türk toplumunu bir azınlık haline getirme fikrinden vazgeçmelidirler. Bunu asla kabul etmeyiz. Kıbrıs'ın AB üyeliğini de bu koşullarda asla kabul etmeyeceğiz'' ifadesini kullandı. 
     Yılmaz, Türkiye'ye baskı yapmaya kalkışmanın iyi bir yöntem olmadığını, baskıların hiçbir şekilde etkili olmayacağını vurguladı. 
     Türkiye'nin Kıbrıs konusunda tavrının açık olduğunu, Ankara'nın adil ve kalıcı bir çözüm istediğini anlatan Mesut Yılmaz, Rum kesiminin AB'ye katılımına yönelik çabaların sorunun çözümünü kolaylaştırmayacağına, aksine çok olumsuz gelişmeler olabileceğine dikkat çekerek, antlaşmalara göre, garantör ülkelerden Türkiye ve Yunanistan'ın birlikte üye olmadıkları bir uluslararası kuruma Kıbrıs'ın katılamayacağını hatırlattı. 
     Yılmaz, Kıbrıs'ta çözüme, iki topluma eşit haklar sağlanmasıyla ulaşılabileceğini kaydetti. 






</TEXT>
</DOC>
