<DOC>
<DOCNO> 19535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/04/son/sondun15.html </URL>
<DATE> 2001/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Barcelona kulübünün eski başkanının evi ve şirketi arandı 
</HEADLINE>
<TEXT>

     İspanya'da adı vergi yolsuzluğuna karışan, Barcelona kulübünün eski başkanı Josep Lluis Nunez'in evi ve şirket merkezi arandı. 
     Resmi haber ajansı EFE, vergi yolsuzluğu iddiaları kapsamında operasyon düzenleyen sivil polislerin dün Barcelona'da, Nunez ve karısına ait inşaat şirketi ''Nunez y Navarro''nun merkezine baskın düzenlediklerini ve burada 18 saat süren araştırma yaptıklarını bildirdi. 
     Ajans, soruşturma kapsamında Nunez'in evinin de arandığını, bunun yanı sıra 2 şirket müdürüyle ilgili soruşturmanın da devam ettiğini belirtti. Barcelona'da yayımlanan La Vanguardia gazetesi, baskınlar sırasında bilgisayarlar, belgeler ve cep telefonlarına el kunulduğunu yazdı. Gazeteye konuşan Nunez, şirketin iki bilgisayarına el konulduğunu doğrulayarak, şirketinin son 10 yılda 250 defa denetlendiğini söyledi. 10 milyon dolar vergi borcu olduğu iddia edilen Nunez, operasyonlara çok kızgın olduğunu da ifade etti. Barcelona vergi dairesi yetkilileri, gayrimenkullerinin fiyatını düşük göstererek vergi kaçırdığı ileri sürülen Nunez ve şirket yetkilileri hakkında 2 yıldır soruşturma yürütüyor. Bask doğumlu Nunez, 1978 yılından, istifa ettiği 2000 yılının Mayıs ayına kadar Barcelona kulübünde başkanlık yapmıştı. 







</TEXT>
</DOC>
