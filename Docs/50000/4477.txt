<DOC>
<DOCNO> 4477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/29/son/sondun06.html </URL>
<DATE> 2001/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Chelsea yeni sevgili buldu 
</HEADLINE>
<TEXT>

     ABD'de, başkanlık görevini devrettikten sonra New York'a yerleşen Bill Clinton'ın kızı Chelsea'nin kendisine yeni bir erkek arkadaş bulduğu bildirildi. 
     Gazetelerde yer alan haberlerde, Chelsea'nin yeni arkadaşının, Ohio'daki tanınmış müzik okulu Oberlin College'de okuyan Benjamin Cahn olduğu belirtildi. 
     Gazeteler, yakın zamana kadar Stanford Üniversitesi'nden okul arkadaşı olan, okulun yüzme takımı kaptanı Jeremy Kane ile çıkan Chelsea'nin, annesi Hillary Clinton'ın senatörlük kampanyasına destek vermek amacıyla New York'a gelince Kane'den ayrıldığını yazdılar. 
     Chelsea ile yeni erkek arkadaşı Cahn'ın son olarak Metropolitan operasında sahnelenen ''Manon'' ve ''Aida'' operalarını birlikte izledikleri bildirildi. 
     Operayla yakından ilgili olduğu bildirilen Benjamin Cahn'ın, kendi okulunda sahnelenecek olan ''Gianni Schicchi'' adlı oyunda rol alacağı belirtiliyor. Cahn ile Chelsea arasındaki ilişki hakkında sorulara muhatap olan Cahn'ın kardeşi, ''İkisi çok iyi arkadaşlar. Bütün söyleyebileceğim bu. Başkaca yorum yapmak istemiyorum'' dedi. 




</TEXT>
</DOC>
