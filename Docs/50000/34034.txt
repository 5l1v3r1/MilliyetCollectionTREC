<DOC>
<DOCNO> 34034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/27/ekonomi/eko04.html </URL>
<DATE> 2001/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Krizden Clinton da sorumlu 
</HEADLINE>
<TEXT>

ABD Hazine Bakanı O’Neill, eski başkan Bill Clinton’ı eleştirerek "Kasım ayında Türkiye’yi dalgalı kura geçmeye ikna etseydi kriz çıkmazdı" dedi 
     ABD Hazine Bakanı Paul O’Neill, sıkıntıdaki ekonomilerde dalgalı kur sistemini savunarak, Türkiye’de geçen yıl patlak veren krizle ilgili olarak, eski başkan Bill Clinton’ı suçladı. 
     O’Neill, "Türkiye’de geçen Kasım’da ilk kriz çıktığında, eski Başkan Clinton, Ankara’yı dalgalı kura geçme konusunda ikna edebilseydi, bu yılki kriz çıkmayabilirdi" dedi. 
     International Herald Tribune gazetesine verdiği demecinde Türkiye ve Arjantin’in almakta olduğu önlemlerle sorunlarını çözeceklerini umduğunu belirten O’Neill’in şu sözlerine yer verildi "Clinton yönetiminin, Ankara’yı dövizi dalgalanmaya bırakma konusunda ikna etmesi gerekiyordu. Bu yapılabilseydi, bu yılki kriz engellenebilirdi" dedi. O’Neill, Başkan George Bush yönetiminin, benzer konularda ülkeleri önceden uyarmayı ilke edineceğini ifade etti. 
     
     Dövizde çıpa hataydı’ 
     Türkiye ve Arjantin’in krize girmesinde, bu ülkelerin kendi sorumluluğunun bulunduğunu savunan O’Neill, özellikle Türkiye’nin bir önceki programında da yer alan döviz kurunda çıpa uygulamasını sert dille eleştirdi. 
     Türkiye ve Arjantin’in daha önceki dönemde çıpa uygulamasını korumaya çalışırken, "akıntıya karşı kürek çektiğini" öne süren O’Neill, çıpa sisteminin sorun olduğunu ve bu uygulamaya giren ülkelerin hemen tamamının, piyasa baskısı karşısında önceden belirlenmiş suni döviz kuru çabalarından vazgeçmek zorunda kaldığını kaydetti. 
     



 EKONOMİ 

















</TEXT>
</DOC>
