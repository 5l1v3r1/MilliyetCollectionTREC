<DOC>
<DOCNO> 29663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/30/son/sonspo06.html </URL>
<DATE> 2001/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Rui Costa Parma'ya gitmek istemiyor 
</HEADLINE>
<TEXT>

     Fiorentina Kulübü 140 milyar lirete Rui Costa ve Toldo'yu Parma'ya sattığını açıkladı ama, futbolcular başka takımlara gitmek istiyor. 
     Fiorentina'nın yıldız futbolcusu Manuel Rui Costa, La Gazzetta dello Sport'a verdiği demeçte, ''Nereye gideceğime ben karar vereceğim'' dedi. 
     Parma'nın teklifinin daha somut ama tek olmadığını söyleyen Portekizli futbolcu, ''Terim ile telefonla görüştüm ve bana seni Milan'da görmek beni sevindirir dedi. Milan sevdiğim bir takım. Terim gibi bir teknik direktöre sahip olmak paradan daha önemli bir sebep olur. Ama bunlar yetmez. Sadece teknik direktör beni istiyor diye bir seçim yapamam. Beni isteyen bir takım istiyorum, bu benim için paradan daha önemli. Ben bir et parçası değilim. Kendim ve ailem için daha doğru bir seçim yapma hakkına sahip olmak istiyorum'' diye konuştu. 
     İspanya'nın Real Madrid takımından teklif geldiği iddialarına da değinen 29 yaşındaki Rui Costa, ''Henüz İspanyol yöneticiler ile görüşmedim. Ama Real Madrid her futbolcunun oynamak isteyeceği bir takım beni gururlandırır'' ifadelerini kullandı. 
     La Gazzetta Dello Sport'ta yapılan yorumda ise, şöyle denildi 
     ''Gerçekte Rui Costa, Parma haberini alır almaz Bodrum'da tatil yapan Terim'i aradı. Çünkü 1 ay öncesinden imparatora söz vermişti. Ama Milan'ın Fiorentina'ya götürdüğü teklif 50 milyar artı 20 milyardı. Bu Parma'nın teklifinden oldukça uzak bir rakam. Terim, normal olarak hemen Milanlı yöneticiler ile temasa geçti ve 24 saat içinde yeni teklif yapmalarını istedi. Çünkü Rui Costa, onun ilk arzusuydu. Şimdi Milan'a 80 milyar liret lazım. Eğer bulunamazsa Terim, Rui Costa'yı serbest bırakacak. Türk teknik direktör, transfer pazarının kulübeden yapılmadığına alışacak.'' 
     Rui Costa ile birlikte Parma'ya satılan Toldo'nun da halen Barcelona'ya gitmek istediği, Parma'ya herhangi bir cevap vermediği söyleniyor. 
     Bu arada, Parma Kulübü Başkanı Stefano Tanzi tarafından yapılan açıklamada, ''Rui Costa, büyük bir yıldız onu takımımızda görmek büyük bir hayalin gerçekleşmesi olacak. Zaman istemesini tabiiki normal karşılıyoruz ve alacağı karara saygı gösteriyoruz. Ama biz de gelmek istemeyeni zorla getirmeyiz'' dedi. 
     Sarı lacivertli takımın Fiorentina'ya Rui Costa için 83 milyar, Toldo için ise 53 milyar ödeyeceği açıklanırken, 133 milyar liretlik borçla iflasta olan Fiorentina'nın, bu transferle kara geçeceği ifade edildi. 
     Parma'nın Rui Costa'ya 4 yıllığına sezon başına 10 milyar İtalyan lireti 5 milyon dolar teklif ettiği, Milan'ın ise 7.5 milyar liret önerdiği belirtiliyor. 
     Öte yandan Milan'ın, Rui Costa'yı kaptırdıktan sonra gözünü Roma'da oynayan Japon Hidetoshi Nakata'ya 24 yaşında çevirdiği öğrenildi. Milan kulübü yöneticileri bu iddiayı yalanlasa da, Roma Kulübü Başkanı Franco Sensi, ''Milan bizden Nakata'yı istedi. Eğer Portekizli futbolcuyu alamazlarsa Hidetoshi'nin üzerinde yoğunlaşacaklar'' diye konuştu. 
     
     






</TEXT>
</DOC>
