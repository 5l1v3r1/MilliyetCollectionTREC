<DOC>
<DOCNO> 9860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/03/son/soneko03.html </URL>
<DATE> 2001/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş kolları sıvadı, Hazine'de çalışmaya başladı 
</HEADLINE>
<TEXT>

     Ekonomiden sorumlu Devlet Bakanlığına getirilen Kemal Derviş, çalışmalarına Hazine'de başladı. 
     Derviş, gazetecilerin soruları üzerine yaptığı açıklamada, görevi henüz teslim almadığını, bunun için yemin etmesi gerektiğini belirterek, "Sanırım 13 Mart'ta görev teslim edilecek. O zamana kadar çalışacağız. Çalışma düzenimizi kuracağız. Bayram da yardım edecek. Güneş, çiçekler açacak" dedi. 
     Her türlü ekonomik programın asıl hedefinin çalışanlar ile halkın düzeyini yükseltmek olduğunu vurgulayan Derviş, "Ecevit'in, hükümetin programı da bunu amaçlıyor. İstikrar bir araçtır. İstikrar olmadan bunu sağlamak olmaz. Asıl amaç gelir dağılımı düzeltmektir" diye konuştu. 
     IMF Başkan Yardımcısı Stanley Fischer'in kendisini Başbakan Ecevit'e önerdiği yönündeki duyumların hatırlatılması üzerine Derviş, "Fischer yakın dostum, kendisi Türkiye'yi çok sever. Ama Sayın Başbakan kendi kararlarını kendisi verir" dedi. 
     Derviş, dün istifa kararını Dünya Bankası'na bildirdiğini belirterek, istifa için bir takım işlemlerin gerektiğini, bunların da bir-iki gün içinde tamamlanmasını beklediğini bildirdi. 




</TEXT>
</DOC>
