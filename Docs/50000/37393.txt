<DOC>
<DOCNO> 37393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/yazar/tamer.html </URL>
<DATE> 2001/08/16/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Cüce maymunlar ve ateş rengi ibişle muhabbet 
</HEADLINE>
<TEXT>

3 bini aşkın hayvan ayda 30 ton meyve - sebze, 1.5 ton et, 1.5 ton balık ve 2 ton buğday yiyor. Sponsor da var ziyaretçi de... Ama hayvanat bahçesinin sahibi her ay 50 milyar cepten koyuyor 
     Ayşe'nin 22 yaşındayken kanserden ölümü üzerine yazdığım yazıyı kısa kesemedim. Duygularıma fren koyamadım. 
     Bu yüzden de nesilleri tükenmesin diye Viagra verilip porno film izlettirilen pandalardan yola çıkarak, dün için sizlere vaat ettiğim Bayramoğlu'ndaki Darıca Kuş Cenneti ve Hayvanat Bahçesi'yle ilgili yazı bugüne kaldı. 
     Önceki günkü yazımda da belirtmiştim. Bizimki tamamen "geçiyorduk, uğradık" şeklinde gelişti. Ama orada gördüğümüz nadide kuşlar ve hayvanlar karşısında "Burnumuzun dibinde neler varmış da bugüne kadar farkına varmayıp es geçmişiz" diyerek şaşakaldık. Hele devletin bir katkısı olmadan bir şahsın kendi kişisel merakından yola çıkarak bu ortamı yarattığını öğrenince şaşkınlığımız daha da arttı. 
     Sizlere tavsiyem ise Darıca Kuş Cenneti'ni özel olarak ziyaret etmeniz ve en az yarım gününüzü ayırmanız. Göreceğiniz güzellikler karşısında hiç pişman olmayacağınızı garanti edebilirim. Ancak bizimki gibi sıcaklığın 35 derece olduğu bir güne rastlayıp da kan ter içinde kalarak benim kulaklarımı çınlatmayın lütfen. 
     Darıca Kuş Cenneti ve Hayvanat Bahçesi'nde özel olarak yaratılmış tropikal ortamdaki kor kırmızısı ibiş kuşlarından, tavuskuşu gibi rengarenk ve başlarında tacı da bulunan dünyanın en büyük güvercinlerine, avuç içine sığabilen cüce maymunlardan günlük et tüketimi 25 kilo olan kaplanlara, her gördüğümüz bölümü müthiş ilgi ve keyifle izledik. Her birinin önünde yazılı ayrıntılı bilgileri merakla okuduk. 
     Kangurudan değişik kurt türlerine, midilli atları ve su samuruna... Zebra mı istersiniz, zürafa mı, devekuşu mu, timsah mı yoksa penguen mi.. Hepsi ve daha neler neler var Darıca Kuş Cenneti'nde. 
     Hele o balıklar Yurtdışında gördüğüm hayvanat bahçelerinde akvaryum bölümlerinin hiçbirinden bu kadar etkilenmemiştim diyebilirim. Aslında sadece akvaryum bölümü değil, hayvanat bahçesi bütünüyle çok etkileyici. 
     Giriş 6 milyon lira. 30 kişilik grup oluşturabilmişseniz 5 milyon liraya iniyor. 
     
Hayvanlara sponsor      Darıca Kuş Cenneti ve Hayvanat Bahçesi 1993 yılında ziyaretçilere açılmış. Parkta 350 çeşit kuş türü, 500 çeşit bitki ve 80 çeşit hayvan var. 
     170 bin metrekare alan üzerine kurulu parkta yaşayan 3 bini aşkın hayvan, ayda 30 ton meyve - sebze, 1.5 ton et, 1.5 ton balık ve 2 ton buğday yiyor. 
     Sahibi Fenerbahçe'nin paylaşılamayan başkanı Aziz Yıldırım'ın dayısı Makyal Şirketler Grubu'nun Başkanı müteahhit Faruk Yalçın. Orada anlattıklarına göre nesli tükenen kuşlardan başlamış, daha sonra diğer hayvanlara da merak sarmış. Hepsini bir arada toplamak istemiş. Umarız sıra, dünyada sadece 1000 tane kalan pandalara da gelir. 
     Halkla İlişkiler Müdürü Aydan Tekin'den aldığımız bilgiye göre hayvanat bahçesini yılda 300 - 400 bin kişi geziyormuş. 
     Son 2 yıldır İshakol Boyaları, parkın tüm boya ihtiyacını karşılarken Migros, mağazalarda artan ve ertesi gün satışa çıkarılmayan günlük sebze - meyveyi, Uno ise ekmek gönderiyor. Maret de yaklaşık 2 aydan beri et göndererek sponsor olmuş. 
     Ancak tüm bu desteklere ve ziyaretçilerden gelen gelire rağmen Faruk Yalçın'ın, Marmara bölgesi halkıyla paylaştığı bu güzel ortam için her ay 50 milyar lira ek bir finansman sağlaması gerekiyormuş. Her babayiğidin harcı olmayan epey pahalı bir hobi. 
     
     







Hacı Bektaş ve Alevilik 


Gül'e göre Ak Parti 


Fuhuş ve fukaralık 


Ankara'da rehavet 


Balkent modeli 


Türkiye daha şanslı 


Piyasa - kondu ’ 


Recep Tayyip Erdoğan kaç para kazanıyor 


Cem Karaca ve değişenler .. 


Solun Camp David'i 


Cüce maymunlar ve ateş rengi ibişle muhabbet 


Tartışması bile hata 


Sadece halkta değil devlette de güven yok 


Tayyip olmadı Derviş verelim 


</TEXT>
</DOC>
