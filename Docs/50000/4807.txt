<DOC>
<DOCNO> 4807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/son/sondun10.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeni lobisi her şeye bir kılıf buluyor 
</HEADLINE>
<TEXT>

     Her şeye kendine göre bir kılıf bulan ABD'deki Ermeni toplumu, şimdi de Fransa parlamentosunun sözde ''Ermeni soykırımını'' kabul etmesini kınayan Türkiye'deki Ermeniler'in, ''Türk hükümetinin gazabından'' korktuğu için bu yönde bir açıklama yapmak zorunda kaldığını savundu. 
     ABD'deki Ermeni toplumuna hitabeden internet sitelerindeki yayınlarda, ''Ermeni soykırımı, uluslararası arenada yer alırken, Türkiye'deki 50 bin Ermeni çok zor bir durumda. Eğer Türkiye Ermeniler'i bu konuya destek verirse, Türk hükümetinden tepki görecek'' ifadelerine yer verildi. Türkiye'deki Ermeniler'in, soykırımın uluslararası alanda tanınmasını kınayarak, Türk hükümetinin tepkisinden kaçınmayı tercih ettiği savunuldu. ABD Temsilciler Meclisi'nin çeşitli komitelerinde geçen yıl sözde ''Ermeni soykırımı'' tasarısı ele alınırken, Türkiye'deki Ermeni Patriği Mesrob Mutafyan, bu tartışmaların hiçbir yararı olmadığını ve konunun tarihçilere bırakılması gerektiğini söyleyince de, ABD'deki Ermeniler tarafından, Mutafyan'ın bu açıklamayı ''Türk hükümetinin baskısı altında'' yaptığı ileri sürülmüştü. 




</TEXT>
</DOC>
