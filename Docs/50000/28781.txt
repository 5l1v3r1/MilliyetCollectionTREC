<DOC>
<DOCNO> 28781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/son/sontur16.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Çekiç güç'ün görev süresi 6 ay daha uzatıldı 
</HEADLINE>
<TEXT>

     TBMM Genel Kurulu, Kuzeyden Keşif Harekatı'nın görev süresinin 30 Haziran'dan itibaren 6 ay daha uzatılmasını kararlaştırdı. 
     Konuya ilişkin Başbakanlık Tezkeresi'nin okunmasının ardından DYP Grubu adına söz alan Ankara Milletvekili Saffet Arıkan Bedük, Kuzeyden Keşif Harekatı'nın insanı bir harekat olduğunu ve Kuzey Irak'ta yaşayan insanların can ve mal güvenliğini korumak için görev yaptığını söyledi. Harekatı'nın görev süresinin uzatılmasını desteklediklerini ifade eden Bedük, 1990 yılından bu yana bölgede yaşanan gelişmelere dikkati çekti. 
     Bedük, Irak'ın toprak bütünlüğünün korunmasının herkesin yararına olduğunu belirterek, Türkiye'nin bu konudaki hassasiyetini yineledi. Kuzey Irak'ta faaliyet gösteren grupların yöneticileriyle ABD'nin 1998 yılında anlaşmalar yaptığını ve Türkiye'nin bunun dışında tutulduğunu savunan Bedük, son yıllarda Rusya ve Batılı petrol şirketlerinin Irak'a olan ilgilerini anlattı. 
     Bedük, Kuzey Irak'ta KDP'nin önünü çektiği ilişkilerle para basıldığı, mülki idarelerin kurulduğunu belirterek, ''Türkiye, bir de KDP'ye motorinden para kazandırıyor. KDP, 5 cente mal ettiği motorini Türkiye'ye 15 cente satıyor'' dedi. Bedük, Suriye ile sınır kapılarının sayısının artırılmasını ve ticari ilişkilerin geliştirilmesini önererek, bu ülkeden çok daha ucuza motorin alınabileceğini kaydetti. 
     Kişisel görüşlerini açıklamak üzere söz alan DYP Şanlıurfa Milletvekili Mehmet Yalçınkaya, Dışişleri Bakanı İsmail Cem'in TBMM'de olmamasını eleştirerek, ''Dışişleri Bakanımız Yunan Dışişleri Bakanı ile sirtaki oynamaya devam ediyor. Ama Kuzey Irak'ta da bir oyun oynanıyor ve sirtakiye benzemiyor bu oyun'' diye konuştu. Yalçınkaya, Kuzey Irak'ta Kürdistan devletinin kurulmaya çalışıldığını savunarak, ''Orada, Türkmenlere de başka unsurlara da yer yok. Orada Ermenistan gibi bir devlet kuracaklar ve bağrımıza hançer saplayacaklar'' dedi. 
     Çekiç Güç adı ile de bilinen bu gücün, Kuzey Irak'ta devlet kurulmasına önayak olduğunu iddia eden Yalçınkaya, GAP'ın bitirilmesine hız verilmesini istedi. 
     Yalçınkaya, ABD Savunma Bakanı'nın, Başbakan Ecevit'ten ''Kuzey Irak'ta devlet kurulmasını savaş nedeni saymayın'' isteğinde bulunduğunu iddia ederek, şöyle konuştu 
     ''Irak'ın toprak bütünlüğü korunmalıdır. Bizim komşumuz Irak olmalıdır. Çekiç Güç'ü Kuzeyden Keşif uzatarak, Kürdistan Devleti'nin kurulmasına önayak olmaktasınız. Tarih sizden hesap soracaktır. Musul ve Kerkük'ü kaybedenlerden nasıl soruyorsa sizden de soracaktır. Bu gücün ne faydasını gördük. Irak'lı çocukların başına bomba yağdırmaktan başka ne iş yaptı.'' Daha sonra, Kuzeyden Keşif Harekatı'nın görev süresini 30 Haziran'dan itibaren 6 ay süre ile uzatılmasına ilişkin Başbakanlık Tezkeresi TBMM Genel Kurulu'nda kabul edildi. 







</TEXT>
</DOC>
