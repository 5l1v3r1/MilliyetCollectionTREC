<DOC>
<DOCNO> 9067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/26/son/sonspo14.html </URL>
<DATE> 2001/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Okan ve Ergün Milli takım kadrosundan çıkarıldı 
</HEADLINE>
<TEXT>

     Hollanda ile 28 Şubat Çarşamba günü özel bir karşılaşma yapacak olan A Milli Futbol Takımı'nda, sakatlıklar sıkıntı yaratmaya devam ediyor. 
     Galatasaray'da sakatlıkları nedeniyle milli takıma davet edilmeyen futbolculardan sonra, aday kadroya çağrılan, ancak dünkü Kocaelispor maçında sakatlanan Okan ve Ergün de kadrodan çıkarıldı. 
     Okan ve Ergün, bugün milli takım kampına gelerek, doktorlara muayene oldu. Kontrolün ardından bir açıklama yapan milli takım menajeri Can Çobanoğlu, iki futbolcunun da Hollanda maçının kadrosundan çıkartıldıklarını açıkladı. 
     Arif'in de sağ omzunda ağrı olduğunu belirten Can Çobanoğlu, bu oyuncunun MR çektireceğini, durumunun daha sonra kesinlik kazanacağını söyledi. 
     Menajer Çobanoğlu, Arif'in de kadrodan çıkması halinde, gerekirse 17 kişilik kadroyla Hollanda maçına çıkacaklarını ifade ederek, ''Sakatlığı nedeniyle kadrodan çıkan oyuncuların yerine şu ana kadar sadece Ümit Özat'ı davet ettik. Başka bir oyuncu almayı düşünmüyoruz. Milli takıma her an bir oyuncu davet etmek gereksiz. Gerekirse, 17 kişilik kadroyla mücadele ederiz'' diye konuştu. Bu arada, aday kadroya çağrılan Hakan Şükür ve Tayfun'un akşam antrenmanına yetişebilecekleri, ancak Alpay'ın akşam geç saatlerde İstanbul'a geleceği için antrenmana katılamayacağı öğrenildi. 




</TEXT>
</DOC>
