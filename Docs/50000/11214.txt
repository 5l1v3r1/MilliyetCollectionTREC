<DOC>
<DOCNO> 11214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/13/son/sontur09.html </URL>
<DATE> 2001/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP lideri Bahçeli'den IMF ve Dünya Bankası'na eleştiri 
</HEADLINE>
<TEXT>

     MHP Genel Başkanı Devlet Bakanı ve Başbakan Yardımcısı Devlet Bahçeli, IMF ve Dünya Bankası gibi kuruluşların ülke ve bölge farklılıkları ile toplumsal ihtiyaçları gözardı eden yaklaşımlarının, gelişen ekonomilerin kronik sorunlarını aşma konusundaki sıkıntılarını azaltmadığını, arttırdığını söyledi. 
     Bahçeli, partisinin grup toplantısının açılışında yaptığı konuşmada, karşı karşıya kalınan krizlerin dış dinamiklerinin her zaman iç dinamikler kadar belirgin olmadığına dikkat çekti. Birçok dış faktörün, ülkelerin kalkınma süreçleri üzerinde çok farklı etkiler yarattığının bilindiğini kaydeden Bahçeli, bu rolün küreselleşme döneminde çok daha etkin bir boyut kazandığını bildirdi. Bahçeli, dış dinamiklerin ülke ekonomileri üzerinde giderek daha fazla belirleyici olmaya başladığını ifade etti. 
     Küreselleşme sürecinin, özellikle de ülke ekonomilerinin küresel ekonomiye entegrasyon gereksinimlerinin, dış tesirlerin etkinliğini ve karşılıklı bağımlılığı arttırdığını bildiren Bahçeli, şunları söyledi 
     ''Bunların en başında da mali piyasaların dışsal bağımlılığı, dolayısıyla aktörlere ve dalgalanmalara endeksli hale gelmesi yer almaktadır. IMF ve Dünya Bankası gibi, küresel ekonomiyi düzenleyen kuruluşların, ülke ve bölge farklılıkları ile toplumsal ihtiyaçları gözardı eden yaklaşımları, gelişen ekonomilerin kronik sorunlarını aşma konusundaki sıkıntılarını azaltmamakta, bilakis arttırmaktadır. " 




</TEXT>
</DOC>
