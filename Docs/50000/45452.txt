<DOC>
<DOCNO> 45452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/son/sonspo06.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Tümer sevinci.. 
</HEADLINE>
<TEXT>

     Samsunspor ile 10 Ekim Çarşamba günü erteleme maçında karşılaşacak olan Beşiktaş'ta, Tümer'in sakatlığının ciddi olmaması camiada sevinç yarattı. 
     Siyah-beyazlı takımın dün akşam yaptığı çalışmada dizinden sakatlanan Tümer'in, çekilen MR sonuçlarının bugün ayrıntılı olarak incelendiği ve sakatlığının önemli olmadığı açıklandı. 
     Kulüp doktoru Yalçın Yavuzer, sağ diz dış yan bağlarında zorlanma belirlenen Tümer'in, büyük olasılıkla Samsunspor ile yapılacak erteleme maçında oynayacağını söyledi. 
     Siyah-beyazlı futbolcunun 2 gün dinlendirileceğini anlatan Dr.Yavuzer, 8 Ekim Pazartesi günü idmana çıkabileceğini ve teknik heyetin görev vermesi durumunda da Samsunspor'a karşı forma giyebileceğini bildirdi. 
     Beşiktaş'ın, sakatlıkları ciddi olan 2 futbolcusu Tamer Tuna ile Ahmet Dursun'un durumlarının da gün geçtikçe iyiye gittiği kaydedildi. 
     Kulüp doktoru Yalçın Yavuzer, sezon başında oldukça ciddi biçimde sakatlanan Tamer'in koşulara başladığını vurgulayarak, ''Durumu iyiye doğru gidiyor. 6 aylık süresinin dolmasının ardından, ligin ikinci yarısının başında sahalarda olmasını bekliyoruz'' dedi. 
     Sakatlığı nedeniyle bir süredir takımından ayrı kalan Ahmet Dursun'un da ağrılarının geçtiğini kaydeden Dr.Yavuzer, bu futbolcunun gelecek hafta içinde bir kez daha Almanya'ya giderek kontrolden geçeceğini ve herşeyin yolunda gitmesi durumunda 15 Ekim'den itibaren çalışmalara başlayabileceğini umduklarını anlattı. 
     Öte yandan Beşiktaş, Samsunspor ile yapacağı erteleme maçı hazırlıklarını, basına kapalı olarak gerçekleştirdiği idmanla sürdürdü. 
     Ümraniye Tesisleri'nde yapılan idmana, dinlendirilen Tümer'in katılmadığı ve Fulya Tesisleri'nde fizik tedavi olduğu öğrenildi. 
     Yarını izin yaparak geçirecek olan Beşiktaşlı futbolcular, hazırlıklarını 8 Ekim Pazartesi gününden itibaren sürdürecek. 
     






</TEXT>
</DOC>
