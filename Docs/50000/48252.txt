<DOC>
<DOCNO> 48252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/son/sontur07.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet Genel Müdürü ''Şarbon için panik yapmayın'' 
</HEADLINE>
<TEXT>

     Emniyet Genel Müdürü Kemal Önal, şarbon vakalarında yeni bir olay olmadığını ancak, panik yapmadan duyarlı olunması gerektiğini bildirdi. 
     Kemal Önal, ''Polis Başmüfettişleri Meslek İçi Eğitim Semineri'' açılış törenine katılmak için Emniyet Genel Müdürlüğü Haberleşme Dairesi Başkanlığı Büyük Stüdyosu'na gelişinde gazetecilerin sorularını yanıtladı. 
     Bir gazetecinin, ''Hizbullah terör örgütünün yeniden uyanışa geçtiği, Kuzey Irak'tan mazot kamyonlarıyla silahlar geldiği, bu konuda emniyetin Cumhurbaşkanlığı, Başbakanlık ve Milli Güvenlik Kurulu'na rapor sunduğuna dair haber yayınlandı. Bu konudaki değerlendirmeniz nedir '' sorusu üzerine Önal, şöyle konuştu 
     ''Bu tür raporlar devamlı olan bir yapıdadır. Yani özel bir şey yok. Bu tür terör örgütleriyle mücadelemiz zaten sürekli bir periyotta. O da yeni bir şey değil. 
     Tabii, terör şu anda dünyayı meşgul eden bir boyutta ve her ülke kendine düşen görevi yapmak mecburiyetinde. Biz devamlı uluslararası platformlarda bunu söylüyoruz. Çünkü, biz bu konuda çok zarar gören bir ülkeyiz ve kendi iç bünyemizde de bir takım tedbirler almamız son derece doğaldır. Bu da onlardan bir tanesi.'' Önal, şarbon vakalarındaki son duruma ilişkin bir soruya ise şu yanıtı verdi 
     ''Yeni bir olay yok, ama hep birlikte takip ediyoruz. Tabi duyarlı olmakta yarar var ancak, kesinlikle panik yapmamak lazım. Zaten bu tip çabaların ana amacı, toplumlarda panik yaratmaktır. Ona imkan sağlamayalım ancak, tedbirli olalım.'' 
     






</TEXT>
</DOC>
