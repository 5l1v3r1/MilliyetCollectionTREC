<DOC>
<DOCNO> 10515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/08/son/sontur03.html </URL>
<DATE> 2001/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
8 Mart Dünya Kadınlar Günü 
</HEADLINE>
<TEXT>

     Cumhurbaşkanı Ahmet Necdet Sezer, kadınların, birey olarak kendi sorunlarına sahip çıkmaları, yaratıcı güçlerini ortaya koymaları ve daha iyi bir yaşam standardına ulaşmak için çaba göstermelerinin, geleceğin çağdaş Türkiyesini kurma çabalarına önemli katkılarda bulunacağına inandıklarını belirtti. 
     Cumhurbaşkanı Sezer, 8 Mart Dünya Kadınlar Günü dolayısıyla Cumhurbaşkanlığı Basın Merkezi aracılığıyla bir mesaj yayınladı. 
     Mesajında, çağdaş uygarlığın temelinde, yeryüzündeki en değerli varlık olan insanın, dil, din, ırk, cinsiyet ayrımı gözetilmeksizin, yaşamın tüm alanlarında eşit haklara sahip olduğu fikrinin yer aldığını belirten Sezer, ''Bu çerçevede, ekonomik, sosyal ve siyasal sistemler de günümüzde, insanların sahip oldukları potansiyeli en iyi biçimde değerlendirerek daha iyi bir yaşam sürmelerini sağlamaya yönelmiştir'' dedi. 
     Sezer, insanlığın uzun tarihi deneyimleri sonucunda ulaştığı evrensel değerlerden demokrasinin ana ögesinin, eşitlik ilkesi olduğuna işaret ederek, dünyada yaşanan çatışmalar ve uyuşmazlıkların, çoğunlukla ayrımcılığın önüne geçilememesi sonucu ortaya çıktığını, ancak demokrasinin bir yaşam biçimi olarak benimsenmesiyle bu sorunların çözümünde önemli gelişmeler kaydedildiğini vurguladı. 




</TEXT>
</DOC>
