<DOC>
<DOCNO> 33832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/son/sontur01.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Vural Savaş "Türkiye, Sevr'i hortlatmak isteyenlerin etkisinde" 
</HEADLINE>
<TEXT>

     Eski Yargıtay Cumhuriyet Başsavcısı Vural Savaş, ''Türkiye, Sevr'i hortlatmak isteyen güçlerin ekonomik, siyasi kuşatması altında'' dedi. 
     Atatürkçü Düşünce Derneği Güzelbahçe Şubesi tarafından Lozan Barış Antlaşması'nın 78. yıldönümü nedeniyle düzenlenen ''Lozan düş müydü ''konulu panelde konuşan Vural Savaş, Lozan'ın öcünü almak isteyen güçlerin, ''yerli işbirlikçileri'' amaçları doğrultusunda kullandığını söyledi. Savaş, bu güçlerin ''Türkiye'yi ağır bir borç yükü altına soktuğunu, AB'ye üyelik kozunu kullandığını, hükümeti kuşatma altına aldığını'' savundu. 
     Hem gericiliğe, hem çağdaşlığa hizmet edilemeyeceğini belirten Savaş, ''Türkiye, Sevr'i hortlatmak isteyen güçlerin ekonomik, siyasi kuşatması altında'' dedi. 
     Savaş, küreselleşmenin Türkiye gibi az gelişmiş ve gelişmekte olan ülkeleri olumsuz etkilediğini, uluslararası üretimin yüzde 86'sının, ticaretin yüzde 89'unun zengin 8 ülke tarafından yapıldığını söyledi. Savaş, dünya gelirinin yüzde 58'inin ABD tarafından elde edildiğini kaydetti. 
     ''Kalkınmalarını dış yardıma bağlamış ülkelerin battığını, Cumhuriyet tarihinde en hızlı kalkınmanın yaşandığı yılların en az dış yardım alınan yıllar olduğunu'' söyleyen Savaş, ''Dış ülkelerden borç ancak yatırım için alınır. Ama her şeyi dış borç ile yapmak ülkenin felaketini hazırlamaktır'' şeklinde konuştu. 
     Gazi Üniversitesi Ekonomi bölümü öğretim üyelerinden Prof. Dr. Mustafa Altıntaş ise Lozan'ın küreselleşmeyi kesintiye uğrayan iki büyük olgudan biri olduğunu söyledi. Diğer olgunun 1917 Sovyet Devrimi olduğunu kaydeden Altıntaş, ''Uluslararası güçler şimdi Türkiye ve Rusya'dan intikam alıyorlar'' dedi. 
     Celal Bayar Üniversitesi öğretim görevlilerinden İhsan Tayhani de Lozan Barış Antlaşması maddeleri ve heyette bulunanlar ile ilgili bilgi verdi. 
     







</TEXT>
</DOC>
