<DOC>
<DOCNO> 17879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/son/sontur17.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK Başkanı frekans ihalesinde kararlı 
</HEADLINE>
<TEXT>

     Radyo ve Televizyon Üst Kurulu RTÜK Başkanı Nuri Kayış, Danıştay 10. Dairesi'nin, 26 Nisan Perşembe günü yapılacak olan ''Ulusal Televizyon Frekans Tahsisi'' ihalesinin yürütmesini, idarenin savunması alınıncaya kadar durdurması yönündeki kararı üzerine, ''Biz, bu ihaleyi yapmakta kararlıyız. Savunmamızı, Danıştay 10. Dairesi'ne bugün ileteceğiz'' dedi. 
     Kayış, yaptığı açıklamada, ihalenin yapılmasına 2 gün kaldığını anımsatarak, Danıştay 10. Dairesi'nin, RTÜK'ün bugün göndereceği savunmasından sonra, ihalenin yürütmesini durdurma yönündeki kararını yeniden gözden geçirerek, kaldırabileceğini söyledi. 
     Ankara 6. İdare Mahkemesi'nde, ihalenin yürütmesinin durdurulması istemiyle açılan davanın da yarın karara bağlanacağını hatırlatan Kayış, buradan yürütmeyi durdurma kararı çıkmaması ve Danıştay 10. Dairesi'nin de yürütmeyi durdurma kararını kaldırması halinde, 26 Nisan'da ihaleyi yapacaklarını bildirdi. 
     Kayış, 26 Nisan'daki ihalenin, açılan davalar sonucunda iptal edilmesi halinde, mümkün olan en kısa yasal sürede ihalenin yapılması için yeniden harekete geçeceklerini kaydetti. Kayış, Üst Kurul'un, yeniden toplanıp, iptal gerekçelerini de göz önünde tutarak, yeni bir takvim belirleyeceğini belirtti. 
     Nuri Kayış, bazı kanalların, ihalenin bir an önce yapılması gerektiği görüşünde olduğunu ifade ederek, şöyle devam etti 
     ''İhalenin yapılması konusunda kesin kararlıyız. Danıştay, savunmamızı kabul ederse, ihale süreci devam etmiş olacaktır. Yarınki davadan da yürütmeyi durdurma yönünde bir karar çıkmazsa ihale, açıklanan takvimde yapılacaktır. Her ikisinden de yürütmeyi durdurma kararı çıkarsa, bu konuları değerlendirerek mümkün olan en kısa yasal sürede ihaleyi gerçekleştirmek için yeni bir takvim ilan edeceğiz.'' 
     
     




</TEXT>
</DOC>
