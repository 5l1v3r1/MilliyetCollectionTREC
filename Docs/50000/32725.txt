<DOC>
<DOCNO> 32725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/18/son/sontur04.html </URL>
<DATE> 2001/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Alsancaklılar, 'Huzurumuz kalmadı' diyerek travestileri protesto etti 
</HEADLINE>
<TEXT>

     İzmir'in Alsancak semtinde, vatandaşlar ile bir grup travesti arasında kavga çıktı. Olayda, bir başkomiser yaralanırken, 30 travesti gözaltına alındı. 
     Alınan bilgiye göre, Alsancak 1460, 1463 ve 1457 sokakta oturan vatandaşlar, sabaha karşı, 1460 sokakta toplanarak semtlerinde travestileri istemediklerini belirtiler. Travestilerin, geceleri geç saatlerde alkolün de etkisiyle, balkonlarda oturanlara laf attıklarını ve uygunsuz davranışlar sergilediklerini ifade eden vatandaşlar, yetkililerin bu durumu önlemesini istediler. 
     ''Biz kimsenin cinsel tercihine karışmıyoruz'', ''Eski Alsancak'ı istiyoruz'', ''Huzurumuz kalmadı'' diyen bir grup vatandaş, travestilerin oturdukları evlerin camlarını kırdı. 
     Bunun üzerine travestiler de telefonla İzmir'in çeşitli semtlerinde oturan arkadaşlarını bölgeye çağırdı. İki grup arasındaki kavga, ''meydan savaşı''na dönüşürken, İzmir polisi alarma geçti. Karakol ekiplerine takviye olarak Çevik Kuvvet Şube Müdürlüğü'ne bağlı polisler de bölgeye sevk edildi. 
     Travestilerin attıkları taşlar ev ve sokak aralarında park halindeki otomobillerde büyük hasara yol açtı. 
     Bu arada, Ahlak Büro Amiri Başkomiser Kazım Gül, travestilerin evlerinin camından kırılan parçalardan yaralandı. Burnundan yaralan Gül'e ilk müdahaleyi meslektaşları yaptı. 
     Olay yerine gelen İzmir Emniyet Müdür Yardımcısı Mehmet Tekin, vatandaşları sakinleştirdi. Yaklaşık 30 travesti, ''Toplumun huzurunu bozmak'', ''Kamu malına zarar vermek'', ''Şahıs mallarında ızrar yaratmak'' ve ''Polise mukavemet'' suçlarından gözaltına alındı. 
     Travestilerin mahkemeye sevk edileceği bildirildi. 






</TEXT>
</DOC>
