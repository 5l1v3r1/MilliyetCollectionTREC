<DOC>
<DOCNO> 3113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/20/son/soneko04.html </URL>
<DATE> 2001/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahmi Koç "Taşlar yerine oturuyor" 
</HEADLINE>
<TEXT>

     Koç Holding Yönetim Kurulu Başkanı Rahmi Koç, Türkiye'deki yolsuzluk operasyonlarını eski bir yalının restorasyonuna benzeterek, ''Bir nevi taşlar yerine oturuyor'' dedi. 
     Rahmi Koç, jandarmanın hazırladığı fezlekede adı geçtiği iddia edilen Koç yöneticisiyle ilişkili olarak da ''Listeyi görmedim. Kimden bahsettiklerini de bilmiyorum. Öğreneceğiz. Bakalım kimmiş, niçin ismi geçiyormuş'' diye konuştu. 
     Koç, Ramstore alışveriş merkezinin açılışı dolayısıyla bulunduğu Moskova'da Türk gazetecilerle bir sohbet toplantısı düzenledi. Rahmi Koç, Türkiye'de son zamanlarda ''kasırga'', ''balina'', ''beyaz enerji'' gibi adlar altında, gümrükten enerjiye kadar birçok alanda operasyonlar yapıldığını hatırlatarak, ''Bu kadar yolsuzluk garip gelmiyor mu '' sorusu üzerine, şöyle dedi 
     ''Boğaz'da eski bir yalı alırsınız. Dersiniz ki, damı akıyor . Bunun damını aktarırsınız. Birde bakarsınız penceresinden su giriyor. Onu yaparsınız. Bu sefer döşemeleri gıcırdıyor. Onları çıkartırsınız. Birbirine zincirleme olarak en nihayet binayı bitirirsiniz. Pırıl pırıl olur.'' 
     Rahmi Koç, ''Türkiye şu anda restorasyon mu yapıyor '' sorusu üzerine de ''Bir nevi taşlar yerine oturuyor. Son zamanlarda duyduklarımız hepimizi hayrete düşürdü. Memlekette bunların nasıl olabileceğini biz işadamları olarak hayretler içinde dinliyorduk'' diye konuştu. 
     




</TEXT>
</DOC>
