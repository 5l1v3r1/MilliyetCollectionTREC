<DOC>
<DOCNO> 18747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/spor/spo04.html </URL>
<DATE> 2001/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
OLAY 
</HEADLINE>
<TEXT>

Trabzon’daki zorlu karşılaşma öncesi ve sonrasında ortalık savaş alanına döndü. Fenerbahçe’nin kaldığı otelin çevresinde büyük kavgalar yaşandı 
     FUTBOL terörü bu kez Trabzon’da yüzünü gösterdi, dev maç öncesinde başlayan olaylar, sonrasında da devam etti. Emniyet’in şehir dışında kontrol altına alıp, stadın yanına kadar getirdiği beş otobüs dolusu Fenerbahçe taraftarı ile Trabzonlular birbirine girdi. Bu olaylarda biri polis yedi kişi yaralandı. 90 dakikanın bitiminde de konuk seyirciler bu kez tribünde polisle çatıştı. 
     YARALANAN bazı Fenerbahçeliler ve polisler hastaneye kaldırıldı. Bu hastaneyi basmak isteyen fanatikleri, polis güçlükle yatıştırdı. Karşılaşma sonrası uzun süre stadda bekletilen Fenerbahçe taraftarları, şehir içinden geçerken otobüslerden indiler ve Trabzonlular’la adeta meydan savaşına giriştiler. Futbolcuları taşıyan otobüs de stat çıkışında saldırıya uğradı. 
     TRABZONSPOR taraftarı, Fenerbahçe’nin kaldığı Zorlu Otel’in çevresinde çoğalıp küfür edince, emniyet güçleri müdahale etti. Gerginlik artarken, karmaşa sırasında birçok kişi yaralandı. Polis ve askeri birlikler oteli ablukaya aldı. Trabzon Emniyet Müdürü İsmail Güzeldemirci, çıkan olaylarda 18 taraftarın göz altına alındığını açıkladı. 
     



 SPOR 





























</TEXT>
</DOC>
