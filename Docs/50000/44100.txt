<DOC>
<DOCNO> 44100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/28/yazar/zbirand.html </URL>
<DATE> 2001/09/28/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Güney Kıbrıs ve Kuzey Irak sıkışıyor 
</HEADLINE>
<TEXT>

     WASHİNGTON 
     Bugünlerde dünya çapında El Kaide örgütü ve Usame Bin Ladin avı var. Öylesine bir istihbarat akışı başladı ki, bu örgüt öylesine mercek altına alındı ki, hemen her yerden yeni bir haber çıkıyor. 
     CIA ve FBI her tarafı çeviriyor. Türk MİT’i dahil olmak üzere, her kapı çalınıyor. 
     Şimdiye kadar Amerikan istihbarat örgütlerine ulaşan bilgiler arasında, Türkiye’yi en yakından ilgilendireni, Kıbrıs Rum yönetimi ile Kuzey Irak’taki gelişmeler. 
     Kıbrıs Rum yönetiminin dikkatleri çekmesinin nedeni, Usame Bin Ladin’in kontrolündeki örgüt ve örgütlerin para transferlerinin Rum bölgesindeki bankaları aracılığı ile yapılması. 
     Eski NATO kuvvetleri başkomutanı ve şu sıralarda da Washington’da en fazla görüşüne saygı duyulanlardan biri sayılan Wesley Clark yaptığı söyleşilerde bu noktaya özellikle dikkat çekti. Kıbrıs Rum Kesimi’nin kontrol dışı kaldığını, terör örgütüne mensup kişilerin kolaylıkla girip çıktıklarını ve para transferlerini de yine aynı kolaylıkla gerçekleştirdiklerini söyleyerek, Amerikan istihbarat servislerinin öncelikle bu bölgeye bakmaları gerektiğinin altını çizdi. 
     Güney Kıbrıs’ın, yaptıkları kuşkulu grupların cirit attığı bir yer olduğu eskiden beri biliniyordu. Ancak bundan sonra durum değişiyor. Klerides yönetiminin özellikle ABD’nin baskısı altına gireceğine mutlak gözüyle bakılıyor. 
     Gözlemciler, Kıbrıslı Rumların direnme göstereceklerini sanmıyorlar. Avrupa Birliği kapısının eşiğine gelmiş olan Rum yönetiminin, hemen gereken önlemleri alacağı ve muslukları kapayacağına inanılıyor. 
     
Kuzey Irak’ta toplama var      Diğer gelişme, Kuzey Irak’ı kapsıyor. 
     Resmen açıklanmamasına rağmen, CIA’in büyük olasılıkla Türk istihbaratından MİT sağladığı bilgilere göre, Kuzey Irak’ta Usame Bin Ladin’in denetiminde çalışan bir grup saptanmış durumda. Daha önceleri iki farklı fraksiyon iken birleşen ve sayılarının 500’ü bulduğu tahmin edilen bu grubun şu sıralarda, Talabani’nin denetimindeki bölgede faaliyet gösterdikleri belirtiliyor. Washington’da bu durumu yakından izleyen yetkililerin verdikleri bilgiye göre, Talabani’ye bağlı kuvvetler harekete geçmiş durumdalar. Amerikalı ilgililer, Kuzey Irak’taki grubun etkisizleştirilmesinin Türkiye ile Talabani tarafından gerçekleştirileceğini ileri sürüyorlar. Tabii bu arada, adı geçen grubun, Saddam Hüseyin tarafından kontrol edilen bölgeye geçip geçmediği henüz kesin olarak bilinmiyor. 
     Bundan sonra hayatımız böyle geçecek. 
     Her gün dünyanın bir köşesinde bir başka terör grubu avı izleyeceğiz. Bazen yaşın yanında kuru da yanacak ancak, artık ne gerekçeyle olursa olsun, "benim teröristim, öbürünün bağımsızlık savaşçısı" şeklinde ortalarda dolaşamayacaklar. İnsanlar, ne gerekçeyle olursa olsun insanları katledemeyecekler. 
     
     







Afganistan ve medeniyet 


Yeğen Kani... 


Bülent Ecevit 


Başbakan sorunu ve enerjik kriz yönetimi 


Liste dışı 


Eğitime bürokrasi arası 


Geçen program neden çöktü 


Kıbrıs baskısı hafifliyor 


Bir kaza Bir arkadaş Ve bir sınav 


Suç ekonomisi... 


Usame bin Ladin'in cinsel organının teröre katkısı 


"Savaş" lafını duyunca... 


Kral çıplak 


Baban kurtaracak mı 


Yağmuru rahat bırakın 


Büyüklere de ceza var 


Anne Krueger çok önemli bir hanım 


</TEXT>
</DOC>
