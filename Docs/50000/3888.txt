<DOC>
<DOCNO> 3888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/son/sondun14.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton'un afları tepki çekti 
</HEADLINE>
<TEXT>

     Eski ABD Başkan Clinton'ın görevden ayrılmadan bir gün önce çok sayıda kişi hakkında çıkardığı özel af, kamuoyunun tepkisine neden oldu. 
     Clinton'ın af belgelerini, federal savcılara danışmadan, dost ve arkadaşlarını ya da siyasi müttefiklerini mükafatlandırmak ya da kendisi ve eşi senatör Hillary için geleceğe dönük siyasal avantaj elde etmek amacıyla imzaladığı öne sürülüyor. 
     Affedilen kişiler arasında, eski eşi Clinton'lar için para toplama kampanyalarında önemli rol oynayan Marc Rich başı çekiyor. Clinton, hayali bir din okulu kurarak devletten milyonlarca dolar yardım alan aşırı dinci bir Musevi grubuna mensup 4 kişiyi de af kapsamına aldı. Bu grubun, Hillary Clinton'ın seçim kampanyasına yardımda bulunduğu ve Aralık ayında Clinton'larla söz konusu 4 tutuklunun affedilmesini öngören bir toplantı yaptıkları ortaya çıktı. Hillary Clinton, aşırı dinci Museviler'in affedilmesi konusunda kocasına baskı yapmadığını öne sürdüyse de New York Times gazetesi, ''Aralık toplantısında hazır bulunmasının, aleyhinde yeterli kanıt oluşturduğunu'' bildirdi. 
     New York Federal Savcısı Mary Jo White'in bu affa karşı olduğu, ancak durumu çok geç öğrendiği için müdahalede bulunamadığı da gazete tarafından vurgulandı. New York Times, ''Clinton'ın af kriterinin hukuki olmaktan çok siyasi olduğunu'' da yayınladığı başmakalede belirtti. 
     Bankaları dolandırdığı gerekçesiyle hapse mahkum edilen William Fugazy adlı bir kişi de yine Clinton tarafından affedildi. Fugazy'nin, başta New York Belediye Başkanı Rudolph Giuliani olmak üzere çok sayıda politikacının yakın dostu olduğu bildiriliyor. Clinton'ın affettikleri arasında, kokain kaçakçılığından hüküm giyen üvey kardeşi Roger Clinton ile başkan aleyhinde ifade vermektense hapse girmeyi tercih eden Susan McDougal da bulunuyor. Gazete, Clinton'ın af yetkisini keyfi biçimde kullanması nedeniyle, senatonun gelecekte bu yetkiyi kısıtlama yoluna gidebileceğini de bildirdi. 




</TEXT>
</DOC>
