<DOC>
<DOCNO> 48519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/spor/yurundul.html </URL>
<DATE> 2001/10/24/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Gerçekler bu ligde 
</HEADLINE>
<TEXT>

     Fenerbahçe’nin kadro yapısı, oyun felsefesi günümüz futboluna ters düşüyor. Fiziki direnç ve pres yok. Kolektif bütünlük yok. Bir de bunlara ilaveten, artık demode olmuş adam adama markaj uygulanıyor. Bu önemli saha içi rahatsızlıkları Türkiye Ligi’nde sürekli gündeme gelse de gereken cezayı görmüyor. Çünkü ortada mucize bir seri var. Bugün Barcelona, Fenerbahçe’nin yerine Türkiye Ligi’nde oynasa Kadıköy’de 1.5 senede bütün maçları kazanması mümkün değil. 
     Dünkü maçın neticesi hiç önemli değil. Fenerbahçe sahada öyle aciz durumlara düştü ki, seyretmeyene anlatılamaz. Ne rakipten top çalma, ne kazandığı topu kullanabilme, ne de üretkenlik vardı. Takım savunması ise adeta perişandı. Mustafa Denizli’nin senelerdir tandeme alışmış Uche’yi hiç başarılı olamayacağı üçlü defans uygulamasında markajcı stoper olarak oynatması mantıkla bağdaşamaz. Fenerbahçe, dün gece kalesinde on iki net tehlike yaşadı. Tarihi farkla kaybedeceği bir maçı rakibin beceriksizliği ve Rüştü sayesinde az daha berabere bitiriyordu. Çünkü son dakikalarda Fenerbahçe’nin kaçırdığı gol de fizik kurallarını altüst eden cinstendi. Dünkü çok kötü saha içi görüntüsünün en önemli nedeni Johnson, Lazetiç gibi koşan oyuncuların bile, görevlerin paylaşılamadığı bir takımda, üç günde bir maç yapmanın yorgunluğunu taşıyamamasıydı. 
     Sonuç olarak dünkü maçta teknik ve taktikten fazla bahsedemiyoruz. Tek taraflı bir oyun oldu. Ve Fenerbahçe’nin ne kadar saha içi yanlışlarıyla dolu bir takım olduğu Şampiyonlar Ligi’nde iyice açığa çıktı. Barcelona’da da bir mucize olmazsa altı maç, sıfır puan... 
     



 SPOR 























</TEXT>
</DOC>
