<DOC>
<DOCNO> 25361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/son/soneko02.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Cottarelli "Önceki programdaki sorunlara Türk hükümeti yol açtı" 
</HEADLINE>
<TEXT>

     Uluslararası Para Fonu'nun IMF Avrupa 1'inci Bölge Direktör Yardımcısı Carlo Cottarelli, Türkiye'nin bir önceki ekonomik programının başarısızlığında IMF'nin büyük rolü olduğu yolundaki eleştirilere karşı çıktı. 
     IMF'nin eski Türkiye Masası Şefi Cottarelli, İngiltere'nin ünlü ekonomi gazetesi The Financial Times'ta yayınlanan mektubunda, önceki programla ilgili talihsiz gelişmelerde dış faktörlerin ve Türk hükümetinin kararlarının sorumluluk taşıdığını savunarak, ''ekonominin yönetimi her zaman Türk hükümetindeydi'' dedi. 
     IMF'nin Washington'daki merkezinde de yayınlanan Cottarelli'nin mektubu, Prof. Dr. Korkut Boratav'ın IMF'yi eleştirdiği bir yazının gazetede yayınlanmasına yanıt olarak geldi. 
     Carlo Cottarelli, mektubunda, Türk hükümetinin, Aralık 1999'da yürürlüğe giren ilk programın uygulanmasında başlarda çok başarılı olduğunu ancak daha sonra petrol fiyatlarının üçe katlanması, uluslararası borçlanmalarda faiz oranlarının artması ve ekonominin ısınması sorunlarıyla karşılaşıldığını söyledi. 
     Bazı risklerin ortaya çıkmasıyla ilgili olarak IMF'nin geçen yıl ortalarında uyarı görevini yerine getirdiğini savunan Cottarelli, örnek olarak, politik düzenlemelerdeki yetersizlik yüzünden Eylül 2000'deki gözden geçirme işleminin ertelendiğini hatırlattı. 
     Programın parasal ayağının Kasım 2000'de ilk ciddi testten geçtiğini anlatan Cottarelli, bu defa da temel performans kriterlerinin özellikle Merkez Bankası tarafından ihlal edildiğini savundu. 
     Cottarelli, Şubat 2001 krizi öncesinde de, bankacılık, elektrik ve tütün piyasalarındaki reformların geciktiğini, Türk Telekom'un özelleştirilmesiyle ilgili yasal sorunların aşılamadığını, bunların üzerine bir de siyasi gerginlik çıktığını anlattı. 
     Carlo Cottarelli, ''Olayların talihsiz şekilde gelişmesinde dış faktörlerin yanı sıra Türk hükümetinin politikaları ve kritik noktalardaki kararları temel rol oynadı. Ekonominin günlük yönetimi her zaman Türk hükümetinin elinde oldu, IMF'nin değil'' dedi. 






</TEXT>
</DOC>
