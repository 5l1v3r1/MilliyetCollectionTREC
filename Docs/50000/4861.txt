<DOC>
<DOCNO> 4861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/son/sontur19.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Ecevit ile TBMM Başkanvekili Ali Ilıksoy istifa etsin" 
</HEADLINE>
<TEXT>

     DYP Genel Başkanı Tansu Çiller, DYP Şanlıurfa Milletvekili Fevzi Şıhanlıoğlu'nun ölümü ile sonuçlanan olaylar nedeniyle Başbakan Bülent Ecevit ile TBMM Başkanvekili Ali Ilıksoy'u istifaya çağırdı. 
     DYP Genel Başkanı Tansu Çiller TBMM bahçesinde milletvekilleri ile birlikte bir basın toplantısı düzenledi. 
     Çiller, dün akşam yaşanan olaylar sonucunda yaşamını kaybeden Şıhanlıoğlu'nun, millet kürsüsünün susturulmasına karşı çıkarken öldüğünü söyledi. Meclis kürsüsünün hiç kimsenin tapulu malı olmadığını kaydeden Çiller, şunları kaydetti 
     ''Milletin her gün daha fazla fakirleştirildiği, ezildiği bir ortamda milletin hakkının aranacağı yegane kürsü, o kürsü idi. Ve o gün bu millet adına mücadele verilirken, bir ciddi saldırı ile karşı karşıya kalındı. Saldırı aslında şahsa ait de değildir. Saldırı, demokrasiye karşı yapılmış bir saldırı idi. Onun için de bir arkadaşımız demokrasi şehidi olarak ortaya çıkmış ve nitelendirilmiştir.'' 
     'Kişiliği, geçmişi ve makamı itibariyle itidal unsuru olması gerekenler, dün akşam Meclis' te bir tahrik unsuru olmuşlardır'' diyen Çiller, Başbakan Bülent Ecevit'in yanında oturan bir bakanın, Başkanvekili Ali Ilıksoy'a ''Bir emir'' yolladığını söyledi. Meclis'te olaylar sürerken ''Devam et, okut, oyla'' emri verildiğini kaydeden Çiller, konuşmasını şöyle sürdürdü 
     ''Bu not, bizzat Sayın Başbakan'ın yanında oturan bakanının verdiği direktiftir. Bu aslında demokrasinin katlidir. Bu, yasamanın icra tarafından kuşatılmasıdır. Bu bir Anayasa ihlalidir. Bunun karşısında yapılacak en doğru ve onurlu hareket istifa etmektir. Bu nedenle Başbakanı istifaya davet ediyoruz. Bu nedenle Meclis Başkanvekili'ni istifaya davet ediyoruz.'' 




</TEXT>
</DOC>
