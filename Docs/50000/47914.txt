<DOC>
<DOCNO> 47914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/son/sonspo15.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Cansun "Şampiyonlar Ligi Kupasını istiyoruz'' 
</HEADLINE>
<TEXT>

     Galatasaray Kulübü'nün 96. kuruluş yıldönümü, yapılan törenlerle kutlandı. 
     Galatasaray Lisesi'nde toplanan yönetim kurulu, kulüp üyeleri ve sporcular bir kortej oluşturarak, bando eşliğinde İstiklal Caddesi'ni geçip, Atatürk Anıtı'na dek yürüdüler. Kulüp başkanı Mehmet Cansun, Atatürk Anıtı'na çelenk koyduktan sonra, saygı duruşunda bulunulup, İstiklal Marşı okundu. 
     Yürüyüşün ardından Galatasaray Lisesi'nde süren törende konuşma yapan başkan Cansun, Galatasaray Kulübü'nün, kurucularının gurur duyduğu bir duruma geldiğini ifade ederek, ''Galatasaray başarılı bir Türk markasıyken, dünya markası oldu. 100. kuruluş yıldönümüne kadar, alamadığımız Avrupa Şampiyonlar Ligi şampiyonluğunu kazanmak istiyoruz'' dedi. 
     Cansun, Galatasaray Kulübü'nün zorluklar içinde büyük başarılara imza attığını belirterek, ''Taraflı tarafsız herkes bunu görecektir. 
     Galatasaray birlik ve beraberlik içinde, sıkıntılar içinde bu başarıları elde ediyor. Türkiye de zorlukları bu şekilde aşabilir. 
     Kimsenin kuşkusu olmasın'' diye konuştu. 
     
     Derbi... 

     Basın mensuplarının da sorularını yanıtlayan Cansun, Beşiktaş ile yarın yapacakları derbi maçının sonucunu tahmin etmek için falcı olmak gerektiğini söyledi. 
     Kendilerinin Beşiktaş'a oranla puan olarak daha rahat olduklarını anlatan Cansun, ''Bu bir avantaj mı, yoksa dezavantaj mı, yarın belli olacak. Beşiktaş mutlaka kazanmak zorunda. Biz de aynı sonucu almak istiyoruz'' diye konuştu. 
     Bir soru üzerine Cansun, halka arz olayını ilk gerçekleştirecek kulüp olacaklarını, Kasım ayında işlemleri tamamlayacaklarını, muhtemelen de Şubat ayında halka arzı gerçekleştireceklerini söyledi. 
     Beşiktaş maçından sonra Avrupa Şampiyonlar Ligi'nde önlerinde zorlu SS Lazio maçı olduğuna da değinen Mehmet Cansun, 10-15 gün içinde bir maraton yaşayacaklarını, kadrolarının yeterli olmasına karşın, herşeyin kolay olmayacağını da sözlerine ekledi. 
     






</TEXT>
</DOC>
