<DOC>
<DOCNO> 23164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/son/soneko06.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine iç borç takası konusunu IMF heyetiyle de görüşecek 
</HEADLINE>
<TEXT>

     Hazine Müsteşarlığı, Türk Lirası TL cinsinden iç borcun bir kısmının dövize dönüştürülmesini amaçlayan iç borç takası swap konusunu IMF heyetiyle de görüşecek. 
     IMF kaynaklarından alınan bilgiye göre, bankacılık sektörü ile görüşmelerine devam eden Hazine yetkilileri, 1 Haziran'da çalışmalarına başlayacak olan Juha Kahkonen başkanlığındaki heyetle de görüşecek. 
     IMF yetkilileri, takas konusunun önemli olduğunu, bu konunun, iç borçlanmada vadelerin uzatılması amacıyla Niyet Mektubu'nda da yer aldığını, bu nedenle, Hazine ve bankacılık sektörü arasındaki görüşmelerin sonucunun kendileriyle de ele alınacağını vurguluyorlar. Hazine, Türkiye Bankalar Birliği TBB adına, bu konuda çalışma yapması beklenen uluslararası yatırım bankası Lazard'ın raporunu inceledikten sonra, gerek duyması halinde, kendisi de yabancı bir bankaya inceleme yaptırabilecek. 
     Öte yandan, Hazine yetkililerinin, bugün İstanbul'da, bankacılık yetkilileriyle görüşmelerde bulundukları ifade ediliyor. Görüşmelerde, hazine ihalelerinin yanı sıra borç takası konusunun da gündeme gelmesi bekleniyor. 
     Vade ve kur konusundaki görüşmeler devam ederken, Hazine, Lira cinsinden kağıtlarla değiştirilecek olan dövize endeksli tahvillerde, cari döviz kurunun geçerli olması konusundaki düşüncesini koruyor. 3-4 milyar dolar civarında olduğu tahmin edilen kesin takas miktarının da, bankacılık sektörünün teklifinden sonra belli olacağı, genel şartların ise IMF ile görüşmenin ardından kesinleşeceği belirtiliyor. 







</TEXT>
</DOC>
