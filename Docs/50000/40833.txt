<DOC>
<DOCNO> 40833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/son/sontur08.html </URL>
<DATE> 2001/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
DİSK zirvenin sonuç bildirgesini neden imzalamadı.. 
</HEADLINE>
<TEXT>

     Türkiye Devrimci İşçi Sendikaları Konfederasyonu DİSK , dün İstanbul'da gerçekleştirilen ''İşçi-İşveren Zirvesi''nin sonuç bildirgesini imzalamadı. 
     DİSK Yönetim Kurulu'ndan, konuya ilişkin yapılan yazılı açıklamada, Türkiye İşveren Sendikaları Konfederasyonu TİSK ile işçi sendikaları konfederasyonları ve bağlı sendikaların katılımıyla düzenlenen ''İşçi-İşveren Zirvesi''ne, DİSK'in ''işsizlik ve istihdam sorunlarının işçi ve işveren örgütlerince tartışılması, muhtemel çözüm yolları konusunda çeşitli önerilerin ortaya atılmasını öngördüğü için katıldığı'' belirtildi. 
     Açıklamada, şöyle denildi 
     ''Böyle bir toplantıda üzerinde yeterince derinlik sağlanmayan, görüş birliği oluşmayan ve bizce sorunlara çözüm oluşturmayacak önerilerin sonuç bildirgesi şeklinde hemen kamuoyuna duyurulması doğru değildir. Ülkede yaşanan ekonomik ve sosyal çöküntünün gerçek nedenleri, bu sonuca yol açan politikalar ve bunlar karşısında dile getirdiğimiz öneriler yeterince tartışılıp sonuçlandırılmadan ortak çözüm bulmamız mümkün değildir. Böylesi bir ortamda emeğiyle geçinenlerden ve kriz yükü altında ezilen halktan, yeni bir fon oluşturarak bir kez daha fedakarlık istenmesini kabul edebilmemiz de mümkün değildir. Böyle bir fona, işsizlere yardım gibi işlevler yükleyerek hoş gösterme çabaları kabul edilemez. Çünkü bu işlev işsizlik sigortasındadır. 
     Böylesi bir fedakarlığı istemeden önce, uygulanmakta olan IMF ve Dünya Bankası patentli politikalardan vazgeçilmesi sağlanmalıdır. Ayrıca fedakarlık sonrasında nasıl bir toplumda ve ülkede yaşayacağımız konusunda da mutabakat sağlanması gerekir. 
     Söz konusu toplantı böyle bir mutabakat sağlamaya yeterli olmadığından, sonuç bildirgesine imza atmamız mümkün olmamıştır.'' 
     Açıklamada, işçi ve işverenlerin somut sorunlar karşısında ortak çözümler üretmek ve işbirliği oluşturmak için biraraya gelmelerinin yararlı olduğu da belirtilerek, DİSK'in bu tür toplantılara katılmaya ve katkı sunmaya devam edeceği kaydedildi. 
     
     
     






</TEXT>
</DOC>
