<DOC>
<DOCNO> 9004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/26/son/sondun05.html </URL>
<DATE> 2001/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıç, Bill Gates'i Napolyon'a benzetti 
</HEADLINE>
<TEXT>

     Amerikan bölge mahkemesi yargıcı Thomas Penfield Jackson, tekelcilikle suçlanan bilgisayar yazılım devi Microsoft'un kurucusu Bill Gates'i, ''paradan başka birşey düşünmediği için'' Napolyon'a benzetti. 
     Yargıcın, mahkeme salonları dışında yaptığı bu benzetme ve Microsoft çalışanlarının, ''yetişkinler gibi davranmadığına'' ilişkin sözleri, temyiz mahkemesini tekelcilik yapmadığına ikna için uğraşan Microsoft için, umut oldu. 
     Rekabet ortamını kaldırarak, bilgisayarda tekel yarattığı için eski Amerikan yönetiminin Adalet Bakanlığı tarafından hakkında dava açılan Microsoft, yeni ABD Başkanı George Bush'un yönetimiyle birlikte, ''bu yanlışlığın'' düzeltilmesini umuyor. Eski Adalet Bakanı Janet Reno döneminde, yargıç Jackson, Microsoft'un birkaç şirkete bölünmesi kararına varmıştı. Microsoft avukatları, bugün ve yarın Washington'da görülecek temyiz mahkemesinde, yargıç Jackson'ın kararlarının temelsiz olduğu ve mahkeme dışında yaptığı açıklamalarla kanunları çiğnediği konusu üzerinde duracak. 




</TEXT>
</DOC>
