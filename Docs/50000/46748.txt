<DOC>
<DOCNO> 46748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/14/guncel/gun06.html </URL>
<DATE> 2001/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Soruşturma tamamlandı 
</HEADLINE>
<TEXT>
Albayraklar suçlu 
Fatura yakarak haksız kazanç elde eden Albayrak kardeşlere ait Sistem İnşaat’ın sözleşmesi fesh edilebilir 
     ŞENOL DEMİRCİ İstanbul 

     Boğaziçi Elektrik Dağıtım Şirketi’nin BEDAŞ Bakırköy, Sefaköy ve Güngören’deki sayaç okuma ve fatura dağıtım işlerini üstlenen Albayrak kardeşlere ait Sistem İnşaat’ın elektrik faturalarını abonelere dağıtmak yerine yaktığı resmen doğruladı. 
     Milliyet’te 16 Eylül’de yayınlanan "Faturaları yaktılar" haberi üzerine soruşturma başlatan BEDAŞ, bir ay süren araştırma sonunda, faturaları yaktığı tespit edilen Sistem İnşaat’a sözleşmede yer alan cezai yaptırımların uygulandığını, ayrıca firmanın yazılı olarak uyarıldığnı bildirdi. BEDAŞ, taşeron firma Sistem İnşaat’ın tekrar benzer bir suç işlemesi durumunda sözleşmesinin fesh edileceğini açıkladı.Milliyet’in ortaya çıkardığı fatura yakma olayı şöyle gelişti 
     8 Eylül 2000’de BEDAŞ’tan Güngören, Sefaköy ve Bakırköy ilçelerinin elektrik sayaç okuma ve fatura dağıtım işini alan Sistem İnşaat Turizm Sanayii A.Ş ile ilgili vatandaşlardan "fatura bırakılmadığı" yönünde şikayetler gelmeye başladı. Bunun üzerine BEDAŞ, Albayrak kardeşlerin şirketini uyardı. Ancak uyarıların dikkate alınmadığı ortaya çıktı. Gaziosmanpaşa’da vatandaşlar tomar tomar yanmış fatura buldu. İhbar üzerine olay yerine gelen yetkililer, vatandaşa dağıtılması gereken faturaların yakıldığını tespit etti. Faturaları yaktığı belirlenen Mustafa Sarıduman suçunu itiraf etti. Albayrak kardeşlerin dağıtmadığı faturaların parasını aldığı anlaşıldı. Sistem İnşaat çalışanlarınından bazılarının görevlerini kötüye kullandığı ortaya çıktı. Görevlilerden Muhammet İlyas Turna’nın, bir konfeksiyon sahibinden rüşvet aldığı belgesiyle Milliyet’te yayınlandı. 
     
     Yazılı açıklama yaptılar 
     Milliyet’in bu gelişmeleri duyurmasının ardından harekete geçen BEDAŞ soruşturma başlattı. Yapılan incelemelerde Milliyet’te yer alan haberin doğru olduğu bir kez daha belgelendi. 
     BEDAŞ Halkla İlişkiler Müdürlüğü’nün soruşturmayla ilgili yazılı açıklaması şöyle 
     "İlgili haber Genel Müdürlüğümüzce tetkik edilmiş olup, tetkik sonucu faturaları yaktığı tespit edilen okuyucu firma hakkında gerekli tutanaklar tanzim edilmiştir. Firmanın teknik şartnamelerinden kaynaklanan gerekli müiyyedelerin uygulandığı gibi firma yazılı olarak da ikaz edildilmiştir. Okuyucu firma tarafından suç eylemini yapan personelin iş akdinin fesh edildiği bildirilmiştir." 
     
     Rüşvetçi MGV’li hala görevde 
     BEDAŞ Halkla İlişkiler Müdürü Selma Al’ın yaptığı açıklamada, Güngören bölgesinde görev yapan ve rüşvet aldığı tutanaklarla tespit edilen Milli Gençli Vakfı üyesi İlyas Turna hakkında, şikayetçi Emin Akçakoç’a ulaşılamadığı gerekçesiyle işlem yapılmadığı belirtildi. 
     



 GÜNCEL 



















</TEXT>
</DOC>
