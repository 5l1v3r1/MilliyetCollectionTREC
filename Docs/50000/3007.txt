<DOC>
<DOCNO> 3007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/19/son/sontur24.html </URL>
<DATE> 2001/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Vural Savaş emekliye ayrıldı 
</HEADLINE>
<TEXT>

     Yargıtay Cumhuriyet Başsavcısı Vural Savaş, Yargıtay'da düzenlenen uğurlama töreni ile emekliye ayrıldı. Savaş, ''Vural Savaşlar gelip geçer, mühim olan Türkiye Cumhuriyeti'nin yaşamasıdır'' dedi. 
     Savaş, eşi Nermin Savaş ile birlikte Yargıtay Başkanı Sami Selçuk,Yargıtay Cumhuriyet Başsavcı Vekili Erol Öcal, Yargıtay Genel Sekreteri Uğur İbrahim Hakkıoğlu ile bazı üyeler Yargıtay cumhuriyet savcıları, Yargıtay tetkik hakimleri ve Yargıtay Cumhuriyet Başsavcılığı çalışanlarının alkışlarıyla Yargıtay'ın Başbakanlık'a bakan protokol kapısına geldiler. 
     Vural Savaş da 41 yıllık devlet görevinin bugün sona erdiğini söyledi. 
     ''Nereye geldiysem, Yargıtay'daki arkadaşlarımın oylarıyla geldim'' diyen Savaş, şöyle konuştu 
     'Devlete hizmet etme fırsatı buldum. Onun için çok mutluyum. Vural Savaşlar gelip geçer, mühim olan Türkiye Cumhuriyeti'nin yaşamasıdır. Gerek bu cumhuriyeti kuranlara, gerek hizmet edenlere ve gerekse hizmet edeceklere en büyük sevgi ve saygılarımla görevimden ayrılıyorum. 
     Özellikle Yargıtay Cumhuriyet Başsavcılığı çalışanlarına teşekkür ediyorum. Çünkü, 4 yılda 1 milyona yakın dosyayı inceleme fırsatı bulduk, kararlar verdik. O kadar başarılı bir çalışma oldu ki, Yargıtay Cumhuriyet Başsavcılığı'na ilişkin bir dedikodu dahi çıkmadı.Bunu arkadaşlarımın fedakarca çalışmalarına borçluyum. Ben de çalıştım. Bir tek hata yapmaları dahi hem onları hem de beni yıpratırdı. Çok çalıştılar, ben de çok çalıştım. Bana çok hakları geçti. Hepinize hakkınızı helal edin diyorum. Allahaısmarladık.'' Savaş'ın bu sözleri üzerine uğurlamaya katılanlar, ''Helal olsun''diyerek karşılık verdiler. Daha sonra çiçekler verilen Başsavcı Savaş, Yargıtay Başkanı Selçuk, Başsavcı Vekili Öcal, Genel Sekreter Uğur İbrahim Hakkıoğlu ile görüştüktün sonra, eşi ile birlikte foto muhabiri ve kameramanların yoğun ilgisi nedeniyle makam arabasına güçlükle bindi. 
     Başsavcı Savaş'ın, makam arabasından çalışma arkadaşlarına el sallarken, hüzünlendiği ve gözlerinin dolduğu görüldü.Savaş'a ilgili yönetmelik gereği Başbakanlık tarafından Opel Vectra marka yeni bir araç tahsis edildi. Başbakanlık ayrıca, önümüzdeki gönlerde Savaş'a bir de konut tahsis edecek. Savaş'ın korumaları da görevlerini sürdürecekler. Yargıtay Cumhuriyet Başsavcılığı'na seçilen Yargıtay 11. Ceza Dairesi Başkanı Sabih Kanadoğlu ise Pazartesi günü Anıtkabir'i ziyaretinin ardından görevine başlayacak. 




</TEXT>
</DOC>
