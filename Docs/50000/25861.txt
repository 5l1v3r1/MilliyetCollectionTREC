<DOC>
<DOCNO> 25861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/09/guncel/gun08.html </URL>
<DATE> 2001/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeyrek aydın’ olur mu 
</HEADLINE>
<TEXT>

ÇAPRAZ ATEŞ 
     SEMRA KARDEŞOĞLU 

     Yazar Enis Batur’un Tempo dergisinde entellektüelliği sorgulaması aydın tartışmasını yeniden gündeme getirdi. Batur, "Kendilerine aydın diyen, aydın gibi görünmek isteyen insanlar var. Sanıyorlar ki her konuda fikir yürütebilir ve yol gösterebilirler" dedi. Ahmet Altan’ı "çeyrek aydın" olarak niteleyen Batur, tartışma yarattı. 
     
     Prof.Dr. Ali Nesin Matematikçi 
Kimse bir şey bilmiyor      Aydın kavramı konusunda bir konsensüs olsaydı bugün bunu tartışıyor olmazdık. Ortamdaki anlayış herkes herşeyi biliyor. Kimse bir şey bilmediği için herkes herşeyi biliyor görünüyor. Kimsenin bir şey bilmediği bir ortamda insan kendisine daha fazla güveniyor. Bu durumu elbete gerikalmışlığın getirdiği bir zorunluluk. Ahmet Altan için bir şey söyleyemeyeceğim. Enis Batur’un kendisi de çok konuda kitap yazmış birisi. 
     
     Ahmet Oktay Yazar 
Herkes konuşmak istiyor      Aydın dediğimiz kavram da simule edilmiş bulunuyor. Bu bakımdan Enis’in dediklerine katılıyorum. Herkes her konuda konuşmak gereksinimi duyuyor ve bunu bir erdem haline getiriyor. Bunun yanı sıra yazarlarımızda da herşeyi "ilk defa" yapma arzusu ve iddiası belirmiş bulunuyor. Bütün bunlar benim açımdan olumlu sayılacak çabalar değil. Basının da meseleyi böyle popüler açıdan ele alıp değerlendirmesine ve vulgarize etmesine de katılmıyorum, onaylamıyorum. Aydın meseleleri böyle magazin dergilerinde ve gündelik basında soruşturmalarla irdelenemez. Bu konular oylumları geniş toplumbilim, siyasal bilim ve felsefi içerekli dergilerde irdelenebilir diye düşünüyorum. Biraz daha ciddi olunmalı. 
     
     
     Murat Belge Yazar 
Elimizde terazi yok      Entel ve entellektüel ayrımı diye bir şey yok. Bu entellektüelleri küçümsemek isteyenlerin icat ettiği bir şey. Türkiye’deki genel milliyetçi ve popülist faşizan anlayışa uygun bir kavram. Aydın dediğimiz entellektüelin tam karşılığı mıdır bu hep tartışılır. Batılı tarzda eğitim almış kişiye aydın demek gibi bir eğilim var. Onlar da memleketi kurtarması gereken kesim resmi görüşe göre. Müthiş bir duygusal yük ve ahlaki misyon bindiriliyor kavramın üzerine. Bir yandan çok saygıdeğer herkes ondan olmak istiyor bir yandan da çok kolay hakaret edilir anında harcanır bir şey. Memleket kurtulmuyor, aydın kurtaramıyor. Aydın yalnız bilgili olan insan değil, genellikle önemli toplumsal konularda moral konularda tavır alan bilgili insandır. Ne kadar biliyor, ne kadar derin,elimizde aydın terazisi yok ki kaç gram gelir diye tartalım. Enis Batur öyle bir sıralama yapıyorsa ben de bir sıralama yaparım. 
     
     Emin Özdemir Dil Bilimci 
Neye göre ölçeceğiz      Aydının kesin tanımını yapmak çok güç. Hangi ölçütleri kullanacaksanız bu belli değil. Enis Batur daha çok bilgiyi veya bilgiyi göstermeyi ölçüt olarak alıyor. Gerçek aydın edimi ve eylemi ile kendini gösterir. Yani sözel bağlamda kendisinin aydın olduğunu öne süren birçok kişi vardır ama eylemine baktığınız zaman bunların sıradanlığı aşmamış olduğunu görürüz. 
     



 GÜNCEL 











</TEXT>
</DOC>
