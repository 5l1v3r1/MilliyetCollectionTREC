<DOC>
<DOCNO> 28515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/24/siyaset/siy07.html </URL>
<DATE> 2001/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni parti çalışmaları 
</HEADLINE>
<TEXT>
Kutan artık istemiyor 
     ANKARA Milliyet 

     Kapatılan FP’de yeni parti çalışmalarına hemen başlandı. Recai Kutan, dün Genel İdare Kurulu GİK üyelerini toplayarak temaslara başlarken, gruplarda gözler, Necmettin Erbakan’ın Ankara’ya dönmesine çevrildi. FP’de bölünerek parti kurmayı planlayan gruplar, ayrı parti isimleri için de çalışmaya başladı. 
     Kapatılan FP’nin lideri Kutan, genel merkez yerine dün İçkale Otel’de GİK üyelerini toplayarak strateji saptamaya çalıştı. Toplantıda üyeler, yeni parti çalışmasından çok, kapatılma kararının ardından "uluslararası kamuoyundan" nasıl yararlanılacağının tartışılmasını istedi. 
     Erbakan’ın yeni parti çalışmalarını yürüten Teoman Rıza Güneri ve Oğuzhan Asiltürk de öncelikle teşkilatlara el attı. Emanetçi genel başkanlık için Güneri, Ali Müfit Gürtuna ve Numan Kurtulmuş’un ismi geçerken, Erbakan’ın yarın Ankara’ya gelmesiyle çalışmaların hız kazanacağı kaydedildi. Erbakan’ın, milletvekilleriyle görüşerek, yeni partinin çatısını belirleyeceği kaydedildi. 
     Kutan’ın yeni partide genel başkan olmak istemediği ve yakın çevresine, "Görevimi başarıyla sürdürdüm, genel başkanlık istemiyorum" dediği de ifade edildi. Ayrıca Erbakan’ın, "yeni bir yüzle yola devam edebileceği" de kulislere yansıdı. 
     



 SİYASET 















</TEXT>
</DOC>
