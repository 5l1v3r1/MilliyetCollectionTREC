<DOC>
<DOCNO> 5797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/06/son/sontur07.html </URL>
<DATE> 2001/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Hadiseleri kan davasına dönüştürmeyin" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, DYP Şanlıurfa Milletvekili Fevzi Şıhanlıoğlu'nun TBMM'de ölümüyle sonuçlanan olayların, Meclis'i halkın gözünde küçük düşürmek isteyenlerin ekmeğine yağ sürdüğünü belirtti. 
     Yılmaz, bu olayın kendi boyutları içinde tutularak bir tür kan davası haline getirilmemesi gerektiğini vurguladı. Yılmaz, partisinin TBMM Grup toplantısında yaptığı konuşmaya Fevzi Şıhanlıoğlu'na, trafik kazasında yaşamını yitiren partisinin Kilis İl Başkanı Hikmet Çelebi'ye, ölümünün 8. yılında eski bakanlardan Adnan Kahveci'ye rahmet dileyerek başladı. 
     İçtüzük değişikliği görüşmeleri sırasında Genel Kurul'da yaşanan olaylara da değinen Yılmaz, şöyle konuştu 
     ''Geçtiğimiz hafta TBMM'de yaşanan olaylar, aslında hiç yaşanmaması gereken olaylardır. Bu üzücü olayların, siyasetin ve parlamentonun konumunun güçlendirilmesi gereğini vurguladığımız bir zamana tesadüf etmesi ayrı bir talihsizlik olmuştur. Yaşanan olaylar, siyaseti ve Meclis'i karalamak, halkın gözünde küçük düşürmek, bu kurumların hareket alanını kısıtlamak isteyenlerin maalesef ekmeğine yağ sürmüştür.'' 




</TEXT>
</DOC>
