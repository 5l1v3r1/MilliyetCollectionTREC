<DOC>
<DOCNO> 41252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/yasam/yas04.html </URL>
<DATE> 2001/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bebeğe inek sütü vermeyin 
</HEADLINE>
<TEXT>

     AYŞEGÜL AYDOĞAN İstanbul 

     Bebeklere ilk bir yılda verilmesi çok sakıncalı olan inek sütünün kullanımının ekonomik krizle birlikte son derece arttığı ortaya çıktı. Erken süt çocukluğu döneminde bebeklere inek sütü verilmesi, büyüme geriliğinden, böbrek fonksiyonlarında bozulmaya ve hatta beynin gelişmesinde önemli sorunlara yol açıyor. Dokuz Eylül Üniversitesi Tıp Fakültesi Öğretim Üyesi Prof. Dr. Benal Büyükgebiz’e göre inek sütü demir ve C vitamini açısından düşük olduğundan, bebeklerin bağırsaklarında gizli kanamaya yol açıyor. Ayrıca kansızlığa neden oluyor. "İnek sütü kesinlikle bebek beslenmesinde anne sütü yerine kullanılabilecek bir alternatif değildir" diyen Prof. Dr. Benal Büyükgebiz, sözlerini şöyle sürdürdü "Ek gıdalara geçilmesinin önemli nedenlerinden biri, artan demir ve enerji ihtiyacının karşılanması ve katı gıdalara bebeğin alıştırılmasıdır. Ancak inek sütüyle beslenmeye alışan bebek daha sonra katı gıdaları yutmaya alışamaz ve çiğnemeyi öğrenemez. Bu durumda bebek büyümeyi sağlayacak besinleri tüketmeyi başaramaz ve beslenme yetersizliği, büyüme geriliği, demir eksikliği, kansızlık gibi önemli sağlık sorunlarıyla karşılaşır." 
     



 YAŞAM 














</TEXT>
</DOC>
