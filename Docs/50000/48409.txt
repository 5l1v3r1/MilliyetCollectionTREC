<DOC>
<DOCNO> 48409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/son/soneko22.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Brisa da üretim durdu... 
</HEADLINE>
<TEXT>

     Brisa Lastik Fabrikası'nda çalışan 90 işçinin işine son verilmesinin ardından fabrikaya kapanan işçiler, üretimi tamamen durdurdu. 
     Lastik-İş Sendikası Genel Başkanı Vahdettin Karabay, işverenin, Türkiye'de yaşanan ekonomik krizden yararlandığını ileri sürerek, fabrikaya kapanan işçinin, üretimi tamamen durdurduğunu söyledi. 
     Emekliliği gelmeyen işçilerin çıkartıldığını, buna karşılık emekliliği gelmiş 25 işçinin halen görevinin başında olduğunu belirten Karabay, ''Bu durum, işverenin ekonomik krizi bahane ederek, bu ortamdan yararlanmak istediğini ortaya koyuyor'' dedi. 
     Ekonomik krizin faturasını işverenle paylaşmayı teklif ettiklerini, ancak olumlu yanıt alamadıklarını dile getiren Karabay, şunları kaydetti 
     ''Kriz bahane. Çünkü krizin etkilerini azaltmak için ortaya koyduğumuz hiçbir öneriye sıcak bakılmadı. Biz işverene Emekliliği geleni çıkartın, buna diyecek bir şeyimiz yok, haftada 2 gün, ayda 10 gün çalışmayalım, krizi paylaşalım dedik. Ancak bunu kabul etmediler. 
     Türkiye, imzalamış olduğu AB'ye uyum yasalarını hayata geçirseydi bu sıkıntıların hiçbiri yaşanmayacaktı. Ülkemizde yine ekonomik kriz olacaktı, yine işveren işçi çıkartacaktı. Ama o zaman ispat yükümlülüğü işverene ait olacaktı. Çünkü işveren bunu ispatlamak zorundaydı. 
     Ama şimdi varsayımla konuşuyoruz. Mesela işçi arkadaşlarımızın bir bölümünün verimsiz olduğunu söylüyorlar. Bu işçiler neye göre verimsiz Burada mağdur olan kim İşçi mi, işveren mi Bize göre mağdur olan işçi. Ancak tespiti yaptıran işveren, hakimi, jandarmayı çağıran işveren. Peki burada haklı ile haksızı kim ayıracak, tabii ki yasalar. Ancak bugün yasaların kimden yana olduğunu bilmeyen mi var. 
     Uyum yasaları çıkmış olsaydı bundan hiç kimse etkilenmeyecekti.'' Karabay, sonuç alıncaya kadar fabrikayı tercih etmeyeceklerini sözlerine ekledi. 
     Fabrikada üretimin tamamen durmasından sonra iş mahkemesine başvuran işveren, fabrikada tespit yapılmasını ve işçilerin fabrika dışına çıkartılmasını istedi. Bunun üzerine fabrikaya gelen bir noter, tespit çalışmalarına başladı. 
     İşveren temsilcileri de işçilere hitaben yaptıkları konuşmalarda eylemin yasadışı olduğunu belirterek, son vermelerini istediler. 
     Bu arada, fabrikaya kapanan işçilere, ailelerinin yanı sıra Kocaeli Sendikalar Birliği'ne üye sendikaların temsilcileri de işyerine gelerek destek verdi. 
     






</TEXT>
</DOC>
