<DOC>
<DOCNO> 49829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/son/sonspo12.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda basınında Galatasaray-PSV maçının yankıları... 
</HEADLINE>
<TEXT>

     Hollanda'da bugün yayımlanan gazeteler, Şampiyonlar Ligi'nde dün gece İstanbul'da yapılan Galatasaray-PSV Eindhoven maçının sonucuna geniş yer verdi. 
     Haberlerde daha çok, PSV Eindhoven'ın neden yenildiğine ilişkin değerlendirmelere ağırlık verildi. 
     Gazeteler, Hollanda takımının Galatasaray karşısında kazanma şansını yakalayamadığını, yalnızca ilk 20 dakikada biraz varlık gösterebildiğini belirttiler. Bu çerçevede PSV Eindhoven'ın yapabileceğinin buraya kadar olduğu, Galatasaray'ın büyük bir seyirci desteğiyle maçı rahat bir şekilde kazandığı görüşlerine yer verildi. 
     PSV Eindhoven'ın aldığı bu sonucun, Hollanda futbolu için üzücü bir durum olduğu da belirtildi. 
     Televizyonlarda yapılan bazı yorumlarda ise PSV Eindhoven'ın bu sonucu normal karşılaması gerektiği, Galatasaraylı oyuncuların biraz daha dikkatli olması halinde, sonucun 5-0 da bitebileceği görüşleri dile getirildi. 
     Algemeen Dagblad, ''PSV, ikinci sınıf'', Trouw, ''PSV, bundan sonrasını iyi düşünmeli'', De Telegraaf, ''PSV tepetaklak'' başlıklarıyla haberlerini verirken, Volkskrant Gazetesi ''PSV, kaybetmesine karşılık UEFA Kupası'na katılacak'' şeklinde bir başlığı tercih etti. 
     Haberlerde, PSV Eindhoven'ın, son yıllarda uluslararası düzeyde başarılı olamadığı, altıncı kez Şampiyonlar Ligi'ne ilk turda veda ettiği de vurgulandı. Ancak kaybetmesine rağmen, PSV Eindhoven'ın grupta İtalyan takımının Nantes karşısında yenilmesine bağlı olarak, UEFA Kupası'na devam edecek olmasının PSV için sevindirici olduğu kaydedildi. 
     






</TEXT>
</DOC>
