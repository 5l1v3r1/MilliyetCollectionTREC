<DOC>
<DOCNO> 7081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/son/sontur19.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Susurluk Komisyonu Başkanı Elkatmış "Ağar ve Bucak yargılansın" 
</HEADLINE>
<TEXT>

     TBMM'nin 20. Yasama döneminde kurulan Susurluk Araştırma Komisyonu'nun Başkanı, FP Nevşehir Milletvekili Mehmet Elkatmış, Susurluk Davasında verilen kararı yeterli görmeyerek, Mehmet Ağar ve Sedat Bucak'ın da yargılanmasını istedi. 
     Elkatmış, düzenlediği basın toplantısında, mahkeme verdiği kararın ilk aşama olduğunu belirterek, "Bunun gerisinin de gelmesini bekliyoruz" dedi. Çetelerin, yıllar önce yol kesip yağma yaparken, şimdi ideolojik bir hüviyete büründüğünü, devleti soyma yoluna gittiğini savunan Elkatmış, şöyle konuştu 
     "Türkiye henüz çetelerin tasallutundan kurtulmuş değildir. Çetelerin hiçbiri hakkettiği cezayı almamış, bu nedenle de toplum sukutu hayale uğramıştır. Modern devlette, çeteye, mafyaya yer yoktur. Bizde çete ve mafyayı devlet içine alıyor. Çünkü yönetim şeffaf değildir." 
     Elkatmış, Susurluk davasında Abdullah Çatlı ile telefonla konuşanlar arasında emekli general Veli Küçük'ün de bulunduğunu belirterek, şöyle konuştu 
     "Bir kısım insanlar yargılanıp mahkum edilirken, bir kısım insanlar, bırakın mahkum edilmeyi, yargılanamıyor bile. Mahkeme kararı ilk karardır. Bunun gerisinin de gelmesini bekliyoruz. Bu mahkeme kararı yine de bir ümit ışığıdır. Fazla ümitlenmemek lazım ama sadece bir başlangıçtır. Mahkeme görevinin yapmış ve önüne gelenlerle yetinmiştir. Oysa konuyla ilgili tüm dosyalar birleştirilerek yargılama yapılmalıydı." 
     Elkatmış, Susurluk davasında ifade verenlerin, "ben devlet adına bunu yaptım, emirleri yerine getirdim" dediklerini de bildirerek, bu emirleri kimlerin verdiğinin de ortaya konması gerektiğini söyledi. Elkatmış, bu insanların gerekli cezalara çarptırılmasını istedi. 




</TEXT>
</DOC>
