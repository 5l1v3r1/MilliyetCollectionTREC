<DOC>
<DOCNO> 28890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/son/sondun04.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika, araç kullanırken cep telefonuyla konuşmayı yeni yasaklıyor 
</HEADLINE>
<TEXT>

     ABD'nin New York eyaletinde, araç kullanılırken cep telefonunda konuşulması yasaklanıyor. 
     New York Eyalet Meclisi, cep telefonlarının, acil durumlar dışında araç sürerken kullanılmamasına ilişkin yasa tasarısını oy çokluğuyla kabul etti. 
     Eyalet Senatosu'nun da geçen hafta benimsediği tasarının, valinin imzalamasının ardından yasalaşarak, 1 Aralık'tan itibaren yürürlüğe gireceği kaydedildi. 
     Polisin, yasanın yürürlüğe girmesinden 30 gün önce sürücüleri uyarmaya başlayacağı ve yürürlüğe girdiği tarihten itibaren 100 dolar para cezasının uygulanacağı bildirildi. 
     Kararın savunucuları, araç kullanırken telefonla konuşmanın, trafik kazalarının potansiyel nedenlerinden biri olduğunu belirtiyor. Meclis üyeleri de, bu konunun kamu güvenliğini ilgilendiren hayati birsorun olduğunu, sürücülerin her iki elini de direksiyonda tutarak yol durumuna konsantre olmaları gerektiğini ifade ediyor. 
     Karara muhalif olanlar, bu sorunun kişisel bir sorumluluk olduğunu, dolayısıyla yasalaştırılmaması gerektiğini ileri sürüyor. ABD'nin 35 eyaletinde, bu konuda hazırlanan yasa tasarılarının hiçbiri geçmedi. 
     Aralarında İsrail ve Batı Avrupa ülkelerinin bulunduğu birçok ülkede, sürücülerin araba kullanırken cep telefonuyla konuşmaları yasaklanmıştı. 
     







</TEXT>
</DOC>
