<DOC>
<DOCNO> 47210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/son/sontur01.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tutuklanacağını anlayınca DGM'den kaçtı 
</HEADLINE>
<TEXT>

     Terör örgütü Hizbullah adına faaliyetlerde bulunduğu gerekçesiyle Diyarbakır DGM'de tutuksuz yargılanan bir sanık, tutuklanacağını anlayınca mahkeme binasından kaçarak kayıplara karıştı. 
     Diyarbakır 4 No'lu DGM'de yapılan duruşmada, tutuklu sanık Vedat Önder ile tutuksuz sanık Muharem Cengiz ve Hüseyin Kurt hazır bulundu. 
     Gıyabi tutuklu bir sanık ise duruşmaya katılmadı. 
     Tutuksuz sanık Muharrem Cengiz, savunmasında, terör örgütü Hizbullah'a özgeçmiş raporu vermediğini ileri sürdü. 
     Cumhuriyet Savcılığı ise eksiklerin tamamlanması ve tutuksuz sanıklardan Muharrem Cengiz'in tutuklanmasını talep etti. Mahkeme, iddia makamının talebini değerlendirmek amacıyla duruşmaya kısa bir ara verdi. Bunun üzerine tutuksuz sanıklar koridora çıkarıldı. 
     Duruşmaya yeniden başlanması üzerine çağrılan sanık Cengiz'in, DGM binasından kaçarak kayıplara karıştığı öğrenildi. 
     Mahkeme heyeti tutuklu sanık Vedat Önder'in tutukluluk halinin devamına, gıyabi tutuklu Cebrail Bilmez ile mahkemenin verdiği aradan yararlanarak kaçan Muharrem Cengiz'in tutuklanmasına karar vererek duruşmayı erteledi. 
     DGM binasından kaçan sanık Muharrem Cengiz'in terör örgütü Hizbullah adına faaliyetlerde bulunmak ve bir kişinin bıçakla yaralanması saldırısını gerçekleştirdiği iddiasıyla 1995 yılında tutuklandığı ve TCK'nın 146. maddesi gereğince idam cezası istemiyle yargılandığı belirtilen iddianamede, sanığın daha sonra tutuksuz yargılanmak üzere serbest bırakıldığı belirtiliyor. 
     






</TEXT>
</DOC>
