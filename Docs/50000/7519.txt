<DOC>
<DOCNO> 7519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/17/spor/spo04.html </URL>
<DATE> 2001/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon nefes aldı 
</HEADLINE>
<TEXT>

Mehmet Ali Yılmaz’ın açtığı davada Bordo - Mavili kulübün haklı bulunması yönetimi rahatlattı. Başkan Özkan Sümer, "Adalet yerini buldu" dedi 
     3.2 trilyon tazminat 
     TRABZONSPOR’da Mehmet Ali Yılmaz’ın açtığı iki ayrı icra davasından biri olan 10 milyon 870 bin 149 dolarlık davaya yapılan itirazın haklı bulunması ve kulübün eski başkanının rakamın yüzde 40’ı kadar da 3 trilyon 200 milyar tazminata çarptırılması sevinçle karşılandı. Küçükçekmece 3. İcra Tetkik Mahkemesi’nin, çekleri keşide eden eski asbaşkan Hikmet Onur ve Mali Sayman Müjdat Aybar’ın imza yetkilerinin bulunmamasını gerekçe göstermesi yönetimi rahatlattı. 
     
     Sırada diğer çek var 
     HUKUK İşleri Sorumlusu Yusuf Reha Alp, "İlk itirazımızın reddedilmesi büyük sıkıntı yaratmıştı. Tedirgindik. Artık mutluyuz. Bu kararı bekliyorduk. Şimdi bu davayı emsal gösterip, diğer çeki de iptal ettireceğiz. 19 milyon 532 bin 582 dolarlık icra takibi için yaptığımız itirazın reddedilmesi üzerine temyize başvuracağız. Sanırım o davada hakim, çeklerin eski yöneticiler tarafından yetkisiz oldukları dönemde imzalandığını atladı. Bunu ispatlayacağız" dedi. 
     
     "Sorunlar bitecek" 
     ALACAKLILAR tarafından sürekli sıkıştırılan Trabzonspor’da bu karar büyük memnunluk yarattı. Başkan Özkan Sümer, "Adalet yerini buldu. Ama hukuk süreci devam ediyor. Sayın Yılmaz ile başka mahkemelerimiz de var. Bu karar doping etkisi yapacak. Ekonomik anlamdaki sorunları ortadan kaldırıp, Trabzonspor’u ayakları üzerine oturttuğumuzda, eski görkemli günleri yeniden yaşayacağız" açıklamasını yaptı. Bu arada Yılmaz’ın bir üst mahkemeye başvuruda bulunacağı öğrenildi. 
     
     Futbolculara uyarı 
     TRABZONSPOR Teknik Direktörü Sadi Tekelioğlu, Kocaelispor maçı için futbolcularını uyardı. Tecrübeli hoca, "Rakibimiz ikinci yarıya çok iyi başladı. İşimiz kolay değil. Maça iyi konsantre olamazsak, istekli, arzulu, savaşçı ruhu sahaya yansıtamazsak, üç puan çıkaramayız. İki tarafın da kaybetmeye tahammülü yok. Çok zevkli, çekişmeli bir karşılaşma olacağını düşünüyorum" diye konuştu. Bu arada, kaptan Hami, 3. Lig takımlarından Trabzon Telekomsporlu futbolculara krampon ve eşofman yardımında bulundu. 
     
     Oktay kritik 
     SAMSUNSPOR maçında sakatlanan Oktay’ın durumu yarın belli olacak. Oynamak istediğini kaydeden golcü futbolcunun sakatlığı sürüyor. Kulüp Doktoru Ahmet Çağlar, "Ağrıları var. Yoğun tedavi uyguluyoruz. Durumu maç günü netleşir" dedi. Bu arada, önceki gün yardımcı antrenör İhsan Derelioğlu’na kızdığı için formasını yere fırlatıp, idmanı terk ettiği iddia edilen Oktay, "Sakatlığımın geçmemesine isyan ettim. Yeleği de protesto amaçlı fırlatmadım. Yanlış anlaşıldım" yorumunu yaptı. 
     


 SPOR 





























</TEXT>
</DOC>
