<DOC>
<DOCNO> 8423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/22/son/sontur10.html </URL>
<DATE> 2001/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Milli mutabakat hükümeti kurulmalı" 
</HEADLINE>
<TEXT>

     DYP Genel Başkanı Tansu Çiller, gelinen noktada uygulanan ekonomik programın çöktüğünün tescil olduğunu belirterek, ''Türkiye, tarihinin en büyük devalüasyonunu yaşıyor'' dedi. 
     Çiller, ekonomi kurmaylarıyla birlikte Parlamento'da düzenlediği basın toplantısında, ekonomiyle ilgili değerlendirmelerde bulundu. 
     Uzun bir süreden beri Türkiye'de devam eden krizler dizisine işaret ettiklerini, bu konuda uyarılarda bulunduklarını anlatan Çiller, Türkiye'nin dış politikada yalnızlaştığını, ekonomide derin bir kriz yaşadığını, demokratik sistemin işleyişinin aksadığını, ayrıca dünyayı ayağı kaldıracak boyutlarda uluslararası kuruluşların iktidarın yolsuzluğuna ilişkin uyarıda bulunduğunu ifade etti. 
     Türkiye'de ''devlet ve siyaset krizi'' anlamına gelecek gelişmelerin yaşandığını belirten Çiller, faizlerin yüzde 7 binleri aştığını, bankaların ödeme yapamadığını, Halk ve Ziraat Bankası gibi güvenilir kurumların ödemeleri kestiğini, ülkenin iktisadi dengelerinin ciddi biçimde bozulduğunu ve tarihinin rekorlarını katladığını söyledi. ''Böyle bir ortamda günlerdir hep itidal diyoruz'' diyen Çiller, ülkede panik olmaması gerektiğini vurgulayarak, ''Ülke hepimizindir. Panikten uzak, sağduyulu bir yaklaşım gerekiyor'' diye konuştu. 
     Bugün yine aynı itidali ve panikten uzak kalınmasının ülke yararına olacağına işaret eden Çiller, şöyle konuştu 
     'Ancak gelinen noktada, bu ekonomik programın çöktüğü tescil edilmiştir. Bir başka deyişle, programın temeli olan ve son güne kadar iktidar liderlerinin millete söz verdiği devalüasyon olmayacak, kur pol itikası çıpadır görüşü çökmüştür. Türkiye, tarihinin en büyük devalüasyonlarından birini yaşamaktadır. Bu devalüasyon yüzde 60'larda gezinmekte, arz ve talep çerçevesinde yukarı çıkması veya aşağı düşmesi mümkün olabilecektir. 
     Burada panikten uzak durulmasında yarar gördüğümü ifade etmek istiyorum. Çünkü, spekülatif sıçramalar zaman içinde belirli bir noktaya gelebilecektir. Ama çok ciddi bir devalüasyonun Türkiye gündemine yerleştiği açıktır. Bununla birlikte hemen arkasından ciddi enflasyon sıçramaları ve herşeyin sil baştan başlayacağı bir dönemin ve bunca yapılan fedakarlıkların hiçbir işe yaramadan, Türkiye'nin önünde fatura olarak durduğunu da görmemiz gerekmektedir.'' 
     Çiller, sözlerini şöyle tamamladı 
     'Bugün böyle zor durumda bir milli mutabakata gitme ihtiyacındayız. Herkesin Meclis'te elini taşın altına sokacağı bir milli mutabakat hükümeti meseleyi devralmalı, bu bilgisizlikle, cehaletle, bu siyasi boşlukla ödetilmek durumunda bırakılan bu yüksek faturayla bunun gidemeyeceği, bunun alternatifsiz olmadığı tescil edilmeli ve siyasetin önü açılmalıdır. Bu milli mutabakat hükümeti, bir seçim hükümeti olarak çalışmalı, alınması gerekli acil önlemleri uluslararası kuruluşlarla diyalogla almalı, yeni bir başlangıcı hazırlamalı, bir siyasi partiler yasası ve seçim yasası değişikliklerini yine bu süreçte gündeme getirmeli ve seçim tarihini tespit ederek mümkün olan en kısa zamanda seçime gitmelidir. Millet yeni bir başlangıç istemektedir.'' 




</TEXT>
</DOC>
