<DOC>
<DOCNO> 17640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/son/sondun09.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs Rum Lideri Klerides "Silahlanmaya devam edeceğiz" 
</HEADLINE>
<TEXT>

     Kıbrıs Rum Yönetimi lideri Glafkos Klerides, Rum-Yunan Ortak Savunma Doktrini çerçevesinde silahlanmaya devam edeceklerini yineledi. 
     Klerides, ''Stavraetos'' adlı örgütün binasının açılış töreninde yaptığı konuşmada, Kıbrıs sorununa barışçıl çözüm bulununcaya kadar silahlanarak, savunmalarını güçlendirmeye devam edeceklerini söyledi. 
     Avrupa Birliği'ne üyelik sürecini ''artan bir iyimserlikle'' sürdürdüklerini ifade eden Klerides, bu sürecin önümüzdeki iki yıl içinde başarıyla tamamlanacağını savundu. 
     Klerides, ''Kıbrıs Elenizmi'nin, Kıbrıs sorununa barışçı yollarla adil, yaşayabilir, BM Güvenlik Konseyi'nin ilgili kararlarına, insan hakları sözleşmelerine, uluslararası hukuka ve üye ülkelerde geçerli olduğu şekilde AB normlarına uyumlu bir çözüm bulunması mücadelesini sürdürdüğünü'' kaydetti. 



</TEXT>
</DOC>
