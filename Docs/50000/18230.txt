<DOC>
<DOCNO> 18230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/son/sontur14.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasta taşıyan ambulans kaza yaptı, 21 günlük bebek öldü... 
</HEADLINE>
<TEXT>

     Bursa'da kalp rahatsızlığı bulunan 21 günlük bebeği hastaneye götüren ambulans kaza yaptı. Kazada hasta bebek öldü, üç kişi yaralandı. 
     Alınan bilgiye göre, aniden rahatsızlanarak ailesi tarafından Ankara Yolu üzerindeki Doruk Tıp Merkezi'ne kaldırılan 21 günlük Tuğba Demir, ''kalpte ritim bozukluğu'' tanısıyla Bursa Çocuk Hastanesi'ne sevk edildi. 
     Bebeği hastaneye götüren Doruk Tıp Merkezi'ne ait, Ruhi Koza yönetimindeki 16 V 0905 plakalı ambulans, Bursa-Ankara karayolunun Şükraniye Kavşağı mevkiinde, aniden önüne çıkan plakası ve sürücüsünün kimliği henüz belirlenemeyen otomobilden kaçmaya çalışırken devrildi. Kazada, bebek Tuğba Demir olay yerinde yaşamını yitirdi, yaralanan bebeğin annesi annesi Esma ve babası İlyas Demir Bursa Devlet Hastanesi'ne, hemşire Fatma Gülle de Doruk Tıp Merkezi'nde tedavi altına alındı. 
     Yaralıların durumlarının iyi olduğu, kazayla ilgili soruşturmanın sürdüğü bildirildi. 
     







</TEXT>
</DOC>
