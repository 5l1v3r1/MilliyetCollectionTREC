<DOC>
<DOCNO> 39719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/dunya/dun01.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kez şov yapamadı 
</HEADLINE>
<TEXT>

     Brüksel Milliyet 

     Yugoslavya eski Devlet Başkanı Slobodan Miloşeviç, Savaş Suçları Mahkemesi’nde ikinci kez yargıç önüne çıktı. Ancak ilk duruşmadaki Miloşeviç’le ikincisindeki arasında hiçbir fark yoktu. Miloşeviç yine mahkemeyi tanımadığını bu nedenle kendisini savunmasına gerek olmadığını söyledi. Mahkemenin tavrı da ilkinde olduğu kadar sertti. Miloşeviç mehkemeye yönelik suçlamalarında "ileri gidince" mikrofonu yargıç Richard May tarafından kesildi. 
     
     Koşullardan şikayetçi 
     Yaklaşık 40 dakika kadar süren duruşmada Miloşeviç tutukluluk koşullarının kötülüğünden şikayet ederken bu durumu haklarının geniş çaplı ihlali olarak tanımladı. Savaş Suçları Mahkemesi’nin yasal olmadığına ilişkin bir sunuş yapmak isteyen Miloşeviç, bu sunuşun yaklaşık 40 dakika süreceğini söyleyince yargıç May, "Bu durumda yazılı olması daha iyi olur" dedi. 
     Mahkeme Başkanı’nı ilk duruşmada mikrofonu keserek konuşmasını engellediği için eleştiren Miloşeviç, "Medeni insanlar gibi iletişim kurmalıyız mikrofonu keserek değil" dedi.Ancak Miloşeviç iddialarını tekrarlamaya ve mahkemeyi siyasi bir araç olarak tanımlamaya başlayınca yargıç May bir kez daha mikrofonu kesti. 
     Hakkında dört konuda suçlama bulunan Miloşeviç’e yönelik olarak üç yeni suçlamanın da hazırlandığı belirtilirken Mahkeme Başkanı May duruşmayı 29 Ekim’e erteledi. 
     



 DÜNYA 











</TEXT>
</DOC>
