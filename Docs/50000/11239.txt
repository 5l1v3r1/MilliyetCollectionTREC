<DOC>
<DOCNO> 11239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/ekonomi/eko02.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis’e Ecevit’le geldi, Özkan ve Bal uğurladı 
</HEADLINE>
<TEXT>

Kemal Derviş TBMM’de yemin ederek, oy dışında milletvekillerinin tüm haklarına sahip oldu 
     GÜNSELİ ÖNAL Ankara 

     TBMM’ndeki yemin törenine katılmak için Hazine’deki görüşmelerine ara verip Başbakanlık’a geçen Devlet Bakanı Kemal Derviş, TBMM’ye Başbakan Bülent Ecevit ile birlikte geldi. Yeminden sonra Başbakan Yardımcısı Hüsamettin Özkan ve Devlet Bakanı Faruk Bal tarafından kapıya kadar uğurlanan Derviş, "Bugün babamın doğum günüydü. Yaşasaydı 100 yaşında olacaktı" dedi. 
     Lacivert takım elbise giyen Derviş, Ecevit ve Özkan’ın arasında girdiği Genel Kurul salonunda, milletvekillerince tebrik edildi. Derviş’i tüm bakanlar ayağa kalkarak kutladı. 
     Ecevit, Derviş’le birlikte en öndeki koltuklara yürüdüğünde Özkan hemen öne geçerek, her zaman oturduğu ve Ecevit’in solunda yer alan koltuğu kaptırmadı. Özkan Derviş’e de eliyle solundaki koltuğu gösterdi. Derviş’in selefi Recep Önal arkasında otururken, kendisinin selefi olan Hikmet Uluğbay yanına gelerek Derviş’i kutladı. 
     
     Ata’ya söz verdi 
     Başbakan Yardımcısı Devlet Bahçeli, koltuğuna geldiğinde Derviş’in yüzüne bakmadı. Bahçeli, Ecevit’i izleyip ayağa kalkan Derviş’e elini uzatmayınca Derviş öylece kaldı ve yerine oturdu. 
     Başbakan Yardımcısı Mesut Yılmaz ise Derviş’i görmezden geldi. Derviş, Azerbaycan Cumhurbaşkanı Aliyev’in kürsüden konuşması oylanırken elini kaldırıp oy kullandı. Ancak gündemle ilgili daha sonra yapılan oylamada bu hataya düşmeyerek elini kaldırmadı. 
     Yemin için kürsüye davet edilen Derviş’in uzun yolu tercih ederek koltukların arkasından dolaşması, "Başkanlık Divanı’na mı çıkacak " endişesi yarattı. Kürsüye gelen Derviş mikrofon henüz açılmadan başladığından yemininin ilk kısmı duyulmadı. Yerine otururken Ecevit, Bahçeli, Yılmaz ve Özkan ile tokalaştı. 
     DSP ve MHP’lilerin alkışladığı Derviş’e ANAP sıralarından cılız alkış geldi. Derviş’in yemin etmesini ABD’den getirdiği Oya Ünlü ile diğer danışmanları da izledi. 
     Derviş, Anıtkabir’i ziyaret edip özel deftere "Mevcut durumun üstesinden gelineceği inancımı huzurunuzda teyit ederim" diye yazdı. 
     
Konsolidasyon da tasfiye de yok’      Ekonomiden sorumlu Devlet Bakanı Kemal Derviş, bankacılık sektöründe konsolidasyonun borçların vadesinin uzatılması da tasfiyenin de söz konusu olmadığını söyledi. 
     Derviş, "Hem kamu bankaları, hem özel bankalarda sorunlar var. Ancak mevcut güvenceler, mevduat güvenceleri tamamen devam edecektir. Aynı zamanda tasfiye falan da yoktur. Konsolidasyon da yoktur. Bankacılık sektörünün daha iyi hizmet verebilmesi için yeniden yapılandırılması için en iyi yolu arıyoruz" dedi. 
     Derviş, Hazine Müsteşarlığı’nda dün sabah yaptığı açıklamada, programın henüz netleşmediğini ve dışarıdan çok ciddi bir destek gerektiğini belirtti. Programı bir bütün olarak açıklamak istediklerini vurgulayan Derviş, "İnşallah çok yakında daha etraflıca, sizlere bilgi vermek durumunda olacağım. O zaman gece yarısı değil de, normal saatler içinde bir yaşama kavuşacağım için ben de çok memnun olacağım" dedi. 
     
     


 EKONOMİ 














</TEXT>
</DOC>
