<DOC>
<DOCNO> 43755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/25/guncel/gun08.html </URL>
<DATE> 2001/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş haccı etkiler mi 
</HEADLINE>
<TEXT>

ÇAPRAZ ATEŞ 
     ASLI ÖKTENER 

     ABD’nin Afganistan’a yönelik operasyonunun, Ortadoğu ülkelerini de kapsayacak bir çatışmaya dönüşmesi olasılığı, karayoluyla hacca gidecek vatandaşları da endişelendirdi Böylesi kritik bir durumda hacca karayoluyla gidiş tehlikeli olur mu Ertelenmesinin dinen sakıncaları var mı Güzargahta yer alan ülkeler, hac için gerekli önlemleri aldılar mı Uzmanlara sorduk. 
     
     Diyanet İşleri Başkanlığı 
Gerekli tedbirler alınacak      Ülkemizden, 2002’de, havayolunun yanı sıra karayolu ile de hac organizasyonu düzenlenecektir. Bakanlıklararası Hac ve Umre Kurulu’nun 14 Ağustos 2001 tarih ve 10 sayılı kararında da belirtildiği üzere, devletin ilgili birimleri ve güzergahtaki diğer ülkelerden alınan bilgiler doğrultusunda, karayolu ile hac yolculuğunun tehlike arz ettiğinin anlaşılması halinde, hacı adaylarının havayolu ile götürülmeleri konusunda gerekli tedbirler alınacaktır. Yurtiçi ve yurtdışı teşkilatımıza bu konuda gerekli talimatlar verilmiştir. 
     
     Kadir Kabakçı Kılıç Turizm 
Bir tehlike yok      Savaş çıkarsa hacca gidiş tehlikeli olur diye bir şey yok. Suudi Arabistan Amerika’ya hava sahasını kullandırmıyor, hac için tedbirlerini aldı. Bu yıl karayoluyla ilk kez hacca gidilecek. Daha önce Suriye ve Irak’taki PKK terörü dolayısıyla hacca gidişlerde karayolu kullanılamıyordu. Bu yıl 10 bin kişi karayoluyla gidecek. İsimler kurayla belirlenecek. Müracaatlar 45 bin kişiyi buldu. Güzergah olarak Suriye - Ürdün - Suudi Arabistan kullanılıyor. Riskli olan bölgeyi yani Irak’ı kullanmıyoruz. Yolculuk dört gün sürebiliyor. Yolculuk sırasında Halep’te Zekeriya Camii, Şam’da Emevi Camii ziyaret edilecek. Ürdün’de durmadan geçilecek. Kayıtlar 10 Ekim’e kadar devam edecek. Gidiş, Ocak ayında başlayacak. Hacca gidiş yolunda tehlikeler tamamen ortadan kalktı. Diyanet İşleri Başkanımız Suriye, Suudi Arabistan ve Ürdün yetkilileri ile bizzat görüştü. 
     
     Doç. Dr. Abdülaziz Bayındır İÜ İlahiyat Fakültesi 
Savaş olursa gidilmez      Tehlike olduğu anda zaten gidilmez. Savaş çıkacağına dair söylentiler var. Savaş çıkarsa zaten Türkiye vatandaşlarını bırakmaz. Irak - İran savaşı varken, Türk hacıları Irak’tan geçerek karayoluyla hacca gidiyorlardı. Savaş devam ediyordu ama, hacılar da bir taraftan gidiyordu. Çünkü, Irak yol güvenliğini sağlayacağına söz vermişti. Hiç bir ülke kendi vatandaşını savaşın içine atmaz. Tehlikede olduğu zaman hacca gitme olayına dinen de izin verilmez. 
     
     Prof. Dr. Salih Akdemir AÜ İlahiyat Fakültesi 
Can, hacdan önemli      İnsan hayatı için tehlike sözkonusu ise hacca gidişi ertelemek gerekir. Hacca gidişin ertelenmesinin dini bir sakıncası da yoktur. Ancak iyi karar verilmesi gerekir, çünkü burada ticari kayıplar olur. Devlet yetkililerinin bu konuda hemen karar vermesi lazım. Savaş, olağanüstü bir durum. Hiç kimse 11 Eylül’de meydana gelen olayı beklemiyordu. Turizmimiz de etkilendi. Şimdi sırada hac var. Bir tehlike varsa bunlara katlanmak doğru olmaz. Dinen, "illa hacca gideceksiniz" diye bir kural yok. Karadan hacca gitmek uzun sürüyor, çok zor ve yorucu. Halkımızın çoğu yanlış yönlendiriliyor. Bazı yerleri ziyaret etmezlerse, "hacları kabul olmayacak" diye düşünüyorlar. Bu durumda hava yolunu kullanmak daha akıllıca olur. Savaş tehdidi sadece Afganistan ile sınırlı değil. Bir çok Ortadoğu ülkesine de sıçrayabilir. Bunu gözardı edemeyiz. Bu dönemde halkımızın temkinli haraket etmesi gerekiyor. Tehlike varsa, ibadetin ertelenmesi önem taşır. Bir insanın canı, hacdan daha önemlidir. Burada Diyanet İşleri Başkanlığı’na büyük görev düşüyor. Tedbir alması gerekiyor. Askeri harekat alanları içinde Suudi Arabistan da var. 
     



 GÜNCEL 























</TEXT>
</DOC>
