<DOC>
<DOCNO> 41572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/son/sondun31.html </URL>
<DATE> 2001/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüm dünya alarma geçti 
</HEADLINE>
<TEXT>

     ABD'ye düzenlenen saldırıların ardından dünya alarma geçti 
     İtalya 
     ABD'deki uçak saldırılarının ardından Roma Fiumicino havaalanında maksimum alarm durumu ilan edildi ve güvenlik önlemleri artırıldı. 
     Fiumicino enformasyon ajansı, bu önlemin, Amerikan ve İsrail havayolu şirketlerine karşı olası terörist saldırıların önlenmesi amacıyla alındığını belirtti. 
     Bu arada, olağanüstü toplanan İtalyan Dışişleri Bakanlığı, kurbanlar arasında İtalyanların bulunup bulunmadığını araştırıyor. 
     İtalya'da bulunan Amerikan askeri üslerinde de güvenlik önlemlerinin artırıldığı bildirildi. 
     ABD'nin Roma Büyükelçiliği personeli de New York ve Washington'daki saldırılar nedeniyle evlerine erken gönderildiği ve büyükelçilikte olağanüstü güvenlik önlemleri alındığı kaydedildi. 
     İtalya Havayolları da Ortadoğu ülkelerine yönelik uçuşları iptal ettiğini açıkladı. 
     
     Yunanistan 
     ABD'nin Atina Büyükelçiliği çevresinde ve Selanik kentindeki Amerikan kuruluşları etrafında da güvenlik önlemleri artırıldı. 
     
     NATO'dan ortak cephe çağrısı 
     NATO Genel Sekreteri George Robertson, ABD'deki saldırılardan sonra İttifak ülkelerini ''terörizm belasına'' karşı ''ortak cephe'' kurmaya çağırdı. 
     NATO Genel Sekreteri George Robertson, ''gerekli olmayan personelin binaları terketmesini ve yarın gelmemesini'' istedi. 
     
     Güney Amerika 
     Meksika Devlet Başkanı Vicente Fox da, saldırıları nefretle kınadığını açıkladı. 
     Bu arada Arjantin'deki ABD Büyükelçiliği yetkilisi Philip Shull, ABD'deki saldırılar nedeniyle Buenos Aires'deki büyükelçilik binasının tahliye edildiğini söyledi. 
     
     Fransa 
     Fransız haber ajansı AFP'ye göre Fransız havayolu şirketleri, New York uçuşlarını iptal ettiklerini açıkladı. 
     Şirketler, şu anda havada olan uçaklarını da geri çektiklerini belirttiler. 
     
     İngiltere 
     ABD'de düzenlenen uçaklı saldırılar ve üst üste meydana gelen patlamalardan sonra İngiltere'de alınan önlemler çerçevesinde, daha önce terörist saldırıya uğrayan Canary Wharf gibi bazı kalabalık iş merkezleri boşaltıldı. 
     Polisin talebi üzerine alınan önlemler kapsamında, çok sayıda işyeri boşaltılırken, Parlamento binası ve Whitehall'daki bazı bakanlıklar ve Londra Borsası'nda çalışanların da tahliyesine başlandı. 
     Bu arada, günlük programını iptal eden İngiltere Başbakanı Tony Blair, bir açıklama yaparak, ABD'nin acısını millet olarak paylaştıklarını belirtti. Blair, ''Terörizm, uygar dünyanın karşısına dikilmiş bir şeytandır. Dünyanın bütün lider demokrasileri biraraya gelip, bu büyük düşmana karşı birlikte mücadele etmelidir'' dedi. 
     ABD'deki uçak saldırılarının ardından, İngiltere Başbakanı Tony Blair'in kabinesini acil toplantıya çağırdığı bildirildi. 
     
     Rusya 
     Öte yandan, Rusya Hava Kuvvetleri, ABD'deki saldırıların ardından Rus hava savunma güçlerinin anti terörist önlemler aldığını bildirdi. 
     Rusya İçişleri Bakanlığı da ülkede ABD'deki saldırıların benzerlerinin meydana gelmesi olasılığına karşı tüm güçlerini alarma geçirdi. 
     
     İsrail 
     İsrail Savunma Bakanı Binyamin Ben Eliezer de ABD'deki benzeri görülmemiş saldırıların ardından, ''radikal İslamcı terörizm'' tehdidini kınadı. 
     Birçok ülke de ABD'ye uçuşlarını iptal ederken, Washington'a gitmekte olan uçaklarını da geri çağırdı. 
     
     Almanya 
     Almanya'daki Amerikan kuruluşlarının korunmasına yönelik önlemler alınmaya başlandığı açıklandı. 
     
     Litvanya 
     Litvanya'daki ABD Büyükelçiliği'nin tahliye edildiği ve kapatıldığı bildirildi. 
     







</TEXT>
</DOC>
