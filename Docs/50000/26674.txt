<DOC>
<DOCNO> 26674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/son/sonspo22.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Ayhan'a karşılık Ümit'i istiyor 
</HEADLINE>
<TEXT>

     Beşiktaş Futbol Takımı Menajeri Sinan Engin, Galatasaray ile akası gündemde olan Ayhan'a da değinerek bu futbolcu için sarı-kırmızılı kulüpten Ümit Davala'yı istediklerini söyledi. 
     Ayhan konusunda henüz net bir gelişme bulunmadığını kaydeden Sinan Engin, ''Bu futbolcumuzun transferi birkaç güne kadar açıklık kazanır. Henüz Galatasaraylı yöneticilerle biraraya gelemedik'' diye konuştu. 
     
     'Ahmet ile parada anlaşıldı' 
     Engin, iç transferde henüz sözleşme imzalamayan Ahmet Dursun ile parasal konuda anlaşmaya vardıklarını, ancak tek sorunun sözleşmenin süresi konusunda yaşandığını söyledi. 
     Sinan Engin, Ahmet Dursun'un menajeri Ahmet Bulut ile gerçekleştirdiği görüşme sonrası yaptığı açıklamada, golcü futbolcuyla aralarında parasal konularda pek pürüzün kalmadığını belirterek, ''Ancak sözleşmesinin süresi konusunda sorun yaşıyoruz. Biz Ahmet ile 3 yıllık sözleşme yapmak taraftarıyız. Ancak o 1 yıllık istiyor. Görüşmelerimiz devam ediyor'' dedi. 
     Beşiktaş Menajeri Sinan Engin, yaptığı yazılı açıklamada da transfer görüşmelerinin çeşitli mekan ve zaman dilimlerinde yapıldığını, ancak gizlilik içinde yürütüldüğünü bildirdi. 
     Futbolcularla topluma açık mekanlarda transfer görüşmesi yaptığı şeklinde eleştiriler bulunduğunu kaydeden Engin, bu eleştirileri üzülerek izlediğini belirtti. 
     Menajer olarak, iyi ve kötü günlerinde futbolcuların yanında bulunma durumunda olduğunu ifade eden Engin, ''Zaman zaman bir ağabey-kardeş, zaman zaman arkadaş, zaman zaman da bir müdür-çalışan ciddiyeti içinde ilişkilerimiz vardır. Birlikte geçirdiğimiz zaman da çoktur. Herkesin gözü önünde transfer görüşmeleri yapılmamaktadır ve bu tür haberlerin bizleri çok üzdüğünü söylemek isterim'' dedi. 






</TEXT>
</DOC>
