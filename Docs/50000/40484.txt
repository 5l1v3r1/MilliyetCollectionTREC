<DOC>
<DOCNO> 40484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/son/sontur07.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türk parasına itibar kazandırma kampanyası okul piyesi gibi" 
</HEADLINE>
<TEXT>

     DYP Genel Başkanı Tansu Çiller, ''Okul piyesi, müsamere gibi yaklaşımlarla Türk Lirasına itibar kazandırmaya çalışan bir hükümet olamaz'' dedi. 
     Çiller, yaptığı yazılı açıklamada, hükümet etmenin ana şartının bilgi, sorumluluk ve gerekli tedbirleri almak olduğunu ifade etti. Çiller, açıklamasında şunları kaydetti 
     ''Okul piyesi, müsamere gibi yaklaşımlarla Türk lirasına itibar kazandırmaya çalışan bir hükümet olamaz, olmamalıdır. İhracatçı, döviz kazancı üzerinde tasarruf edebilme imkanına sahip olmalı, kambiyo borsasında belirlenecek kurlar üzerinden spot veya geleceğe yönelik satış yapabilmelidir. Merkez Bankası da doğal üye olarak müdahale alım ve satımlarını bu borsada ve şeffaf bir şekilde gerçekleştirmelidir. 
     Biz, bilenler olarak, hükümeti temenniden öteye gitmeyen yaklaşımlardan gerçekçi tedbirlere yönlendirme gayreti içerisindeyiz. Çözümleri iyi bilen bir kadro olarak çabamız, hükümeti ülke ve millet yararına olan uygulamalara geçirmek içindir.'' 
     







</TEXT>
</DOC>
