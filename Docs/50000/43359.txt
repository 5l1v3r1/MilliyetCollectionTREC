<DOC>
<DOCNO> 43359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/spor/ysenay.html </URL>
<DATE> 2001/09/21/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Komple takım 
</HEADLINE>
<TEXT>

     Fenerbahçe’nin, Barcelona önündeki çaresizliği her Sarı - Lacivertli’yi "bu yıl işler galiba kötüye gidecek" endişesine yönlendirdi sanırım... Çünkü mantıklı ve futbolu iyi bilen arkadaşlarımın nükteyle karışık sorularının çokluğundan ben bu anlamı çıkardım doğrusu... 
     Mustafa Denizli’nin geçen yılki toplama transferlerle geçirdiği sezondaki beklenmeyen yenilgilere kimse bozulmuyor, tam aksine "bu on birin toparlanması en az bir yıl sürer" görüşüyle takip ediyorlardı takımlarının ligdeki "seyir defterini" ... Bu sağlıklı görüşlerle yoluna devam eden Mustafa hoca da, çalışma özverisi gösteriyor, kendisini tembel bulanları sabahın ilk saatlerinde başlayıp, gece karanlığında sona eren idmanlarla utandırıyordu.. "Gece kuşu" zannedenlere de Samandıra’da yatıp, kalkarak gereken cevapları konuşmadan veriyordu... Sonunda ne oldu birçok şom ağızlının ve kirli kalemin yerli yersiz sataşmalarına rağmen Fenerbahçe yolun sonunda şampiyonluk kordonunu alnının akıyla göğüslemesini bildi. 
     
     Bu yıl ise işler farklı... Fenerbahçe taraftarı sahada tıkır tıkır futbol oynayan, attığı gol kadar futbol estetiği de olan, sahada güçlü olduğu kadar sonsuz bir arzuyla oynayan komple on birini arıyor haklı olarak... Ogün bu yıl Fenerbahçe kulübesinde eşofmanıyla takımının mecbur olduğu anları beklemelidir hocaları ile... Çünkü Fener’de büyük oyunlar oynamış, ancak yorulmuştur bu mesleğin türlü çeşitli cenderelerinde yaşadıktan sonra... Tabii bazı taktik gereği derbilerde forma giyer. Ama söylemek istediğimiz bu büyük futbolcudan devamlılık beklemenin "hayal" olduğudur. Ogün’ün yeri hiç tartışmasız Hakan Bayraktar’ındır. Üstün tekniğe sahip bu futbolcu Gaziantep’te çok şey ispat etmiştir Türk sporseverine... Ancak onu kazanmak için sürekli oynatmak gerekmektedir. Ya Oktay da öyle değil mi Onun ne karatta bir oyuncu olduğunu Milli Takım’daki hocası Denizli’den daha iyi kim bilebilir ki Ama Oktay’ı da eşofman içinde tutarak kazanmak mümkün değildir. Uç bölgede çırpınan Serhat’ın yalnızlığına getirilecek tek çare yine Oktay’dır. Ama bu ikiliyi kazanana kadar ısrarla oynatmak şarttır. Yoksa bir - iki 90 dakika sonra "İşte Hakan - İşte Oktay" diyerek, on biri bozmak Denizli’nin kendi işini baltalamaktan başka bir işe yaramaz. 
     Evet, Fenerbahçe’de artık kim nerede oynayacağının garantisini son antrenman sonrası kolayca bilebilmelidir. Çünkü oturmuş on birler ancak birbirleriyle saha içi beraberliğinin diyaloğunda kolay kurulabilir... Ve ortaya da herkesin imrendiği "komple bir takım" eskizleri ancak böyle çıkabilir... 
     



 SPOR 




























</TEXT>
</DOC>
