<DOC>
<DOCNO> 24897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/spor/spo03.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın’a açık davet 
</HEADLINE>
<TEXT>

Başkan Faruk Süren, "Mart ayına kadar beklemesin, gelecekse hemen gelsin" dedi ve ekledi "Gelmeyecekse de Mehmet Cansun’a yol versin" 
     HALİL ÖZER 

     GALATASARAY’ın geleneksel pilav gününde kongre konuşuldu. İsimleri başkan adayları arasında geçen İzzettin Doğan ile Mehmet Cansun’un da katıldığı pilav gününde Faruk Süren, çarpıcı açıklamalar yaptı. Süren, Özhan Canaydın’a çağrıda bulunarak, "Mart ayına kadar beklemesine gerek yok. Gelecekse hemen gelsin. Gelmeyecekse de Cansun’a yol versin" ifadelerini kullandı. 
     FARUK Süren, kendisinin kesinlikle aday olmayacağını da vurguladı ve "Eğer adaylığımı koymayı düşünseydim neden kongre kararı alayım İnsan biraz sırtının sıvazlanmasını istiyor. Ama biz bunu görmedik" diye konuştu. Başkan Süren, "Aziz Yıldırım için tek kupadan sonra insanlar sokaklara döküldü. Siz ise eleştirildiniz" görüşüne, "Bunun yorumunu kamuoyuna bırakıyorum" dedi. 
     CAMİANIN önde gelen isimlerinden İnan Kıraç ise, kongre kararının hukuka aykırı olduğunu ileri sürdü. Kıraç, "Kongre için başkanın ya da 7 üyenin istifa etmesi gerekirdi. Eğer kongrede bu yönetimden bir isim gelecekse en iyisi Faruk Süren’in Mart ayına kadar kalmasıdır. Ama bu kulübe bir Derviş bulunması da şarttır. Ayrıca Canaydın da Mart ayını beklememeli" diye konuştu. 
     PİLAV gününde Süren’le başbaşa bir konuşma yapan Cansun ise ısrarlı sorulara karşın açıklama yapmaktan kaçındı. Doğan, adaylığı konusunda bir oluşum bulunduğunu belirtti ve "Ama önce kulübün durumunu incelemem gerekiyor" dedi. Bu arada adaylığı düşünen Cem Uzan’ın dondurulan üyeliği için başvurduğu mahkeme, bir kaç gün içinde karar verecek. 
     
Transfere devam      GALATASARAY’da yönetimdeki kriz, transfer çalışmalarını da etkiledi. Mehmet Cansun ile aralarında gerginlik bulunan Futbol Şube Sorumluları Ali Dürüst ile Burak Elmas’ın şu ana kadar hiçbir çalışmada yer almadıkları belirtildi. Bu arada Başkan Faruk Süren’in yakından ilgilendiği Kolombiyalı kaleci Mondragon’un önümüzdeki günlerde İstanbul’a gelmesi bekleniyor. Hagi de kendi yerine Belçika’nın Anderlecht takımında oynayan Stoico’yu önerdi. 
     



 SPOR 

























</TEXT>
</DOC>
