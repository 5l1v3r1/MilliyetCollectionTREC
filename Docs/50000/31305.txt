<DOC>
<DOCNO> 31305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/10/son/sondun15.html </URL>
<DATE> 2001/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'da otoyol mafyası yine bir gurbetçi aileyi hedef seçti 
</HEADLINE>
<TEXT>

     Bulgaristan'dan transit geçiş yapan yabancıların korkulu rüyası olan otoyol mafyası, yine bir Türk gurbetçi ailesini hedef seçti. 
     İznini geçirmek üzere Almanya'dan Türkiye'ye gelmek isteyen Uludağ ailesi, Bulgaristan'da E-5 karayolu İhtiman bölgesinde otoyol mafyası üyelerinin saldırısına uğradı. 
     Polis kıyafetli soyguncular, Mehmet Uludağ'ın kullandığı Mercedes marka otomobili kontrol yapıyormuş gibi durdurdu. Soyguncular, Mehmet Uludağ'ı, eşi Perihan ile çocukları Fatma, Cevat ve Halil'i silah zoruyla arabadan indirerek, kelepçe takmak istediler. Soygunculara direnen ve birinin maskesini çıkarmayı başaran Mehmet Uludağ, mafya üyeleri tarafından kurşun yağmuruna tutuldu. Uludağ, vücuduna isabet eden 8 kurşunla ağır yaralanırken, paniğe kapılan soyguncular kaçtı. Ağır yaralı olarak İhtiman devlet hastanesine kaldırılan Mehmet Uludağ, doktorlar tarafından mucize eseri hayata döndürüldü. Bulgar polisi, olayla ilgili soruşturmanın sürdürüldüğünü ve soyguncuların yakalanması için operasyonlara başlandığını açıkladı. 







</TEXT>
</DOC>
