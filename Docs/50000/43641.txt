<DOC>
<DOCNO> 43641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/23/yasam/yas01.html </URL>
<DATE> 2001/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
O artık benim Sezer babam’ 
</HEADLINE>
<TEXT>

Timuçin Özkan, parasızlık yüzünden bıraktığı okul sıralarına Babam siz olun’ diye mektup yazdığı Cumhurbaşkanı sayesinde döndü... 
     SİBEL KAHRAMAN ŞEN İstanbul 

     Timuçin Özkan henüz 16 yaşında... Ancak o, taşın sert, ateşin sıcak olduğunu’ çok genç yaşta öğrenmek zorunda kalanlardan biri... Daha 20 günlük bebekken, anne ve babasını bir trafik kazasında kaybetti. Akrabaları olmadığı için bir başına kalan Timuçin’e komşusu Sebahat Durak kucak açtı. Durak, bu yaşına kadar fakir olduğu için kendisine bağlanan parayla büyütüp, okuttu. 90 yaşına gelen Durak, son krizden sonra, artık Timuçin'in ihtiyaçlarına yetişemez oldu. 
     İlköğrenimini tamamlayan Timuçin, bu nedenle okula devam edemedi. Geçimini sağlayabilmek için bir çaycıda işe başladı. Ancak içindeki okuma özlemi her geçen gün arttı. Çaldığı tüm kapılar yüzüne kapandı ama o yılmadı... 
     
     15 gün sonra... 
     Ve Timuçin son bir çare olarak, Cumhurbaşkanı Ahmet Necdet Sezer’e bir mektup yazdı yardım istedi. "Benim babam yok. Babam olun ve beni okutun" diyen Timuçin’e 15 gün sonra yanıt geldi. İstanbul Milli Eğitim Müdürlüğü’ne verilen talimatla, Timuçin'in yatılı bir okula kaydının yapılması istendi... 
     Cumhurbaşkanlığı Genel Sekreter Yardımcısı Bülent Serim imzalı, "Yatılı bir okula yerleştirme isteğinizi içeren başvurunuz Milli Eğitim Müdürlüğü ve İstanbul Valiliği'ne bildirildi" şeklindeki yazıyı alan Timuçun, hiç vakit kaybetmeden İl Milli Eğitim Müdürü Ömer Balıbey'in yanına gitti. 
     
     Şimdi okullu oldu 
     Balıbey, önceki gün Timuçin’i Gültepe Endüstri Meslek Lisesi’ne götürerek, Elektronik Bölümü’ne kaydını yaptırdı. Timuçin'in velisi ise okulun müdürü İsmail Solak oldu. Timuçin’i okul arkadaşları ile tanıştıran Balıbey, tüm masraflarının da devlet tarafından karşılanacağını söyledi. 
     Balıbey, büyük mutluluk yaşayan genci, Profilo Anadolu Meslek Lisesi'ndeki yatakhanesine de kendisi yerleştirdi. 
     Mutluluktan uçan Timuçin, "Babam bana sahip çıktı. Ben de başarılı bir öğrenci olacağım. Babam Sezer’in sayesinde okuyabileceğim. İyi bir vatandaş olmak için her şeyi yapacağım" diye konuştu. 
     Timuçin, "Sezer’e mektup yazmak nereden aklına geldi " sorusuna ise şu yanıtı verdi "Televizyonda Cumhurbaşkanımızı görüyordum. Çok yumuşak bir yüzü var. Beni geri çevirmeyeceğine inanıyordum. Arkadaşlarım, Mektubunu okumaz bile’ diyerek benimle dalga geçtiler ama ben okuyacağını biliyordum." 
     



 YAŞAM 















</TEXT>
</DOC>
