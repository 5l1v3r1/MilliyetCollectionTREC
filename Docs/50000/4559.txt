<DOC>
<DOCNO> 4559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/30/guncel/gun01.html </URL>
<DATE> 2001/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Foto Kıraç sunar 
</HEADLINE>
<TEXT>

Koç Holding'deki başkanvekilliği görevinden emekli olduktan sonra kendisini internete adayan Can Kıraç pekçok ünlü ismi fotomontajla adeta baştan yarattı.. 
     EYLEM TÜRK 

     Vaktinin çoğunu internette hazırladığı kişisel sayfasına harcayan Koç Holding Yönetim Kurulu eski Başkanvekili Can Kıraç, ünlü işadamları, politikacılar ve sanatçıları fotomontajla karikatürize ediyor. İnternet dünyasındaki gelişmelerin kendisini çok etkilediğini söyleyen Kıraç, "Amacım, benim siteme ilgi gösterecek olanlarla yazılarımı ve fotomontajlarımı paylaşmak, görüş ve eleştirilerini öğrenerek, kendimi yönlendirmek" diyor. 
     
Herkesten hoşgörü bekliyor      "On yılı aşan bir süredir, yazılar yazarak, konuşmacı olarak ve fotomontaj üreterek, 41 yıllık iş hayatımı yeni bir alana taşımış bulunuyorum" diyen Kıraç, sitesinin açılış sayfasında sözlerine şöyle devam ediyor "Fotomontaj çalışmalarım, olaylara şakayla yaklaşma olanağı verdiği için, düşüncelerimi ifade etme anlayışıma uygun düşüyor. Fotomontajlarımın hoşgörüyle algılanmasını diliyorum. Ayrıca, çeşitli konulara eğilerek, okuyuculara değişik olaylar hakkında bilgi sunmayı arzuluyorum." 
     
Biyonik adam Rahmi Koç      Kıraç, uzun yıllar profesyonel yöneticiliğini yaptığı Koç Holding'in Başkanı Rahmi Koç'u fotomontajla biyonik adama, Başbakan Bülent Ecevit'i de XIV. Louis'e çevirmiş. Aynı bölümde, Süleyman Demirel'den Güler Sabancı'ya, Levent Kırca'dan Banu Alkan'a kadar onlarca ünlünün fotomontajlı görüntüleri bulunuyor. 
     Can Kıraç'ın kişisel internet sayfasında, fotomontajların yanı sıra "Yaşam Öyküsü", "Yazılar", "Röportajlar", "Vehbi Koç'lu Yıllar", "Yaşanmış Olaylar", "Mutluluk Paylaşmaktır" bölümleri de yer alıyor. "www.cankirac.com" adresindeki sitede Kıraç ve ailesine ait fotoğraflar da yer alıyor. 
     


 GÜNCEL 
























</TEXT>
</DOC>
