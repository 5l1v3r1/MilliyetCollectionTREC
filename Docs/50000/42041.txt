<DOC>
<DOCNO> 42041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/ekonomi/eko07a.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu Avrupa, satın alma gücünde Türkiye’yi geçti 
</HEADLINE>
<TEXT>

Türkiye’nin satın alma gücü açısından 6 bin 300 dolarlık kişi başına milli geliri, Polonya, Macaristan ve Çek Cumhuriyeti’nin altında kaldı 
     ANKARA ANKA 

     OECD, cari kurlardan 3 bin dolar düzeyinde hesaplanan Türkiye’deki kişi başına düşen milli geliri, satın alma gücü paritesine göre 6 bin 300 dolar olarak hesapladı. 
     OECD’nin, ABD’de 100 birime alınabilecek "mal ve hizmetlerden" oluşan bir sepetin diğer ülkelerde kaç birime alınabileceğini dikkate alarak hesapladığı satın alma gücü paritesine göre 2000 yılında Türkiye’de 272 bin 873 liralık bir satın alma gücü, ABD’de 1 dolarlık bir satın alma gücüne denk geliyor. 
     
     En zengin Lüksemburg 
     OECD ülkeleri arasında satın alma gücü paritesine göre en yüksek kişi başına gelire 45 bin dolarla Lüksemburg sahip. Lüksemburg ile Türkiye arasında altı katlık bir fark oluştu. İkinci sırada ise 36 bin dolarlık kişi başına gelirde ABD yer aldı. Piyasa ekonomisine geçiş döneminde önemli ekonomik sorunlar yaşayan birçok ülke de Türkiye’yi geride bıraktı. Polonya satın alma gücü paritesine göre 9 bin 300 dolarlık, Slovakya 11 bin 400 dolarlık, Macaristan 12 bin 200 dolarlık, Çek Cumhuriyeti 14 bin dolarlık kişi başına gelirle Türkiye’yi geçti. 
     OECD’nin satın alma gücü paritesine göre yaptığı hesaplamalara göre Türkiye 30 OECD üyesi ülke arasında 12’nci konumda bulunuyor. Cari kurlarla 198 milyar dolar olarak hesaplanan Türkiye’nin 2000 yılı gayri safi yurt içi hasılası, satın alma gücü paritesine göre ise 455.5 milyar doları buluyor. 
     



 EKONOMİ 




















</TEXT>
</DOC>
