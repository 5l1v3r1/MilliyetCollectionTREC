<DOC>
<DOCNO> 15001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/son/sontur16.html </URL>
<DATE> 2001/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'ten, "Hükümet istifa" sloganlarına yanıt 
</HEADLINE>
<TEXT>

     Başbakan Bülent Ecevit, ''Hükümet istifa'' sloganı haykıranların, bu hükümetin yerine nasıl bir hükümet düşündüklerini de belirtmeleri gerektiğini söyledi. 
     Başbakan Ecevit, Linn ile görüşmesinin ardından Başbakanlık Merkez Binası'ndan ayrılırken gazetecilere açıklamalarda bulundu. 
     Linn ile çok sıcak, dostane, yapıcı bir görüşme yaptıklarını belirten Ecevit, ''Linn, Dünya Bankası'nın güçlüklerle dolu dönemimizde bize her zaman yardımcı olma kararında olduğunu belirtti. Sayın Linn'in verdiği bilgilerden, ayrıca IMF'nin, G-7'lerin, yani gelişmiş zengin ülkelerin, Türkiye'ye bu zor dönemde yardıma hazır oldukları izlenimini edindim'' dedi. 
     Dünya Bankası'nın ekonomik sorunların yanı sıra, sosyal sorunlara da çok ağırlık verdiğini ifade eden Ecevit, Linn'e, Türkiye'nin içinden geçmekte olduğu ekonomik sorunun sosyal ve işsizlik sorunlarını ağırlaştırdığını söylediğini kaydetti. 
     Ecevit, ''Sokaklarda gösteriler var. Esnafa vereceğiniz bir mesaj var mı '' sorusuna karşılılık da, ''Esnafın bazı sıkıntıları olduğu kesin. Bu program hazırlandıktan sonra, yani önümüzdeki haftadan sonra kaynak sorununu, özellikle iç kaynak sorunu ele alacağız. Tabii iç kaynak sorununu çözerken, esnaf ve sanatkarlar ve işçilerin kamu görevlilerinin de sorunlarıyla daha ilgili şekilde ilgilenme olanağı bulacağız'' dedi. 
     ''Esnaf eylemi Başbakanlığa kadar taşındı. Esnaf 'hükümet istifa' sloganı atıyor. Değerlendirmeniz nedir '' sorusuna da Ecevit, '''Hükümet istifa' sloganı haykıranların bu hükümetin yerine nasıl bir hükümet düşündüklerini de belirtmeleri gerekir. Bildiğim kadar şu sırada başka bir hükümet olanağı yoktur. Biz de bu konumumuzu çok sorumluca değerlendiriyoruz ve değerlendirme kararlılığındayız'' yanıtını verdi. 
     
     



</TEXT>
</DOC>
