<DOC>
<DOCNO> 32795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/spor/spo03.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen'e hapis 
</HEADLINE>
<TEXT>

G.Saray, yıldız oyuncunun Florya’ya taşınmasına karar verdi. Böylece özel hayatı düzene girecek, sadece futbolu düşünmesi sağlanacak, performansı da artacak 
     HALİL ÖZER 

     Kontrole alınacak 
     SARI - Kırmızılı yönetim, ligde ve Şampiyonlar Ligi’ndeki en büyük kozlarından biri olan Sergen’den istediği verimi alabilmek için kolları sıvadı. Teknik Direktör Mircea Lucescu’nun da onayını alan yöneticiler, milli futbolcunun Almanya kampının ardından Florya’ya taşınmasını sağlayacak. Sergen, burada adeta hapis hayatı yaşayacak, tüm yaşantısı kontrol altında tutulacak. 
     
     Bir yıl sürecek 
     TESİSLERDE inzivaya çekilecek olan Sergen, bir yıl boyunca sadece futbola konsantre olacak. Yıldız oyuncunun da Florya’ya taşınmaya sıcak baktığı, "Yeni sezonda sadece futbolumla adımdan söz ettirmek istiyorum. Galatasaray kapıları bana ikinci kez açıldı. Bunu iyi değerlendirmeliyim. Eski performansımı yakalamayı hedefliyorum. Bana güvenenleri mahçup etmeyeceğim" dediği öğrenildi. 
     
     Gözcü tutulacak 
     SERGEN’e gözcü olarak da kulüpte çalışan Ökkeş Polat görevlendirilecek. Polat, hem milli futbolcuyu adım adım takip edecek, hem de her türlü sıkıntısıyla ilgilenecek. Bir yıllık süreçte Sergen’in performansı yakından izlenip, gelişmeler ve değişimler değerlendirilecek. Lucescu, "Formda bir Sergen’e çok ihtiyacımız var. Umarım bu şansı iyi değerlendirir" diye konuştu. 
     
Şaşmaz şaşırttı      GALATASARAY yönetiminde bulunduğu dönemde Cem Şaşmaz’ın "Element" adlı bir şirket kurup, kulübün planlama, üretim, stok ve Türkiye çapında bayi ağının oluşması konusundaki çalışmaları buradan yürüttüğü ortaya çıktı. Perde arkasında kalmayı tercih eden Şaşmaz, şirket yönetimini de Cenk Metin Tezerdi’ye bırakıp, işi kılıfına uydurdu. 
     7 Ağustos 2000 yılında faaliyete geçen şirket internet üzerinden de "www.gsmegastore.com" adresinden işleri yürütüyor. Tezerdi dışında şirketin sahibi olarak Bedriye Şaşmaz’la birlikte yönetimde yer almasına rağmen Cem Şaşmaz’ın ismi gözüküyor. Şaşmaz, yöneticilik yaparken, aynı zamanda şirketi vasıtasıyla kulübün işlerini de yürütmüş. 
     
Galatasaray yine aksadı 1 - 1Almanya’daki ikinci hazırlık maçında da iyi bir futbol ortaya koyamadı, Polonya’nın Pogon takımı ile berabere kaldı 
     GALATASARAY, Almanya’daki ikinci hazırlık maçında da beklenen futbolunu sergileyemedi ve Polonya’nın lig ikincisi Pogon ile 1-1 berabere kaldı. 4. dakikada Ümit Karan’ın attığı golle öne geçen Sarı-Kırmızılılar savunmada büyük gedikler verdi. Cim-Bom ikinci yarıda Diokowic’in golüne engel olamadı. Galatasaray bu sonuçla üç takımın mücadele ettiği TT Turnuvası’nda sonuncu oldu. 
     
     Maçın karnesi 
     HAKEMLER Wolker Welzel , Ralf Hegen , Roberts Tübingen 
     GALATASARAY Kerem Mehmet Dk.46 - Perez Emrah Dk.46 , Emre Vedat Dk.46 , B.Bülent , Hakan Faruk Dk.46 - Ümit Davala Sabri Dk.85 , Suat Bülent Akın Dk.46 Ufuk Dk.72 , Ergün , Hasan Vittoria Dk.46 - Serkan , Ümit Karan Arif Dk.46 
     POGON Szyowski - Skrzypek , Wegrzyn , Stolarczyk , Dubiela Dymkowski Dk.54 , Bednarz Pitrowski Dk.78 , Dzwigaza Hakan Dk.74 , Diokowic , Bilinski , Podbrozny Gökmen Dk. 68 , Kaczorowski Pokzadowski Dk.73 
     GOLLER Ümit Karan Dk.5, Diokowic Dk.46, 
     SARI KARTLAR Ümit Davala, Wegrzyn, Diokowic 
     
Bierhoff’a takipFutbol şube sorumlularından Albayrak, Alman oyuncunun transfer çalışmalarını doğruladı 
     MİLAN Teknik Direktörü Fatih Terim’in yönetime önerdiği Bierhoff ile Boban’ın transferi konusunda Teknik Direktör Lucescu’dan rapor alınacak. Mehmet Cansun’un, "Milan’dan oyuncu istemedim" açıklamasına rağmen, futbol şube sorumlularından Abdurrahim Albayrak, Terim’den Milano’ya gitmeden önce söz aldıklarını söyledi. 
     ALBAYRAK, "Boban belki zor. Ama Bierhoff’un transferi olabilir. Fatih hocamız bu konuda her türlü kolaylığı göstereceğine dair söz verdi. Bu konuyu yönetimde de görüştük. Lucescu’dan bu konuda rapor alacağız. Daha sonra toplanıp, kesin kararımızı vereceğiz" dedi. Bu arada Alman futbolcu Bierhoff’un Marsilya ile görüştüğü de bildirildi. 
     
Cansun’dan bakan turuSarı - Kırmızılı kulübün başkanı, dün Başkent’te önce Fikret Ünlü, ardından da Sümer Oral’la bir araya geldi 
     NECMİ KEPÇETUTAN 

     GALATASARAY Başkanı Mehmet Cansun, dün Spordan Sorumlu Devlet Bakanı Fikret Ünlü ve Maliye Bakanı Sümer Oral’ı ziyaret etti. Cansun, "Halkbank ve Ziraat Bankası’nda kapattığımız kredilerin evrakları için geldim. Dokuz ayda tüm borçları kapatır, Alp Yalman ve Faruk Süren çekişmesinden sonraki birlikteliği sağlar ve spotif başarıyı yukarı taşırsam yeniden aday olurum" dedi. 
     FENERBAHÇE ve Beşiktaş’ı da ziyaret edeceğini hatırlatan Başkan Cansun, transferdeki gelişmelere de değindi. Jardel’e Porto, Valencia, Hamburg ve Marsilya’nın talip olduğunu söyleyen Mehmet Cansun, "Yabancı sayımız arttı. Marsilya’ya giderse daha çok para alırız" diye konuştu. Cansun, naklen yayın için de, "Kur farklılığı problem değil. Zannediyorum Fenerbahçe de anlaşmak üzere" açıklamasını yaptı. 
     
Süren’le el ele      GALATASARAY’da Faruk Süren’in, Sportif A.Ş.’nin yönetim kurulu başkanlığını en az altı ay sürdüreceği bildirildi. Süren sadece istifası ve şirket genel kurulunun çoğunluğunun istemesi halinde yapılacak kongreyle görevden alınabilecek. Ancak AIG’in, Süren’in bu görevi üstlenmesinden son derece memnun olduğu, Sarı - Kırmızılı yönetimin de en az altı aylık dönemde kendisinin devam etmesine sıcak baktığı ifade edildi. 
     
Cim-Bom’a Arnavut rakip      ŞAMPİYONLAR Ligi 2. ön eleme turunda Galatasaray’ın rakibi Vllaznia Shoukhder oldu. Arnavut ekibi ilk maçta 2-1 yenildiği İzlanda temsilcisi KR Reykjavik’i sahasında 1-0 mağlup ederek, 1. ön eleme turunu geçti. Cim-Bom, Vllaznia ile ilk maçı 25 Temmuz’da İstanbul’da, rövanşı ise 1 Ağustos’ta Arnavutluk’ta oynayacak. Bu arada Fenerbahçe ve eğer turu geçerse Galatasaray’ın 3. ön elemedeki rakibi yarın İsviçre’de düzenlenecek kura çekimiyle belli olacak. 
     
Jardel Gitmiyorum      MARSİLYA’ya transferi için ikna edilmeye çalışılan Brezilyalı futbolcu Mario Jardel internetteki bir spor sitesine yaptığı açıklamada, Fransız kulübüne gitmeyeceğini bildirdi. Kolombiya’ya giden Mete Razlıklı ise resti çekip, "UEFA’ya Şampiyonlar Ligi listesi vereceğiz. Eğer Marsilya’ya imzayı atmazsan, ismini listeye yazacağız" diye konuştu. 
     
Sistem belirsiz      GALATASARAY Teknik Direktörü Lucescu, yeni uygulayacağı sistem konusunda kararsızlık yaşıyor. Rumen hoca, 4-4-2 sistemiyle büyük başarılara imza atan Sarı - Kırmızılı takıma 3-5-2 sistemini de monte etmeye çalışıyor. Kararsız kalan Lucescu’nun rakibe göre oyun kurgusunu belirlemeyi düşündüğü bildirildi. 
     
Yöneticiler garanti verdi      ALMANYA kampına gelen Abdurrahim Albayrak ve Tuncer Hunca, Sarı - Kırmızılı futbolculara alacakları konusunda garanti verdiler. İstanbul’a dönüşte paraların ödeneceğini söyleyen iki yönetici, Teknik Direktör Lucescu ile de görüşüp, kamp çalışmaları hakkında bilgi aldılar. 
     
Ümit Karan rahatladı      BAŞKAN Mehmet Cansun, Ümit Karan’ın belgelerini cuma gününe kadar UEFA’ya bildireceklerini söyledi. Cansun, "Bu iş bitti. Sırada Jardel’in transferi var" dedi. Ümit Karan ise, "Henüz yönetim bana resmi bir açıklama yapmadı. Gelişmeleri dikkatle izliyorum. Ancak üzerimden büyük bir yük kalktı" diye konuştu. 
     



 SPOR 
























</TEXT>
</DOC>
