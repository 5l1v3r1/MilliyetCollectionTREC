<DOC>
<DOCNO> 7189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/son/sondun01.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcılık Clinton hakkında soruşturma açtı 
</HEADLINE>
<TEXT>

     ABD federal savcılığı, görevden ayrıldığı gün yayınladığı bir kararnameyle ileri derecede yolsuzluktan suçlanan bir işadamını affeden eski başkan Bill Clinton hakkında soruşturma açtı. 
     Federal savcı Mary Jo White’ın, dolar milyarderi işadamı Marc Rich’in eski eşi Denise’in, Clinton’ın Demokrat partisiyle Clinton kütüphanesine yasadışı şekilde toplam 1.5 milyon dolar bağışlamasıyla af arasında bağlantı bulunup bulunmadığını araştıracağı açıklandı. 
     Savcının böyle bir bağlantı belirlemesi halinde ise Clinton hakkında cezai dava açılıp açılamayacağı konusunda hukukçular ikiye bölündü. Demokrat ağırlıklı hukukçular, başkanların af yetkisinin sınırsız olduğunu savunurken, bazı adli uzmanlar, suç işlediğinin tespit edilmesi durumunda eski başkanın yargılanabileceğini ifade ediyor. 
     1983 yılından bu yana kaçak olarak İsviçre’de yaşayan Marc Rich, 48 milyon dolarlık vergi kaçakçılığı, yolsuzluk ve İran ile yasadışı petrol ticareti yapmakla suçlanıyor. Cumhuriyetçi Parti’nin ileri gelenleri, Clinton’ın Rich’i maddi çıkar karşılığı affettiğini öne sürüyor. 
     Clinton’ın Rich’i affetmesine ilişkin Kongre de soruşturma başlatmıştı. Cumhuriyetçi Parti’nin önde gelen isimlerinden senatör Arlen Specter, Clinton’ın Kongre tarafından geçmişe yönelik olarak görevden alınmasının önünde anayasal engel bulunmadığını söylemişti. 
     




</TEXT>
</DOC>
