<DOC>
<DOCNO> 6143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/son/sontur11.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi af yasasıyla ilgili 12 başvuruyu daha esastan görüşecek 
</HEADLINE>
<TEXT>

     Anayasa Mahkemesi, şartla salıverilme ve cezaların ertelenmesine ilişkin yasanın kapsam dışında bıraktığı bazı maddelerin iptali istemiyle yerel mahkemelerden gelen başvurulardan 12'sinin daha esasına geçilmesine karar verirken, 4'ünü dosyadaki eksiklik nedeniyle iade etti. 
     Anayasa Mahkemesi heyeti, bu sabah yaptığı toplantıda, konuya ilişkin olarak 16 yerel mahkemeden gelen başvuruların ilk incelemesini tamamladı. Mahkeme, bu başvurulardan 12'sinde herhangi bir eksiklik tespit etmeyerek esastan görüşülmesini kararlaştırırken, 4'ünü dosyadaki eksiklik nedeniyle başvuruyu yapan mahkemeye iade etti. 
     Anayasa Mahkemesi'nin esastan görüşülmesine karar verdiği ve 4616 sayılı şartla salıverilme ve cezaların ertelenmesine ilişkin yasanın kapsamı dışında bırakılan maddeler arasında, Türk Ceza Kanunu'nun ''memurun, sanığın cürmünü söyletmek için işkence ve kötü muamele yapmasını'' düzenleyen 243'üncü maddesi de bulunuyor. Bu maddeye yönelik olarak iki ayrı yerel mahkemeden gelen başvuru incelenerek, esasa geçilmesine karar verildi. Yüksek Mahkeme, eğer bu maddenin kapsam dışında bırakılmasını Anayasa'ya aykırı bulur ve iptal ederse, 23 Nisan 1999 tarihinden önce işkence suçundan mahkum olan veya davaları sürenler yasadan yararlanmış olacak. 
     Anayasa Mahkemesi'nin esastan görüşülmesine karar verdiği fiiller arasında ''sahtecilik, dolandırıcılık, hileli iflas, ırza geçme, görevi kötüye kullanma'' suçları da bulunuyor. 
     Yüksek Mahkeme'nin esastan görüşeceği maddelerden birisini de TCK'nın ''taksirle tehlikeye sebebiyet verme'' fiilini düzenleyen 383'üncü maddesi oluşturuyor. Bu madde, mesleğin gerektirdiği gerekli özen ve dikkati göstermeyerek tehlikeye yol açmak ve bu nedenle ölüme sebebiyet verme fiillerine verilen cezaları düzenliyor. 
     Anayasa Mahkemesi'ne, yasanın yürürlüğe girdiği 22 Aralık 2000 tarihinden bugüne kadar, yasanın kapsam dışında bıraktığı maddelere ilişkin olarak yerel mahkemelerden iptal istemiyle yaklaşık 70 başvuru yapıldı. Bunlardan 43'ünün ilk incelemesini tamamlayan Yüksek Mahkeme,toplam 24 başvuruyu esastan görüşmeye karar verirken, 18'ini dosyadaki eksiklik nedeniyle ilgili yerel mahkemelere iade etti. Anayasa Mahkemesi, 1 başvuruyu ise itiraz yoluna başvuran yerel mahkemenin yetkisizliği nedeniyle reddetti. Anayasa Mahkemesi, önümüzdeki günlerde diğer başvuruların ilk incelemesini yapacak. Raportörlerin hazırlayacağı raporun ardından Yüksek Mahkeme, iptal istemlerini esastan görüşmeye başlayacak. 




</TEXT>
</DOC>
