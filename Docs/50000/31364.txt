<DOC>
<DOCNO> 31364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/10/son/sontur02.html </URL>
<DATE> 2001/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Evde yangın çıktı, iki küçük çocuk balkondan atlayıp kurtuldu 
</HEADLINE>
<TEXT>

     Bağcılar'da çıkan yangında, 4. katta mahsur kalan iki kardeşten büyük olan 12 yaşındaki abla, kurtulmak için önce kardeşini aşağıya attı, ardından da kendisi atladı. İki kardeş, yaralı olarak kurtuldu. 
     Çınar Mahallesi'nde bulunan 5 katlı bir apartmanın 4. katında, henüz belirlenemeyen nedenle yangın çıktı. 
     Alevler bir anda büyüyürek katı tamamen sararken, içeride bulunan 4 yaşındaki Umut ve 12 yaşındaki ablası Çilem Akbulut, Yenibosna'da bir barda çalışan anne Sündüz Akbulut'un işe giderken dışardan evin kapısını kilitmesi sonucu mahsur kaldılar. 
     Abla Çilem Akbulut, kardeşi Umut ile birlikte alevlerden ve yoğun dumandan korunmak için balkona çıktı. Alevlerin kendilerine iyice yaklaştığını gören Çilem Akbulut, kardeşini bir battaniyeye sararak 4. kattan aşağıya attı, daha sonra da kendisi atladı. 
     Vücutlarında yanık ve kırıklar bulunan Akbulut kardeşler, olay yerine gelen bir ambulansla önce Özel Bağcılar Hastanesi'ne, oradan da İ.Ü İstanbul Tıp Fakültesi Hastanesi'ne kaldırılarak tedavi altına alındılar. 
     Polis, anne Sündüz Akbulut'un, eşinden ayrı yaşadığını bildirdi. 
     Sündüz Akbulut'un polise verdiği ifadesinde, kızı Çilem'in, kendisi işe gittiği zaman evden kaçtığını, bunu önlemek için çocukların üzerinden kapıyı kilitlediğini söylediği öğrenildi. 
     
     






</TEXT>
</DOC>
