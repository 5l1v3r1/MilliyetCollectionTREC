<DOC>
<DOCNO> 44245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/son/sonspo07.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını "Büyük Milan'ın peygamberi Terim" 
</HEADLINE>
<TEXT>

     AC Milan Teknik Direktörü Fatih Terim, Corriere dello Sport Gazetesi'nde bugün yayımlanan demecinde, ''Milan beni izlesin, tüm kupaları kazanmak istiyorum'' dedi. 
     ''Büyük Milan'ın peygamberi Terim'' başlığıyla röportajı manşetten veren gazete, Türk teknik adamla kırmızı-siyahlı taraftarların düş kurmaya döndüğünü bildirdi. Terim, demecinde ''Kazanmak için tek yol biliyorum, rakibin yarı alanında atak oynamak'' dedi. Brescia maçında alınan beraberlik sonrası çok şeylerin değiştiğini kaydeden Terim, hep kazanmaya ayarlı bir sistemi oturtmaya çalıştıklarını ve büyüyen bir grupla adeta bir devir açacaklarını söyledi. Terim, ''futboldan eğlenin'' derken asıl dile getirmek istediğinin ''futbolu sevmek'' olduğunu, futbolcularının da profesyonel işlerini severek yapmaları durumunda çok daha fazla başarı elde edeceklerini bildirdi. ''Takım, bir grupla yaratılır. Herkesin farklı ve önemli görevleri vardır. Bir takımın hepsine ihtiyacı vardır. Hedef, iyi bir karışım elde etmektir'' diyen Terim, geçen zamanın kendileri için avantaj olduğunu kaydetti. 
     Şampiyonluk için şu anda yorumda bulunmanın erken olduğunu ifade eden Terim, ''Şampiyonluğu çok fazla gol atarak kazanmayı tercih ederim. Ama şampiyon olmuşuz ve daha az gol atmışız, bu benim için aynı değerde'' biçiminde konuştu. 
     FC Juventus'un AS Roma ve kendilerinin de yarın Perugia ile yapacakları maçlar hakkında sorulan sorulara ''Başka takımlar değil Milan hakkında konuşmayı tercih ediyorum'' diye yanıt veren Terim, takımı iyiye gitse de Perugia deplasmanında dikkatli olmaları gerektiğini savundu. Öte yandan La Gazzetta dello Sport Gazetesi'nde AC Milan'ın son 1 ayıyla ilgili yapılan değerlendirmede de, ''Artık, gol atıp yememeyi öğrendi'' denildi. 
     






</TEXT>
</DOC>
