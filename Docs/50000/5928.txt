<DOC>
<DOCNO> 5928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/son/soneko02.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Oral "Vergi affı yok" 
</HEADLINE>
<TEXT>

     Maliye Bakanı Sümer Oral, mükelleflere getirilen vergi borçlarını ödeme kolaylığına ilişkin düzenlemenin kesinlikle af olmadığını belirterek, ''bu bir ödeme kolaylığıdır'' dedi. 
     Oral, mükelleflere tanınan vergi ödeme kolaylığına ilişkin düzenlemeyle ilgili olarak düzenlediği basın toplantısında, mükelleflerin borçlarını, 18 ayda taksitlerle ve yüzde 3 yıllık tecil faizi uygulanarak ödeyeceğini söyledi. 
     Bakan Oral, bu tebliğden yararlanmak isteyenlerin 16 Mart'a kadar müracaatlarını yapabileceklerini ve ilk taksitlerini Mart sonuna kadar ödeyeceklerini kaydetti. 
     Oral, verginin, aslında ve aslı ile ilgili olarak tahakkuk etmiş faiz ve gecikme zammında en ufak bir indirim olmadan ödeneceğini de belirterek, şunları kaydetti 
     '2000 yılında hem enflasyon oranında gerileme oldu, hem de gerek tecil faizlerinde, gerek gecikme zammında düşmeler meydana geldi. Tecil faizi halen yıllık yüzde 36'dır. Bu uygulama ile 3'e indirildi. 
     Bu bir kolaylık, güç durumda olan mükelleflerin takipteki borçları için en ufak bir indirim meydana gelmeden. Bu uygulama kesinlikle bir af değildir. Vergi affı kanunla olur ve orada bir indirim olur, silme olur. Burada bir kuruşluk indirim yoktur ve kanunla da yapılmış bir düzenleme yoktur.'' Bakan Oral, bu düzenlemeye ilişkin yetkiyi zaten vergi mevzuatının Maliye Bakanlığı'na verdiğini ve zaman zaman da hükümetlerin bu tür uygulamaları gerçekleştirdiğini söyledi. Nitekim 1997 yılında da bir tebliği ile benzer bir kolaylığın getirildiğini hatırlatan Bakan Oral, bunun kesinlikle afla mukayese edilmemesi gerektiğini bildirdi. 




</TEXT>
</DOC>
