<DOC>
<DOCNO> 27078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/son/sontur01.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte azmin zaferi...Özürlü genç üniversiteyi birincilikle bitirdi 
</HEADLINE>
<TEXT>

     Ayaklarından özürlü Ali Geman, öğrenim yaşamı boyunca tüm sınıflarını olduğu gibi, Adnan Menderes Üniversitesi'ni de birincilikle tamamladı. 
     İlkokuldan itibaren gösterdiği üstün performans ile dikkatleri üzerine çeken 80 cm boyundaki Geman, Nazilli İktisadi Bilimler Fakültesi İşletme Bölümü'nü birincilikle bitirerek mezun olurken, aynı zamanda fakültenin bağlı bulunduğu Adnan Menderes Üniversitesi'nin de birincisi oldu. 
     İşletme Fakültesi'nin 5. dönem mezuniyet töreninin yapıldığı Polis Okulu Salonu'nda bir konuşma yapan özürlü genç, engellilerin önünün yeterince açık olmadığını belirtirken, ''Engellilerin üniversite öğrenimlerinde büyük sorunlar yaşanıyor. Bizler istediğimiz üniversiteleri seçerken, birçok kısıtlamalarla karşı karşıya kalıyoruz. Bu konunun çözümlenmesi gerekiyor'' diye konuştu. 
     Kendisi gibi birçok engelli insan olduğunu, ancak hepsinin kendisi kadar şanslı olmadığını vurgulayan Geman, sözlerini şöyle sürdürdü 
     ''Sarfettiğimiz çabaların meyvesini bugün alıyoruz. Çok zahmetli aşamalardan geçtik. Aileme bu konuda büyük teşekkür borçluyum. Ülkemiz sürekli karşılaştığı krizlerden birini daha yaşıyor ve bizleri zor günler bekliyor. Karşımızdaki arena ise çok çetin. Siyasi partilerimizin biz engellilerin yaşadığı sorunlara sadece kendi partilerine özürlü milletvekili girince değil, genel anlamda eğilmeleri gerekir. Örneğin engelli öğrencilerin kazandığı üniversiteden, kendisine en yakın olan üniversiteye geçişi sağlanabilir. Devam zorunluluğu konusunda kolaylıklar sağlanabilir.'' 
     Törende konuşan Dekan Prof. Dr. Halil Çivi de, Geman'ın büyük bir başarı göstererek herkese örnek olduğunu kaydetti. Çok zor şartlarda çalıştıklarını ve sefalet ücreti aldıklarını ifade eden Çivi, ''Herşeye karşın eğitimde elde ettiğimiz başarılara sürekli yenilerini ekliyoruz. Yılmayacağız ve aynı yolda ilerleyeceğiz'' dedi. 
     Daha sonra özürlü genç Ali Geman'ın anne ve babasına, fedakarlıklarından ötürü teşekkür edildi ve çeşitli hediyeler verildi. 
     
     






</TEXT>
</DOC>
