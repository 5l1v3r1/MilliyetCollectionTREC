<DOC>
<DOCNO> 29229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/spor/spo15.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Coulibaly’den büyü mazereti      DENİZLİSPORLU Coulibaly, kendisini ülkesi Mali’den bularak, sözleşme yapmak için Türkiye’ye davet eden yönetime "Büyü yaptırıyorum. Şimdi gelemem" yanıtını verdi. Golcü futbolcu, "Yeni sezonda beni sakatlıklardan kurtaracak, başarılı kılacak, zihnimi açacak olan büyü uzun sürecek. Biraz daha kalmam gerek" dedi. Yöneticiler ise "Aslında 15 Temmuz’da FIFA’nın vereceği kararı bekliyor" ifadesini kullandılar. 
     
Fiorentina iflas etti      FATİH Terim’in eski takımı Fiorentina iflas ettiğini açıkladı. Floransa Mahkemesi’ne dün resmi başvuruda bulunan Fiorentina, iflas ettiğinin resmen tanınmasını istedi. Mor menekşelerin mahkemeye iflasını bildirmesindeki sebebinin, alacaklıların yasal açıdan bekletilmesi olduğu kulübün 65 milyon dolar borcu bulunduğu belirtildi. Fiorentina, borcunu kapatmak için Rui Costa, Toldo, Chiesa, Nuno Gomes gibi yıldız oyuncularını satma kararı almıştı. 
     
Altın gol geliyor      FUTBOL Federasyonu, 1993 - 94’te uygulamadan kaldırdığı "altın gol" kuralını, Türk futbolunda yeniden uygulama hazırlığı yapıyor. Eleme usulü ile oynanacak karşılaşmalarda, 2001 - 2002’den başlamak üzere uygulanması planlanan altın gol kuralı, kupa, terfi ve play - off maçlarına uygulanacak. 
     
Yılmaz Vural Diyarbakır’da      SÜPER Lige merhaba diyen Diyarbakırspor, Yılmaz Vural ile el sıkıştı. Vural, Yeşil - Kırmızılı yönetimle dün yaptığı görüşmenin ardından prensip anlaşmasına vardıklarını ifade etti. Bugün Diyarbakır’a giderek bir yıllık imza atacak olan Vural’ın 400 bin dolar alacağı açıklandı. 
     
Ceza yağmuru      İTALYA Futbol Disiplin Kurulu, sahte pasaport skandalıyla ilgili olarak toplam 13 futbolcuya ceza yağdırırken, Lazio’nun yıldızı Sebastian Veron kurtuldu. Interli Recoba, Milan’ın kalecisi Dida, Roma’dan Fabio Junior, Bartlett, Vicenza’dan Jeda, Deda, Udinese’den Alberto, Warley, Da Silva, Jorginho birer yıl, Sampdorio’dan Mekongo, Francis Ze ve Job’a da altışar ay men cezası aldılar. 
     
Taşçı’dan rest      DOPİNG cezasına mahkemede yürütmeyi durdurma kararı aldırarak Kırkpınar’a katılma hakkı kazanan Başpehlivan Ahmet Taşçı, bu yıl kontrollerin güvenlik zincirine uygun yapılmasını istedi. Taşçı, "Geçen yılki gibi olursa doping kontrolü için numune vermem" dedi. Bu arada Gençlik ve Spor Genel Müdürlüğü yazılı açıklama yaparak kararın dopinge teşvik gibi algılanmaması gerektiğini, cezanın henüz iptal edilmediğini ve kamu davasının da sürdüğünü hatırlattı. 
     
Antep başladı      GAZİANTEPSPOR yeni sezon hazırlıklarına dün 10 eksikle başladı. Teknik Direktör Tevfik Lav’ın antrenman yaptırdığı Kırmızı - Siyahlılar’ın ilk çalışmasında Fatih Tekke, Hakan Bayraktar, Erhan Albayrak, Batista, Mustafa Şahintürk gibi isimler yer almadı. Bu arada Lav, idman görüntüsü almak isteyen gazetecilere de yasak getirdi. 
     
Ağır fatura      VÜCUT Geliştirme’de doping yapanlara ağır fatura çıkarıldı. 16 - 18 Mart’ta Eskişehir’deki Türkiye Şampiyonası’nda yasaklı ilaç kullandıkları tespit edilen Ercan Altun ile Adnan Çolak ikişer yıl müsabakalardan men cezasına çarptırıldı. 
     



 SPOR 

























</TEXT>
</DOC>
