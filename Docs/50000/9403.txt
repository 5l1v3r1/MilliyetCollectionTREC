<DOC>
<DOCNO> 9403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/28/son/sontur07.html </URL>
<DATE> 2001/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
FP Grup Başkanvekili Doğan "Krizler 28 Şubat sürecinin ürünü" 
</HEADLINE>
<TEXT>

     FP Grup Başkanvekili Avni Doğan, peşpeşe yaşanan krizlerin 28 Şubat sürecinin ürünü olduğunu savunarak,''Onu pohpohlayan basın, tabanını unutup ona alkış tutan sivil toplum örgütlerinin patronları eserleriyle övünebilirler'' dedi. 
     Doğan, TBMM'de düzenlediği basın toplantısında, Türkiye'nin sürekli bir krizin içinde yaşadığını söyledi. Prof. Dr. Ahmet Mete Işıkara'nın, ''Türkiye depremle yaşamaya alışmalıdır'' sözüne atıfta bulunan Doğan, ''Hükümet'in istifa etmek gibi bir niyetinin olmadığı anlaşıldığına göre, zayiatın azaltılması için milletin krizle birlikte yaşamaya alışması gerekli'' görüşünü dile getirdi. Hükümet'in krizi yapısında taşıdığını bildiren Doğan, ''Andıçlarla serpilip büyütülen balon partilerden başka bir şey beklemenin faydasız olduğunu herkes gördü'' dedi. 
     Avni Doğan, 28 Şubat sürecinin yıldönümü olduğunu da hatırlattığı basın toplantısında şunları söyledi 
     ''Türkiye'yi bu kriz düzenine, hortumcu düzene getirip sürükleyen 28 Şubat'ın yıldönümü. O gün düğmeye basanlar, hortumlanan bankalarda danışman olarak huzur buldular. O günü kışkırtan medya patronları büyük krediler alarak bankalara sahip olup sonra hortumlayarak muratlarına erdiler. O günden bugüne Andıçlar kaldı. Andıçlarla karalanan gazeteciler, siyasetçiler, Andıçlarla büyütülen partiler, hükümetler ve ülkemizin kabusu olan krizler kaldı, hırsızlık kaldı, elleri dizinde Türkiye kaldı. Her iki ayda bir varlığının yüzde 40'ına el konulan işçi, memur, çiftçi, kısaca millet kaldı. 
     Şükür ki, milleti aç bırakabiliyorlar, soyabiliyorlar ama yok edemiyorlar.'' 
     Kasım krizinden sonra yaptığı açıklamada, krizin atlatılamadığını,sadece ertelendiğini belirttiğini de hatırlatan Doğan, Türkiye'nin bu hükümetten kurtulmadığı takdirde yeni bir krizle karşı karşıya kalınacağını söylediğine dikkati çekti. Doğan, aradan 3 ay geçmeden Kara Çarşamba'nın yaşandığını söyledi. 
     Kasım krizinin 2001 mali bütçesini çökerttiğini savunan Doğan, ''Kara Çarşamba''nın ise Türkiye'yi, Türkiye'nin uluslararası itibarını, namuslu işadamlarını, reel sektörünü tükettiğini kaydetti. 
     Doğan, sözlerini şöyle sürdürdü ''Başbakan'ın Türkiye'ye yapacağı tek hizmet, beceriksiz ortaklarını, yolsuzluğa boğazına kadar batmış krizci bakanlarını alıp Türkiye'nin sırtından inmektir. 
     Sayın Başbakan iyi bilir ki yağmurla gelen fırtına ile gider. Biz bu hükümetin krizle gitmesini istemiyoruz. Sayın Ecevit'in geçmişte istifanın onurlu örneklerini verdiğini bildiğimiz için fırtına ile gitmesini istemiyoruz. Hükümetin, milletten özür dileyerek yakışır bir biçimde gitmesini istiyoruz. Hükümetin akıl hocası Carlo Cottarelli bile gidiyor. IMF, onun başarısız olduğunu gördü, görevden alıyor.'' 
     FP Grup Başkanvekili Avni Doğan, hükümetin izlediği ekonomik politikanın Türkiye'ye getirdiği durum hakkında bugün bir gensoru önergesi vereceklerini de bildirerek, gensorunun sonucu ne olursa olsun ''hükümetin yakasını bırakmayacaklarını'' söyledi. 
     Doğan, krizin milleti fena vurduğunu belirterek, işçi, memur ve emekliye acilen yüzde 40 ek zam yapılmasını istedi ve ''Ne kur çıpası, ne kur sopası, ne dalgalı kur ne de dalgacı kur bu vatandaşı kurtaramıyor. IMF'yi, Hüsamettin Beyi, trilyonları dövize çevirmesi için tüyo verilen eş, dost, akrabayı kurtarabilir ama, işçiyi, memuru, esnafı, emekliyi, namuslu işadamını mahkum ediyor'' görüşünü savundu. Alternatiflerin bire indirildiği yerde demokrasiden söz edilemeyeceğini, zorbalığın sözkonu olduğunu vurgulayan Doğan, ''hükümetin alternatifi yok'' diyerek hiç kimsenin Türkiye'yi ve demokrasiyi kendi çıkarlarına alet etmemesi gerektiğini belirtti. Bu hükümetin bir çok alternatifinin bulunduğunu kaydeden Doğan, en büyük alternatifin FP olduğunun yakında görüleceğini de bildirdi. 
     Gazetecilerin, ''28 Şubat'tan bu yana geçen süreci nasıl değerlendirdiğine'' ilişkin bir soruyu da FP Grup Başkanvekili Doğan şöyle yanıtladı 
     'Eğer bugün bu millet hayatından memnunsa, esnaf, işçi, çiftçi hayatından memnunsa onları kurtarmak iddiasıyla yola çıkanlar hortumlanan bankaların yetkili yerlerine çıkmamışsa, 28 Şubat'a söyleyeceğimiz bir şey yok. Ama bugün yaşadıklarımız, Türkiye'nin bugün gelip kilitlendiği durum, 28 Şubat'ın ürünüdür. Onu pohpohlayan basın, tabanını unutup ona alkış tutan sivil toplum örgütlerinin patronları eserleriyle övünebilirler.'' 




</TEXT>
</DOC>
