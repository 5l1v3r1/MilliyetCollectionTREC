<DOC>
<DOCNO> 42438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/16/son/sondun03.html </URL>
<DATE> 2001/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Saldırılar borsadan kazanılan paranın ürünü mü 
</HEADLINE>
<TEXT>

     ABD Federal Soruşturma Bürosu FBI, Avrupa'daki yatırımcıların yardımıyla, Suudi asıllı terörist Usame bin Ladin'in, Avrupa'da borsadan kazandığı parayla terörist faaliyetleri finanse edip etmediğini sorguluyor. 
     Bin Ladin'in adamlarının, Almanya'nın Münih kentinde borsada bazı hisseleri satarak, Dünya Ticaret Merkezi ve Amerikan Savunma Bakanlığı Pentagon'un bombalanması için finans sağlamış olabileceği ihtimali üzerinde duruluyor. Alman yetkililerin ihbarı üzerine harekete geçen FBI, bin Ladin'in adamlarının, Münih'te borsada, belli miktarda hisseleri önce satın alıp, sonra hemen satarak, fiyatların düşmesini sağladığı ve sonra tekrar aynı hisseleri daha ucuza alarak büyük karlar sağladığı iddiasını araştırıyor. Bin Ladin'in adamlarının elde ettiği karın, Amerikan bankalarında tutuluyor olabileceği de belirtiliyor. Salı günü gerçekleşen terörist saldırının bir hafta öncesinde, aynı oyunun, İtalya, Fransa ve İsviçre'de de oynanmış olabileceği de araştırılıyor. 







</TEXT>
</DOC>
