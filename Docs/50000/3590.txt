<DOC>
<DOCNO> 3590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/ekonomi/aeko.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
TAYYİP’TEN VERGİ GOLÜ 
</HEADLINE>
<TEXT>

İstanbul Büyükşehir Belediyesi Spor Kulübü, Tayyip Erdoğan ile başlayan sporculara ödenen transfer parası ve maaşları iaşe gibi gösterme yoluyla 400 milyarlık vergi kaçırdı 
     NEDİM ŞENER 

     Hesap Uzmanları Kurulu, Recep Tayyip Erdoğan'ın başkan olduğu dönemde İstanbul Büyükşehir Belediyesi'nin futbol, güreş, karete ve tekvando başta olmak üzere sekiz branşta faaliyet gösterdiği Spor Derneği'nin milyarlarca liralık vergi kaçırdığını ortaya çıkardı. 
     
     Rövanşı Maliye aldı 
     Abdullah Arısoy başkanlığında Suat Taş, Şerafettin Karakış, İlker Yıldırım ve Murat Dayanç'tan oluşan beş kişilik hesap uzmanları ekibi, İstanbul Büyükşehir Belediyesi Spor Derneği'nin 1995 ve 1999 yılları arasındaki hesaplarını inceledi. İncelemede, çoğunluğu futbolcu olmak üzere bine yakın sporcuya bir trilyona yakın transfer ve aylık ücret ödeyen derneğin, bu harcamaları Maliye'ye iaşe olarak beyan ettiği belgelendi. Yani aktarılan paralar, yiyecek ve giyecek gibi mal yardımı olarak gösterildi. 
     Dernek, sporculara Tayyip Erdoğan’ın görev yaptığı 1995'te 17 milyar, 1996'da 37 milyar, 1997'de 108 milyar lira, 1998'de 353 milyar, Ali Müfit Gürtuna’nın görev yaptığı 1999 yılında da 444 milyar lirayı iaşe makbuz ile para verdi. 
     
     Güreşçilere milyarlar 
     Bu şekilde para aktarılan sporcular arasında, Adem Bereket, Mecnur Güler, Nazmi Avluca, Ercan yıldız, Ergüder Bekişdamat gibi milli güreşçiler yanında altın madalya aldığı Sidney Olimpiyatı'nda verdiği selamla tepki toplayan judocu Hüseyin Özkan da bulunuyor. 
     Sporculara verilen paraları iaşe makbuzları karşılığında yiyecek ve giyecek gibi gösteren belediye yönetimi beş yıldaki toplam 1 trilyon liralık harcamanın 400 milyar lirayı bulan bulan vergisini ödemekten kurtulmaya çalıştı. 
     Paraları tek tek inceleyen hesap uzmanları, İstanbul Defterdarlığı'na gönderdikleri rapor ile Büyükşehir Belediyesi Spor Kulübü Derneği'nden vergilerin tahsil edilmesini ve "ağır kusur cezası" kesilmesini istedi. 
     
     İtiraf ettiler 
     Raporda, Spor Kulübü yöneticileri iaşeler konusunda Hesap Uzmanları'na "Bu ödemeler aslında sporcularımıza ve diğer çalışanlarımıza ödenen ücret niteliğindedir" şekinde ifade vererek vergi kaçırıldığını itiraf ettiğine de yer verildi. 
     İstanbul Büyükşehir Belediyesi Spor Kulübü'nün bağlı olduğu vergi dairesi de, Spor Kulubü aleyhine 1 trilyon lira tutarında Katma Değer ile Damga ve Gelir Vergisi ile bunlara ilişkin olarak vergi cezası uygularken, her ay için yüzde 12 gecikme faizi kesecek. 
     
     Olay judocu da iaşe ile para aldı 
     Belediye'den iaşe alan sporculardan judocu Hüseyin özkan, geçen yılki Sidney Olimpiyatları'nda kazandığı altın madalya için yapılan ödül töreninde irticai örgütlerin kullandığı türden selam verince, aldığı tepkiler üzerine bu hareketin doğduğu Çeçenistan'da zafer anlamına geldiğini söylemişti. 
     
Belediyenin sporculara iade diye verdiği maaşlar 1995 17 milyar 713 milyon TL 1996 37 milyar 391 milyon TL 1997 108 milyar 389 milyon TL 1998 353 milyar 662 milyon TL 1999 444 milyar 492 milyon TL      
     
     


 EKONOMİ 
























</TEXT>
</DOC>
