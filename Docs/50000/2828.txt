<DOC>
<DOCNO> 2828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/son/sontur13.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Buffalo Operasyonu'nda tutuklanan işadamı Romano ifade verdi 
</HEADLINE>
<TEXT>

     ''Buffalo Operasyonu'' soruşturması kapsamında tutuklanarak cezaevine konulan işadamı İsak Romano, ''kaçakçılık'' suçundan dolayı İstanbul'da hakkında açılan bir dava nedeniyle talimat ifadesi verdi. 
     İsak Romano, tutuklu bulunduğu Ankara Merkez Kapalı Ceza ve Tutukevi'nden sabah saatlerinde, yoğun güvenlik önlemleri altında Adliye Sarayı'na getirildi. 
     Romano, jandarmalar tarafından 7. Ağır Ceza Mahkemesi kalemine çıkarılarak, burada ifadesi alındı. Romano'nun, ifadesinde suçlamaları kabul etmediği öğrenildi. 
     DGM Cumhuriyet Savcısı Hakan Kızılarslan tarafından yürütülen ''Buffola Operasyonu'' soruşturması kapsamında tutuklanarak cezaevine konulan İsak Romano, ifadesinin ardından tekrar Ankara Merkez Kapalı Ceza ve Tutukevi'ne götürüldü. Romano, İstanbul 1. Ağır Ceza Mahkemesi'nde ''kaçakçılık'' suçundan dolayı hakkında açılan davada yargılanıyor. 




</TEXT>
</DOC>
