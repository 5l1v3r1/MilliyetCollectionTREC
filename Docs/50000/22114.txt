<DOC>
<DOCNO> 22114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/19/yazar/sazak.html </URL>
<DATE> 2001/05/19/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
19 Mayıs ruhu 
</HEADLINE>
<TEXT>

     Mustafa Kemal'in Samsun'a çıkarak ateşlediği "Milli Mücadele"nin 82'nci yıl dönümünde Doğan Kitap'ın yayımladığı "Atatürk" biyografisi çağdaş Türkiye Cumhuriyeti'nin kuruluş tarihine ışık tutuyor. 
     Genelkurmay eski başkanlarından Necip Torumtay, Harp Tarihi arşivlerinden de yararlanarak "çöken bir imparatorluktan, ulusal bağımsızlık temelinde kurulan yeni devlete giden yolda Mustafa Kemal'in yolculuğunu" araştırdı. Torumtay'ın kitabında Atatürk üzerine yazılmış klasik yapıtlardan farklı olarak, Samsun'a çıktığında 38 yaşında genç bir general olan Mustafa Kemal'in "askeri dehası" ile "sivil yönü" irdeleniyor. 
     Örneğin İttihat Terakki'nin 1909 yılındaki Selanik kongresine "önyüzbaşı" rütbesiyle Trablus temsilcisi olarak katılan Mustafa Kemal daha o tarihte "ordunun politikaya karışmamasını" savunan görüşleriyle dikkat çekmişti. Torumtay bu önerinin kabul görmüş olması halinde Balkan Savaşı felaketinin belki de yaşanmayabileceğini savunuyor. 
     Mustafa Kemal'in bu kararlılığı, "Milli Mücadele"ye de yansır. Anadolu işgaline, Yunanistan'ın İzmir'e asker çıkarmasına, müttefik donanmasının İstanbul Boğazı'na demirlemesine seyirci kalan son Osmanlı Padişahı Vahdettin ve Damat Ferid Paşa hükümetine "Amerikan mandacılığı" telkinleri yapılırken Samsun'a çıkan Atatürk başka ikilemle karşılaşır. Torumtay'ın kitabından okuyalım 
     "Padişah'a bağımlı kişiler, öncelikle ordunun kurulmasını daha sonra meşrutiyet ve diğer konular üzerine gidilmesini savunmuşlardır. Eğer bu hareket o günlerde halka değil, orduya dayanarak yürütülmeye çalışılsaydı, yıllar süren savaşlardan çok şeyini kaybedip yorulmuş, milletten, yeniden güçlü bir ordunun kurulması olanaksızlığı bir yana, böyle bir davranış isyan ve darbe niteliğinden öteye gidemez, bir süre sonra erir, parçalanır, dış alemden tamamen tecrit edilir ve asıl önemlisi, meşru bir demokratik, laik, çağdaş devletin kurulması da sadece hayal olurdu." 
     Mustafa Kemal ve arkadaşları zoru seçerek başardılar. 
     Torumtay'ın "Atatürk" çalışmasında, Çanakkale'de komuta ettiği 19'uncu tümenin Gelibolu savunmasından, Birinci Dünya Savaşı'nda veliaht Vahdettin'le Almanya'ya yaptığı seyahate dek ilginç anekdotlar bulmak mümkün. 
     Cumhuriyet'in ilk yıllarında Ankara'da görev yapmış Arjantinli diplomatın anlatımıyla "Selanikli Büyük İskender gibi Mustafa Kemal'in doğuya, İstanbul'a seferi", çöken bir imparatorluktan 20'nci yüzyılın başında dünyanın saygı duyduğu yeni bir devlet yaratmış. 
     Gençler Atatürk'ü bu coşkuyla anmalıdır. 
     CASA ŞEHİTLERİ İspanya'dan "AB promosyonu" olarak alınan CASA uçakları kurbanı şehit ailelerine başsağlığı dileriz. Malatya'dan sonra Ankara'daki kaza "uçuş yasağı" dışında ciddi bir soruşturmayı gündeme getirmelidir. Yeni bir "Lockheed skandalı"yla karşı karşıyayız 
     
     







Şehit... 


Ata'nın ruhuyla 


CASA kazaları 


Niyazi olma korkusu 


İşçi düşmanı IMF düzeni mi, KİT düzeni mi 


Anlaşılması zor 


Atatürk'ü Ecevit'in akrabası kurtardı 


Derviş gençlerle 


Kuşku, bilim, aşk 


Irak açmazı 


Borsada yeni pazar 


Bir hastane bir karakol 


19 Mayıs ruhu 


İşiniz zor 


Halkımız "parrra" bekliyor 


</TEXT>
</DOC>
