<DOC>
<DOCNO> 43629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/23/spor/spo03.html </URL>
<DATE> 2001/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaştık, kazandık 
</HEADLINE>
<TEXT>

Galatasaray Teknik Direktörü Lucescu, çok iyi bir futbol ortaya koymadıklarını söyledi "Ama oyuncularım mükemmel mücadele ettiler ve istediğimiz üç puanı aldık" dedi 
     SARI - Kırmızılı takımın teknik patronu Lucescu, maç sonrası taraftarın halini gördükten sonra aldıkları galibiyetin ne kadar önemli olduğunu anladığını söyledi. İyi futbol ortaya koymadıklarını ifade eden Rumen hoca, "Ama savaştık ve kazandık. Özellikle ikinci yarı teknik ve süratli oyuncularımızla dengeleri değiştirdik. İstediğimizi aldık" açıklamasını yaptı. 
     LUCESCU, PSV maçının kaza olduğunu kanıtlamak için sahaya çıktıklarını vurguladı ve "Oyuncularımın düşünce açısından toparlanamayacağından korkuyordum. Ancak onların çabasını görünce her şeyin iyi gideceğini anladım" dedi. Galatasaray’ın hocası, "Fenerbahçe ile oynadığımız daha önceki maçların aksine fiziğimizi ortaya koyup kazandık" ifadesini kullandı. 
     
     Notlar 
Bülent bir ay yok      İKİNCİ yarıda Kaptan Bülent, sol baldırının atması sonucunda yerde kaldı ve yerini Suat’a bıraktı. Sedye ile oyunu terkeden Bülent’in hastanede yapılan kontrolünde bir aya yakın süre forma giyemeyeceği anlaşıldı. 
     
     Para dağıtıldı 
     GALATASARAYLI oyunculara önceki gün, alacaklarına karşılık 400 bin dolar dağıtıldı. Ancak gazeteler bu rakamı bir milyon dolar diye yazınca, dün maçtan önce futbolcular, yöneticilere, "400 bin dolar dağıttınız, 600 bin dolar nerede " diye sordular. Yöneticiler, bunun doğru olmadığını söyledi. Bu arada yönetim, primi 250 bin dolar olarak açıkladı. 
     
     Albayrak ağladı 
     GALATASARAY’IN futbol şubesi sorumlularından Abdürrahim Albayrak, maçtan sonra soyunma odalarında ağladığını söyledi. Albayrak, "Doğduğum günden beri, bugünü bekliyordum. Artık ölsem de gam yemem" dedi. 
     
     Güneri’den savunma 
     GALATASARAY’LI, yönetici Osman Güneri Fenerbahçeli taraftarların oturduğu ve önü ağla kaplı bölgenin daha önce de kullanıldığını söyledi. Güneri, "Bu, bütün Avrupa’da uygulanan bir metot. Lazio’lular da burada oturup maçı izlediler" dedi. . 
     
     Sevinç ve hüzün 
     MAÇTAN sonra şeref tribünündeki VIP salonunun girişinde Galatasaraylı yöneticiler sevgi yumağı oluştururken, Fenerbahçeliler üzüntüye boğuldu. Başkan Mehmet Cansun ile yönetici Aziz Üstel’in kucaklaşması sırasında Aziz Yıldırım ve diğer yöneticiler yanlarından geçip, selam vermeden şeref tribününü terkettiler. 
     
     Zafer turu 
     SARI - Kırmızılı futbolcular, seyircilerinin isteği üzerine yeniden sahaya çıkıp, zafer turu attılar. Omuzlara alınan futbolcular tek tek tek tribünleri dolaştılar. Ümit Karan ve Serkan tellere tırmandılar. 
     
     Fener galip 
     PAF takımların maçında Fenerbahçe, Galatasaray’ı yendi. Sarı - Lacivertli gençler, ezeli rakipleri karşısında 2-1’ lik galibiyete ulaştı. 
     
Cim-Bom’dan klip      Sarı-Kırmızılı kulüp, Fenerbahçe’nin aldığı kötü sonuçları ve üzüntüleri içeren görüntüleri Sezen Aksu’nun "Sen ağlama" parçası eşliğinde skorbordda tüm taraftarlarına izlettirdi 
     GALATASARAY, derbi maçı için özel olarak hazırlattığı video görüntülerini skorbordda tüm stada izlettirdi. Cim - Bom’un hazırladığı bu klipte, Fenerbahçe’nin aldığı kötü sonuçlar, Sarı - Lacivertli taraftarların tribünlerdeki büyük üzüntüleri ve Türkiye Kupası’nda yaşanan Pendik şokunun görüntüleri yer aldı. Ayrıca bu yayın yapılırken, Sezen Aksu’nun ünlü "Sen ağlama" parçası da dinletildi. 
     SKORBORDDA yayınlanan video klipteki diğer görüntülerde de Erkin Koray’ın yıllardır dillerden düşmeyen "Fesupanallah" şarkısı kolonlardan dinletildi. Klibin bu bölümünde, Fenerbahçeli taraftarların idman sahasını basıp, kaleci Rüştü’ye saldırdıkları görüntüler izlendi. Galatasaray tarafından hazırlanan özel klip, Galatasaray’ın UEFA ve Süper Kupa şampiyonluğu kazandığı maçların görüntüleriyle son buldu. 
     
Nasıl oynadılar      MONDRAGON 
     Fazla sıkıntı yaşamadı. Rahat bir maç çıkardı. Kendisini zorlayan hiçbir forvet oyuncusu yoktu. Kalesinde güven verdi. 
     
     EMRE 
     İyi bir günündeydi. Hava toplarında çok üstündü. Andersson girdikten sonra biraz zorlandı. Ama savunmada iyi bir sigortaydı. 
     
     BÜLENT KORKMAZ 
     Biraz tedirgin, biraz keyifsizdi. Stresli olduğu gözlendi. Çok şanssız bir sakatlık geçirdi. Oyuna ağırlığını koyamadı. 
     
     CAPONE 
     Bülent çıktıktan sonra stopere geçti. O ana kadar vasattı. Ama bu görev değişikliğinden sonra mükemmel oynadı, iyi işler yaptı. 
     
     HAKAN ÜNSAL 
     H l eski Hakan değil. Yine bekleneni veremedi. Çok aksadı, hücumda hiç yoktu. Bu görüntüsünden sıyrılması lazım. 
     
     BÜLENT AKIN 
     Orta alanda çok koştu. Çok şık bir gol attı. Kendisini eleştirenlere en iyi yanıtı verdi. Oyundan hiç kopmadı. 
     
     PEREZ 
     Sağ kanatta etkili bir futbol oynadı. Hırslı ve inatçıydı. Agresif futbolu Fenerbahçe’nin sol kanadını bitirdi, iyi oynadı. 
     
     SERGEN 
     İyi bir gününde değildi. Vasattı. İstediklerini yapamadı. Etkili olamadı. Lucescu, onu oyunda fazla bile tuttu. 
     
     ERGÜN 
     Orta sahanın askeriydi. Her yere koştu. Topun olduğu her yerde o vardı. Savunmaya daha yakın oynadı. Başarılı günündeydi. 
     
     HASAN ŞAŞ 
     Yine en büyük silahtı. Fenerbahçe savunmasını her topta rahatsız etti. İlk golün kahramanı oydu. İkinci golde de rolü büyüktü. 
     
     ÜMİT KARAN 
     Sahanın en kötü futbolcularından biri oldu. Topla bile buluşamadı. Gereksiz yere rakipleriyle didişti. Onun için kötü bir gündü. 
     
     Arif İkinci golün başkahramanıydı. Klasik penaltısını yaptırdı. Lucescu onu zamanında oyuna aldı. Boş alanları iyi kullandı. 
     Suat Neden ilk on birde oynamadığını anlayamadık. O girdikten sonra Fener orta alanı teslim oldu. Savunmaya iyi yardım etti. 
     Serkan Çok şık bir penaltı attı. Oldukça arzulu oynadı. Hücumda iyi işler yaptı. Son dakikalarda girmesine rağmen kendini gösterdi. 
     



 SPOR 

























</TEXT>
</DOC>
