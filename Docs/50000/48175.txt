<DOC>
<DOCNO> 48175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/son/sondun13.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin Eyaleti seçimlerinde 4 Türk milletvekili seçildi 
</HEADLINE>
<TEXT>

     Almanya'nın başkenti Berlin'de dün yapılan erken eyalet seçimlerini, Sosyal Demokrat Parti SPD , 30 yıl sonra ilk kez büyük ölçüde oy alarak kazanırken, Hıristiyan Demokrat Birlik Partisi CDU büyük oy kaybına uğradı. 
     Resmi sonuçlara göre, SPD, 1999 yılındaki eyalet seçimlerine göre oy oranını yüzde 7.3 artırarak, oyların yüzde 29.7'sini alırken, Hıristiyan Demokrat Birlik Partisi CDU , yüzde 17.1 oranında oy kaybına uğrayarak, oyların yüzde 23.7'sini aldı. 
     Sonuçlara göre, Demokratik Sosyalizm Partisi PDS oy oranını yüzde 4.9 artırarak, yüzde 22.6 ile 3. parti konumuna geldi. 
     Hür Demokrat Parti FDP de oy oranını yüzde 7.7 artırarak yüzde 9.9 oranında oy alırken, Birlik 90 Yeşiller Partisi yüzde 0.8 oranında 
     kayba uğrayarak yüzde 9.1 oranında oy aldı. 
     Aşırı sağcı ''Cumhuriyetçiler'' yüzde 1.4 oranında oy kaybına uğrayarak yüzde 1.3 oranında oy alırken, kapatılması gündemde olan Almanya'nın Milliyetçi Demokratik Partisi ise NPD oy oranını yüzde 0.1 oranında artırarak oyların yüzde 0.9'unu aldı. 
     Seçim sonuçlarına göre, Berlin Eyalet Meclisi'ne, direkt seçilen adaylarla birlikte toplam 141 milletvekili girecek. Daha önceki milletvekili sayısı 169'du. 
     Berlin Eyalet Meclisi'nde SPD 44, CDU 35, PDS 33, FDP 15, Yeşiller ise 14 milletvekili ile temsil edilecek. 
     Berlin'in özellikle doğudaki ilçelerinde büyük oranda oy toplayan eski Doğu Almanya'daki Komünist Parti'nin SED devamı niteliğindeki PDS'nin Başbakan adayı Gregor Gysi, büyük oranda oy aldıklarını, bu nedenle SPD ile koalisyon hükümetini kendilerinin oluşturması gerektiğini söyledi. 
     Berlin Eyaleti Başbakanı Klaus Wowereit ise, istikrarlı bir hükümet kurmak istediğini, bu nedenle PDS ile koalisyon olasılığının yanısıra, SPD, FDP ve Yeşiller'den oluşan ''trafik lambası'' koalisyonu üzerinde de duracaklarını belirtti. 
     Wowereit, önce koalisyon ortakları Yeşiller ile görüşeceğini, PDS ile koalisyon ihtimalini de gözönünde bulundurduklarını belirterek, ''Seçim hakkı bizim. Hangi partilerle daha fazla program uygulayabileceğimizi araştırmamız gerekiyor. Berlin'deki insanlar geçmişleri ile hesaplaştılar ve PDS'nin de önemli bir etken olduğunu düşünüyorlar'' diye konuştu. 
     SPD Genel Sekreteri Franz Müntefering, SPD Berlin eyalet teşkilatının istediği seçeneği kabul edebileceğini belirtirken, FDP'nin Berlin eyaleti başbakan adayı ve Almanya'nın eski Ekonomi Bakanı Günter Rexrodt ise ''Wowereit, bizimle ciddi şekilde ilgilenir ve görüşmek isterse buna hazırız, ancak her şart altında koalisyon hükümetini oluşturmaya hazır değiliz'' dedi. 
     FDP Genel Başkanı Guido Westerwelle de partisinin Berlin'de büyük bir başarı kazandığını belirterek, ''Şimdi Berlin için en iyi yönetim şekli düşünülmeli. Wowereit, şimdi karar vermek durumunda'' diye konuştu. 
     Westerwelle, Başbakan Gerhard Schröder'e de çağrıda bulunarak, başkentin, PDS ortaklığı ile yönetilmemesi için çaba harcamasını istedi. 
     
     4 Türk kökenli aday milletvekili 
     Berlin erken eyalet seçimlerinde 4 Türk kökenli aday da milletvekili seçildi. 
     SPD'den Dilek Kolat ve Ülker Radziwill, Birlik 90 Yeşiller Partisi'nden Özcan Mutlu ve PDS'den Gıyasettin Sayan, Berlin Eyalet Meclisi'ne milletvekili olarak katılmaya hak kazandılar. 
     Türk kökenli milletvekilleri, Türk gençlerinin mesleki eğitimlerinin yanı sıra ebeveynlerin dil öğrenmeleri konusunda çalışma yapacaklarını kaydettiler. 
     Eski eyalet başbakanı Eberhard Diepgen'in eyaletteki mali kriz nedeniyle görevden alınmasından sonra SPD eyalet meclisi Grubu Başkanı Klaus Wowereit, başbakanlık görevine seçilmiş ve 21 Ekim'de erken seçimler yapılması kararlaştırılmıştı. 
     






</TEXT>
</DOC>
