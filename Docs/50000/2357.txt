<DOC>
<DOCNO> 2357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/16/ekonomi/eko05.html </URL>
<DATE> 2001/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli Sandığı otelleri yeni sahiplerini buluyor 
</HEADLINE>
<TEXT>

Modernize edilmeleri şartıyla, Emekli Sandığı otellerinin uluslararası otel zincirlerince işletilmesine ilişkin ihale sonuçlandı 
     Başbakan Yardımcısı Mesut Yılmaz, Emekli Sandığı'nın altı otelinin uluslararası otel zincirlerine modernize edilmesi şartıyla 15 yıllık işletme anlaşmasıyla verilmesi için açılan ihalenin sonuçlandığını söyledi. 
     Turizm Bakanı Erkan Mumcu ile birlikte, TÜRSAB'ı ziyaret eden Yılmaz, ihale sonuçlarının önümüzdeki günlerde Maliye Bakanı Sümer Oral tarafından açıklanacağını bildirdi. Bakanlık, Emekli Sandığı'nın Tarabya, Maçka, Efes, Çelikpalas, Stad ve Büyük Ankara Oteli için ihale açmıştı. 
     
     Yeni düzenlemeler 
     Yılmaz, ayrıca Turizm Bakanı ve Maliye Bakanı ile yaptıkları toplantıda, 2001 yılı bütçe ödeneklerinin münhasıran turizm sektörü için bu aydan başlayarak serbest bırakılmasını kararlaştırdıklarını bildirdi. 
     Turizm Bakanlığı'nın, turizmde yeni bir atılım döneminin alt yapısını hazırladığını da kaydeden Yılmaz, sektör mensuplarının artık sektöre kendilerinin sahip çıkacağını söyledi. 
     
     TÜRSAB’dan rapor 
     Yılmaz, Turizm Bakanlığı'nın otel işletmeleri, yatırımcılar ve turizm rehberlerine ilişkin iki ayrı örgütlenme modelini içeren yasal düzenleme hazırladığını bildirdi. Konu, bugünkü koalisyon liderleri ve perşembe günü yapılacak Bakanlar Kurulu toplantısında görüşülecek. 
     Toplantıda TÜRSAB tarafından Mesut Yılmaz'a 14 maddelik bir rapor sunuldu. Raporda, 2001'de turizm tanıtım ödeneğinin 200 milyon dolar olarak tahsis edilmesi istendi. 
     Turizm konseyi oluşturulması da talep edilen raporda, "İstanbul Radyo Evi'nin kültür merkezi haline getirilerek turizm sektörüne kazandırılması" gündeme getirildi. 
     


 EKONOMİ 



















</TEXT>
</DOC>
