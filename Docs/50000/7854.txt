<DOC>
<DOCNO> 7854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/19/son/sondun10.html </URL>
<DATE> 2001/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de terörle mücadele yasası yürürlüğe girdi 
</HEADLINE>
<TEXT>

     İngiltere'de İşçi Partisi hükümeti tarafından çıkarılan ve bugün resmen yürürlüğe giren terörle mücadele yasası, başta PKK olmak üzere birçok farklı ülkede ayrılıkçı, yıkıcı ve bölücü faaliyetler gösteren örgütlerin İngiltere'deki faaliyetlerine önemli kısıtlamalar getiriyor. 
     Yasa kapsamı içinde hazırlanacak ''terörist örgütler'' listesi için hükümetin çalışmaları devam ediyor. Bu listeye girmesi halinde, PKK'nın İngiltere'deki faaliyetlerinin tümüyle sona ermesinin an meselesi olduğu belirtiliyor. 
     Yasanın çıkarılmasıyla, İngiltere'yi kendilerine üs olarak seçen, burada yardım toplama, finans sağlama, propoganda yapma ve hatta anavatanlarındaki bazı terörist saldırıları sevk ve idare gibi faaliyetlerde bulunan örgütlerin bu kısıtlamalardan büyük rahatsızlık duyacakları ve özellikle başkent Londra'da ''öc eylemleri'' yapabilecekleri korkusu da yaşanıyor. 
     The Daily Telegraph gazetesi, bu korkuya dikkat çekerken, aralarında PKK'nın da bulunduğu pek çok terör örgütünün ''terörist örgütler listesinin çıkmasıyla daha kesin yasaklamalarla karşı karşıya kalabileceklerine'' işaret etti. 
     Bunun tamamen Bakanlar Kurulu'nun yetki ve sorumluluğunda olacağına işaret edilirken, 1973 yılında çıkarılan ilk terörle mücadele yasasının yerine getirilen yeni yasanın ''terörün tarifini'' genişlettiği, böylelikle de birçok örgütün faaliyetinin ''terörist'' sayılmasının daha kolaylaştığı belirtiliyor. 
     Yasanın 1973'teki yasanın aksine İngiltere'yi üs haline getirerek bir başka ülkede terörist faaliyetlerde bulunan örgütleri de kapsar hale getirilmesinin PKK ve benzeri örgütlerin büyük darbe yemesine yol açacağı kaydedilirken, yeni yasa çerçevesinde hangi örgütlerin terörist sayılacağıyla ilgili kararın alınmasının zaman alabileceği belirtiliyor. 
     Söz konusu kararın Amerikan Dışişleri Bakanlığı'nın aldığı benzeri karara uygun olarak çıkması ihtimali yüksek görülüyor. Zira İngiliz kabinesinin terörist örgütler listesini hazırlarken ABD tarafından hazırlanan listeyi örnek alacağı ve o listede terörist ilan edilen 40 örgüte öncelik vereceği belirtiliyor. Bilindiği gibi, Amerikan Dışişleri Bakanlığı listesinde PKK terör örgütü de, Hizbullah, Hamas, Aydınlık Yol ve Tamil Eelam Kurtuluş Kaplanları gibi pek çok terör grubuyla birlikte yer alıyor. 
     Yasaya göre, İngiltere'de terörist örgütler listesine giren bir örgüte üye olmak, finansal destek yapmak, kamuya açık ya da kapalı yerde amblemini kullanmak, yine kamuya açık ya da kapalı yerde örgüt adı verilerek üç kişiden fazla bir grupla toplantı ya da gösteri düzenlemek suç sayılacak. 
     İçişleri Bakanı Jack Straw İngiltere'nin, ülke içindeki terör olayları gibi, ülkenin topraklarını kullanarak bir başka ülkede terörist eylemler yapılmasına yol açacak hiçbir faaliyete göz yummayacağını vurguladı. The Daily Telegraph gazetesi, dünyanın belli başlı terör örgütleri sayılan ve İnglitere'de faaliyet gösteren örgütlerle ilgili olarak yayınladığını geniş şemada PKK'nın adına ve örgütle ilgili bazı bilgilere yer verdi. 




</TEXT>
</DOC>
