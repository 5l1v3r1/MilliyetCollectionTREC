<DOC>
<DOCNO> 42142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/son/sondun21.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa yasta... 
</HEADLINE>
<TEXT>

     Avrupa ülkelerinde, ABD'deki terör saldırılarında ölenler için yaklaşık 800 milyon Avrupalı 3 dakika saygı duruşunda bulundu, bu süre içinde hayat durdu. 
     Avrupa Konseyi üyesi 43 ülkede bayraklar yarıya indirilirken, bugün bu ülkelerde ölenlerin anısına yas günü ilan edildi. 
     Avrupa Konseyi'nin Çarşamba günü aldığı karara uygun olarak İtalya'da saat 12.00'yi TSİ 13.00 gösterdiğinde, ülkedeki neredeyse tüm fabrikalar 3 dakika çalışmalarına ara verdi, televizyonlar, radyolar ve haber ajansları haber akışlarını durdurdu, okullarda derslere ara verildi ve Vatikan'daki San Pietro dahil kiliselerde Katolik inancına göre ölenlerin ardından özel dualar edildi. Senato ve Meclis de 3 dakika sessizliğe katılırken, Milano borsası da 3 dakika işlemlerini durdurdu. İtalya'da sokaktaki sivillerin de hayatlarını kaybeden Amerikan vatandaşları için saygı duruşuna katıldığı görüldü. 
     İngiltere'de de bütün okullar, işyerleri, fabrikalar, mahkemeler ve sokaklarda halk, ABD'de ölenler için 3 dakikalık saygı duruşu yaparken, Londra'nın en büyük katedrali St Paul's'de yapılan ayine Kraliyet ailesi ve hükümet temsilcileri katıldı. Bütün bayrakların yarıda tutulması uygulamasına bugün de devam edilen İngiltere'de, turist gezdiren şirketler bile konuklarından bütün Avrupa'da aynı anda yapılan 3 dakikalık saygı duruşuna katılmalarını istedi. 
     Başkent Londra'daki bütün mağaza ve marketlerde yerel saatle 11.00'de hayat durdu ve müşterilere hizmete ara verildi. Aynı şekilde devlet daireleri ve fabrikalarda da faaliyetler üç dakika süreyle askıya alındı. British Airways tarafından işletilen Londra'daki dev dönme dolabın saygı duruşu sırasında durdurulduğu dikkat çekerken, genellikle bütün İngiltere çapında 11.00'de açılmakta olan pubların da tören nedeniyle bugün 11.05'te açıldığı görüldü. Tören sırasında otobüs, tren ve benzeri toplu taşıma araçları da motorlarını durdurdu. Bu arada St. Paul's Katedralinde ABD'de ölenler için yapılan özel ayine Kraliçe İkinci Elizabeth, eşi Edinburgh Dükü Prens Philip, Galler Prensi Charles, Canterbury Başpiskoposu ve başta Başbakan Tony Blair olmak üzere hükümet temsilcileri ve milletvekilleri de katıldı. 
     Bulgaristan'da ülke genelindeki saygı duruşuna, parlamento da oturumuna ara vererek katıldı. Cumhurbaşkanı Petar Stoyanov, Başbakan ve eski Kral İkinci Simeon ile Bakanlar Kurulu üyeleri ise Cumhurbaşkanlığı ve Başbakanlık binalarının önünde halkla birlikte saygı duruşunda bulundu. Saygı duruşuna katılımın yüksek olduğu gözlendi. Ülkedeki tüm dinlere ait ibadet yerlerinde de ölenlerin ruhlarına ayinler düzenlendi, dualar okundu. Sofya Merkez Camii'nde kılınan cuma namazının ardından verilen hutbede, terörizm kınandı ve terörizmin İslamiyet'te yeri olmadığı dile getirildi. 







</TEXT>
</DOC>
