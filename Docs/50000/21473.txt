<DOC>
<DOCNO> 21473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/siyaset/siy01.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
AB’deki ölüm orucu eleştirilerini Papandreu göğüsledi 
</HEADLINE>
<TEXT>
Türkiye’yi rahat bırakın 
Belçika Dışişleri Bakanı, Türk cezaevlerindeki olayları "trajik" olarak değerlendirirken, Yunan Dışişleri Bakanı Ankara’nın reform adımlarını savundu 
     GÜVEN ÖZALP Brüksel 

     Türkiye’nin son dönem uluslararası platformda en önemli "başağrılarından biri" olan cezaevlerindeki durum, önceki gün Brüksel’de gerçekleştirilen Avrupa Birliği Genel İşler Konseyi’nde de gündeme getirildi. Belçika, cezaevlerindeki duruma yönelik sert eleştiriler yöneltirken, Ankara’yı savunan isim Yunanistan Dışişleri Bakanı Yorgo Papandreu oldu. 
     AB dışişleri bakanlarını bir araya getiren toplantıda Belçika Dışişleri Bakanı Louis Michel, konuyu Türk cezaevlerinde yaşanan olaylara getirerek durumun "trajik boyutlarda" bulunduğuna dikkat çekti. Michel, bu durumun değişmesi gerektiğinin altını çizerek, birliğin de bir şekilde devreye girmesini istedi. 
     Belçika’nın bu yöndeki yaklaşımına cevap, önce AB Komisyonu’nun genişlemeden sorumlu üyesi Günther Verheugen’den geldi. Verheugen, AB’nin gelişmeleri çok yakından izlediğini ve Türk yetkililerle sürekli temas halinde bulunulduğunu dile getirdi. Ancak Verheugen’in yaklaşımı da, Ankara açısından, olumludan çok eleştirel bir yapı olarak nitelendi. 
     
Üzerine fazla gitmeyin’      Bu aşamada Papandreu söz alarak, cezaevleri konusunda Türkiye’nin üzerine fazla gidilmemesi gerektiğini ifade etti. Papandreu, Türkiye’nin cezaevlerinde yapılması gereken reformlar konusunda bir takım adımlar attığını, birlik düzeyinde bir girişimde bulunmadan önce atılan bu adımların sonuçlarını görmenin daha yararlı olacağını dile getirdi. 
     Yunanlı kaynaklar, bu yaklaşımda, Papandreu’yla Dışişleri Bakanı İsmail Cem arasındaki "yakınlığın" önemli rol oynadığını kaydediyor. Ancak Papandreu’nun bu yaklaşımı nedeniyle, "Yunan kaynaklı" bir takım eleştirilere hedef olduğu da vurgulanıyor. 
     
Tarih yeniden yazılacak      Yunan ve Türk gençleri 'Düşman’ imajını değiştirecekler 
YILDIZ YAZICIOĞLU Ankara 
     Türkiye’de Tarihçilik ve Tarih Eğitimi Kongresi"ne katılan Yunan ve Türk öğrenciler, her iki ülkenin tarih kitaplarının dostluk anlayışı ve politik kaygılardan uzak olarak yeniden yazılması gerektiğini söylediler. 
     ODTÜ Tarih Topluluğu, Tarih Vakfı ve ODTÜ Tarih Bölümü’nce ortaklaşa düzenlenen kongrede Elina Stergatou, Panagiotis Kontolaimos ve Mary Saukalopoulou, Murat Yaşar, Neslihan Tekelioğlu ve Seçil Yılmaz, her iki ülkenin tarih kitaplarını yazma biçimini eleştirdiler. 
     Yunan tarih öğrencileri, kendi tarih kitaplarında "Kurtuluş Savaşı"nın "Küçük Asya Felaketi" olarak adlandırıldığını ve "düşman" Türk imajının değişmesini istediklerini anlattılar. Türk öğrenciler de "Kuzudan post Yunan’dan dost olmaz" gibi yerleşen anlayışın ortadan kalması gerektiğini belirttiler. 
     
     Gençler elele 
     İstanbul’da Gençlik Haftası etkinlikleri, Galatasaray Lisesi ve Taksim Anıtı arasında gerçekleştirilen yürüyüşle başladı. Fransa, İngiltere, Bulgaristan, Romanya, Avusturya, İsrail, Yunanistan, Makedonya ve Almanya’dan etkinliklere davet edilen 10 gencin ve halk oyunları ekiplerinin de katıldığı yürüyüşe halk da alkışlarla eşlik etti. 
     



 SİYASET 

















</TEXT>
</DOC>
