<DOC>
<DOCNO> 23513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/27/yazar/mujde.html </URL>
<DATE> 2001/05/27/ </DATE>
<TIME>  </TIME>
<AUTHOR> Gani MÜJDE  </AUTHOR>
<HEADLINE>
Amerika’dan yengem geldi, evde bir bayram havası 
</HEADLINE>
<TEXT>

     First Hemşire Nermin Erbakan’ı da sayarsak Catherine Derviş’e gelene kadar nice first leydiler gördü Ankara sokakları. 
     Kronolojik sıraya göre sayarsak kimler geldi kimler geçtiii... 
     
     
Nazmiye Demirel      Yıllar Nazmiye ve Süleyman Demirel çiftini birbirine yaklaştırdı aslında. 
     Hatta o kadar birbirlerine benzediler ki Nazmiy’anım acil bir vesikalık fotoğraf ihtiyacı olduğunda Süleyman Bey’in vesikalık fotoğraflarından birini alıyor tükenmez kalemle saç ve bıyık yapıp kendi fotoğrafı olarak kullanıyordu. 
     Başbakanlığı sırasında hiç sesi duyulmadı Nazmiy’anım’ın. Hatta Süleyman Bey’in Zincirbozan’dan gelirken Nazmiy’anım’ı yanına almayı unuttuğu bile rivayet edildi. 
     Ne zaman ki Süleyman Bey, Çankaya’ya çıktı işte o zaman Nazmiy’anım’ı da daha çok gördük orta yerde. Şu aralar kendini hayır işlerine veren Nazmiye Demirel hapishanelerdeki yakınlarına boncuktan bileklikler yapıyor. 
     
Semra Özal      Onun gibisi değil Türkiye’ye, Brunei Sultanlığı’na bile gelmedi. 
     Turgut Bey’in başbakanlığından cumhurbaşkanlığına, cumhurbaşkanlığından Vatan Caddesi’ne kadar yaptığı tüm yolculuklarda yanında oldu Semra’nım. 
     "Papatyalar" adıyla kurdukları ilim yayma cemiyeti sayesinde kaç çocuğun istikbali kurtuldu kim bilir Engin Civan, Efe Özal, Davulcu Asım 
     Çankaya’da puro içme ve içilen puroların izmaritlerini Çankaya’nın bahçesine atma geleneği ilk onunla başladı. Ama hakkını da yememek lazım, cumhurbaşkanlarının eli olduğunu ve eşiyle el ele tutuşabildiğini ilk ondan öğrendik. 
     
Rahşan Ecevit      Mavinin yüzyirmialtı bin tonu olduğunu da Rahşan Ecevit öğretti bize... 
     Kocasının yapamadığı her işi yaptı Rahşan Hanım. 
     Hatta bir ara Bülent Bey’in yerine çocuk doğurmak bile istedi ama olmadı. 
     Her zaman ölçülü, mesafeli ve görgülü kalmayı başaran bir first leydiydi o... 
     Kendi yerine oynamaya çalışan Hüsamettin Özkan’a bile protokollerde arkadan tekme atması dışında bir taşkın harekette bulunmadı. 
     
Özer Çiller      Bir yalı çapkını ve tarla kuşuyken Zekeriyaköy siyasetin tam ortasında buldu kendini istemeden. First leydi olmayı bir süre içine sindiremediyse de sonra alıştı. 
     Seçim gezilerinde karısı şehrin valisi ile görüşürken o valinin eşi ile birlikte çay partilerine, cami gezmelerine, altınlı günlere katılmaya başladı. 
     Zaten otlara olan ilgisi de o muhabbetler sırasında başladı. Yine o muhabbetler sırasında Türkan Şoray kirpiğinin bir örgü stili olduğunu öğrendi ama uygulayamadı. 
     
Banu Alkan      Ay pardon bu araya karışmış... 
     
Catherine Derviş      Amerika’dan gelen 14 milyar dolar bile onun gelişi kadar mutlu etmedi halkımızı. 
     Tam Derviş Bey’in Amerika’daki kimsenin tanımadığı eşinin adının Monika Levinski olduğu ve utandığı için Türkiye’ye getiremediği söylentileri çıkmaya başlamıştı ki Derviş Bey gitti ve Catherine yengeyi kolundan tuttuğu gibi getiriverdi ülkemize. 
     Gelir gelmez tarihi eserler ziyaret edildi. Güniz Sokak’ta Süleyman Bey’e merhaba denildi. 
     
WebCam      İşte Zeki’nin güzelleri... 
     Eskiden Claudia Schiffer, Kate Moss gibi dünya çapındaki mankenlerini reklamlarında oynatan Zekiye Triko da ekonomik krizden etkilendi. 
     Firmanın yöneticisi Zeki Bey "Krizde ancak bu iki mankeni bulabildik. Ama buna da şükür, bunlar da kabul etmeseydi Aysel Gürel’le anlaşmak zorunda kalabilirdik" diye konuştu. 
     İşte Zeki’nin 2001 yazı güzelleri... 
     
Yaza girerken Bodrum havadisleri      Geçen hafta Bodrum’daydım. Size biraz Bodrum havadisleri derledim. 

</TEXT>
</DOC>
