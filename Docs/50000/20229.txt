<DOC>
<DOCNO> 20229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/son/sontur29.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcı Şalk'ın itirazı da reddedildi 
</HEADLINE>
<TEXT>

     Ankara 2 No'lu DGM, DGM Savcısı Talat Şalk'ın Beyaz Enerji davasına ilişkin verilen görevsizlik kararına yaptığı itirazı reddetti. 
     Beyaz Enerji iddianamesinin hazırlanmasından sonra Ankara 1 Nolu DGM'nin "görevsizlik" kararıyla ikiye bölünen Beyaz Enerji davası birleşemedi. Dosyayı ve savcıların itirazını uzun süre inceleyen Ankara 2 Nolu DGM, dün kararını verdi. 
     Mahkeme Başkanı Hüseyin Eken, kararın gerekçesine ilişkin "DGM'ler, Türkiye'nin iç ve dış güvenliğini tehdit eder nitelikteki suçların görüldüğü mahkemelerdir. DGM Yasası'nda bu mahkemelerin hangi suçlara bakacakları belirtilmiştir. Bu nedenle itirazı reddettik. Aksi takdirde, bu görev alanını genişletmiş olurduk. Ankara 1 Nolu DGM'nin görevsizlik kararındaki gerekçeler esas olarak bizim de gerekçelerimizi oluşturdu" dedi. 
     Kararın ardından görevsizlik kararıyla ayrılan dosya Nöbetçi Ağır Ceza Mahkemesi'ne gönderilecek ve DGM'nin verdiği "hüküm" bölümündeki tespitlere göre yargılama yapılacak. Ağır ceza ilk olarak suçun kendi görev alanına girip girmediğine karar verecek, eğer suçun kendi alanında olmadığı sonucuna varırsa dosyayı geri DGM'ye gönderecek. 







</TEXT>
</DOC>
