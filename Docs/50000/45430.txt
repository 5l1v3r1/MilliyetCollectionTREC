<DOC>
<DOCNO> 45430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/son/sondun21.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus basını şaşırdı...Düşen uçağı Türkiye düşürmüş olabilirmiş... 
</HEADLINE>
<TEXT>

     Rus basınında bugün, Türk güçlerinin uçağı düşerebileceklerine veya olaya tanık olabileceğine ilişkin iddialar ortaya atıldı. 
     İzvestiya gazetesi ''ortaya son çıkan ihtimallerden biri, uçağın Türkiye tarafından düşürülmüş olması. Çünkü rota dışına çıkan uçakları düşürme hakkı var'' denildi. Ancak bu gazete, en güçlü ihtimalin ''Ukrayna füzesi'' olduğunu, bu ihtimali Ukrayna yönetiminin de kabul ettiğini belirtti. Nezavisimaya gazetesi, uçağın son girdiği hava koridorunu kontrol eden Rostov hava koridoru yetkililerinin, ''uçağa düşmeden önce iki objenin yaklaştığını'' söylediklerini iddia etti. 
     Gazete, ''uçağın düştüğü yer Türk sahiline, Rus sahilinden daha yakın. Bunlar Türk uçakları olabilir. Türk güçlerinin olayı monitörlerden izlemiş olma ihtimali var. Olay, teröristlerin provokasyonu olabilir, teröristler uçağın tehlike açan bir obje olarak algılanmasını ve düşürülmesini sağlamış olabilirler'' dedi. 
     
     Rusya Türkiye'den bilgi istedi 

     Öte yandan Karadeniz'e düşen TU-154 tipi yolcu uçağı ile ilgili olayın aydınlatılması için Rusya'nın bilgi istediği ülkeler arasında Türkiye de yer alıyor. 
     Devlet Başkanı Vladimir Putin'in, uçağın düşüşüyle ilgili çalışmaları yürütmekle görevlendirdiği hükümet komisyonunun başında bulunan Güvenlik Konseyi Sekreteri Vladimir Ruşaylo, ''Rusya Dışişleri Bakanlığı'nın, ABD, Ukrayna ve Türkiye'den, olayın meydana geldiği gün bölgedeki uçuşlarla ilgili bilgi istediğini'' söyledi. 
     Soruşturma için Soçi kentinde bulunan Rusya Başsavcı Yardımcısı Sergey Fridinski, ''soruşturmayı yürütürken, ilgili ülkelerin güvenlik organları ile işbirliği yapmaya hazırız. ABD, Türkiye, Ukrayna ve Ermenistan'dan bazı bilgiler istedik. Ancak bu ülkelerden henüz bir yanıt gelmedi'' dedi. 
     Fridinski, uçağın düşmesine yol açan nedenle ilgili en önde gelen ihtimallerden birinin ''teknik hata'' olduğunu belirtirken, ''uçakta bir patlama olduğu kesin. Ancak patlamanın uçağın dışında mı yoksa içinde mi olduğu bilinmiyor. Patlamaya teknik bir arıza yol açmış olabilir'' dedi. 
     
     Mavi Akım ekibinden yardım 

     Karadeniz'in yatağına, Türkiye-Rusya doğalgaz boru hattı ''Mavi Akım''ı döşemekte olan ekiple çalışan, 3 bin metre derinlikte çalışmalar yapabilme özelliğine sahip ''Akademik Golitsin'' adlı özel deniz aracı, uçağın düştüğü bölgeye gönderildi. 
     Novorossisk limanından bu sabaha karşı yola çıkan araç, öğle saatlerinde hedef noktasına ulaştı ve çalışmalarına başladı. 
     ''Akademik Golitsin'', Mavi Akım'ı döşemekte olan İtalyan Saipem-7000 gemisi ile çalışıyor. ''Akademik Golitsin'', önce zeminde araştırmalar yapıyor, ardından Saipem-7000 tarafından boru döşeniyor. 
     






</TEXT>
</DOC>
