<DOC>
<DOCNO> 30098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/son/sondun14.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Lahey'den Miloşeviç'e savunma garantisi.. 
</HEADLINE>
<TEXT>

     Eski Yugoslavya için Hollanda'nın Lahey kentinde kurulan mahkeme, Yugoslavya'nın eski Devlet Başkanı Slobodan Miloşeviç'in savunmasının olması gerektiği gibi yapılmasının teminat altına alınacağını ve savunmanın ''zayıf'' bulunması halinde, Miloşeviç'e avukat tayin edilebileceğini açıkladı. 
     Mahkeme sözcüsü Christian Chartier, ''Savunmanın çıkarı, savunmanın kalitesini ve gerçekçiliğini gerektiriyor. Mahkemenin uzun zaman zayıf bir savunmayı kabul edebileceğini sanmıyorum'' dedi ve bu konudaki mahkeme kurallarının incelenmesi gerektiğini söyledi. 
     Chartier, ''Sanırım mahkeme başkanı ve yargıçların durumun farkına varmaları üzerine, şu ya da bu sanık için avukat tayin edilmesi konusu ele alınacak, çünkü bir sanığın kendini savunmaması kabul edilebilir bir şey değildir'' diye konuştu. Miloşeviç, kendisi için Lahey'de kurulan mahkemenin yasal olmadığı gerekçesiyle ilk kez mahkemeye çıktığı bugün avukat istemediğini söylemişti. Mahkeme kurallarına göre Miloşeviç'in, dava boyunca avukat istemeden kendini savunma hakkı bulunuyor. Chartier ise, Miloşeviç'in mahkemeyi tanımamaya ve savunmasını hazırlamayı reddetmeye devam etmesi halinde, bunun mahkemenin adalet anlayışı bakımından sorun çıkaracağını, ancak buna izin verilmeyeceğini de söylüyor. 







</TEXT>
</DOC>
