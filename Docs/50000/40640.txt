<DOC>
<DOCNO> 40640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/son/soneko21.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'ten TOBB'a "Rehabilitasyon fonu kuracak durumumuz yok" 
</HEADLINE>
<TEXT>

     Devlet Bakanı Kemal Derviş'in Türkiye Odalar ve Borsalar Birliği'ne TOBB bağlı 3 büyük ilin oda ve konsey başkanlarıyla yaptığı toplantıda, ''Bizim herhangi bir rehabilitasyon fonu kuracak ve aktaracak durumumuz yok'' dediği bildirildi. 
     Bugün Odalar Birliği'nde başlayan Sektör Kurulu Toplantıları öncesinde, Birlik Merkezi'nde saat 10.00'da Ankara, İstanbul ve İzmir oda ve konsey başkanlarının katıldığı bir toplantı gerçekleştirildi. Bu toplantıya saat 12.00'de Devlet Bakanı Kemal Derviş'de katıldı. 
     Devlet Bakanı Kemal Derviş toplantıda ekonomiye ilişkin genel değerlendirmelerde bulundu. 
     Bakan Derviş'in toplantıda bankalar ile reel sektör arasında ciddi bir uyum sorunu olduğunu, uyum olmayınca da haciz işlemlerinin başlayıp şirketlerin battığını ve özel bankalar ile kamu bankaları arasında sorunlar bulunduğunu kaydettiği belirtildi. 
     Bakan Derviş'in, reel sektörün sorunlarının çözümlenmesi amacıyla daha önce kurulacağı açıklanan ''rehabilitasyon fonu''na ilişkin de değerlendirmelerde bulunduğu öğrenilirken, Derviş'in, ''Bizim herhangi bir rehabilitasyon fonu kuracak ve kaynak aktaracak durumumuz yok. Ayrıca Dünya Bankası'nda da zaten böyle bir fon yok'' dediği belirtildi. 
     Derviş'in, 2002 bütçesinin çok zor bir bütçe olacağını da söylediği ifade edilirken, döviz kuruna ilişkin ise şunları söylediği kaydedildi 
     ''Dövizin pahalı olması reel sektörü teşvik eder. Kur düşük olursa geçen yılki gibi ithalat patlaması olur. Dövizin pahalı olması kötü birşey değil, Türkiye'nin önünü açar. Kötü olan geçen yılki. Yatırımcının kabahati yok. Kur önceden ilan edilmiş, insanlar ve kurumlar buna güvendi zarar etti. Kur çok dalgalı olursa belirsizlik sorunu oluyor. Döviz 1 milyona inerse memnun olmayacağız.'' Bakan Derviş'in toplantıda ayrıca, işlerin zor olduğunu, bu sorunun herkesin omuz vermesiyle çözülebileceğini söylediği kaydedilirken, ''Mucizevi bir şey beklemeyin'' mesajını verdiği belirtildi. 
     Kemal Derviş'in konuşmasında ,gerçekçi olmayan kur nedeniyle ekonominin sıkıştığı Temmuz ve Eylül ayındaki büyüme rakamlarının da iyi gelmeyeceğini ifade ettiği kaydedildi. Ayrıca, Türkiye'nin borç ödeme sorunu olmaması halinde maliye politikasını gevşeteceklerini ve böylece üretimin artacağını söylediği belirtildi. Derviş'in, vergilerde düşüş olduğu ve hala devlet içinde israfın devam ettiğini belirterek, bu durumdan yakındığı kaydedildi. IMF'ye verdikleri taahhütlerde faiz dışı fazlanın yüzde 5.5 olduğunu, belki 6-6.5 çıkabileceğini belirten Derviş'in, ama bu olitikalardan taviz veremeyeceklerini kaydettiği bildirildi. Derviş'in 2002 yılı büyüme hedefinin de yüzde 4 olabileceğini açıkladığı belirtildi. 







</TEXT>
</DOC>
