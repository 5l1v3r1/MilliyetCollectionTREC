<DOC>
<DOCNO> 49441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/son/sonspo14.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş idmanında olay...2 futbolcu yumruklaştı.. 
</HEADLINE>
<TEXT>

     Ligin 10. haftasında Denizlispor ile deplasmanda 3-3 berabere kalan ve lider Galatasaray'ın 11 puan gerisine düşen Beşiktaş'ın bugünkü antrenmanında Mehmet ile Necat yumruklaştı. 
     Siyah-beyazlıların, yarım alanda yaptıkları çift kale maç sırasında, birbirlerine sert girdikleri için tartışan Necat ile Mehmet, yumruk yumruğa kavga etti. Teknik direktör Christoph Daum'un yer almadığı antrenmanda, 2 futbolcu arkadaşlarının araya girmesiyle yatışırken, antrenör Roland Koch oyuncuları yan yana getirirek barıştırdı. 
     Antrenmanda, Denizlispor maçında ilk 11'de forma giyen futbolcular kısa bir süre çalışırken, yedek futbolcular Koch yönetiminde yarım alanda çift kale maç yapıp, kanatlardan yapılan ortalarla gol ve şut çalışması gerçekleştirdiler. 
     Duruşması için Almanya'ya gidecek olan teknik direktör Daum, antrenman öncesinde sahaya girerek futbolcularıyla bir toplantı yaptı. 
     Bu toplantı sonrası Tümer de Alman çalıştırıcıyla bir süre özel olarak görüştü. 
     Antrenmana, hafif sakatlıkları bulunan Nihat, Ümit, Erman, Baya ve Ahmet Yıldırım katılmazken, sakatlığı yeni yeni geçen Tamer de antrenman sonundaki gol çalışmasına katıldı. 
     Beşiktaşlı futbolcular yarın izin yaparken, siyah-beyazlılar Çaykur Rizespor maçının hazırlıklarını, 31 Ekim Çarşamba günü gerçekleştirecekleri antrenmanla sürdürecek. 
     Teknik direktör Daum, daha sonra Almanya'daki duruşmasına katılmak üzere tesislerden ayrıldı. 
     






</TEXT>
</DOC>
