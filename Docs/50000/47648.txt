<DOC>
<DOCNO> 47648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/19/spor/bbas.html </URL>
<DATE> 2001/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ÜLKER ALTIN BULDU 79-82 
</HEADLINE>
<TEXT>

Euroleague’deki temsilcimiz, grubunun zorlu ekiplerinden Zalgiris Kaunas’ı son çeyrekte devirdi. Litvanya takımı karşısında ikinci galibiyetine ulaşan Turuncu - Yeşilliler zirvedeki yerini korudu 
     EUROLEAGUE’DE ülkemizi temsil eden Ülkerspor, grubundaki ikinci maçında deplasmanda Litvanya’nın Zalgiris Kaunas takımını devirdi. Turuncu - Yeşilliler, maç boyu geride götürdükleri karşılaşmayı son çeyrekteki etkili oyunuyla kazandı. Güçlü rakibi karşısında son iki dakikaya 79 - 77 geride giren Ülkerspor, Harun ve Lollis’in basketleriyle coştu ve karşılaşmadan 82 - 79 galip ayrılmayı başardı. Goljoviç süper oyunu ve attığı kritik üçlüklerle Ülkerspor’un galibiyetinde önemli bir rol oynadı. 
     İBRAHİM Kutluay’ın takımı Yunan Panathinaikos ise Euroleague’de Rusya’nın CSKA Moskova takımını deplasmanda 91 - 85 mağlup etti. Bu maçta 26 sayı atan İbrahim Kutluay, Panathinaikos’u zafere taşıyan isim oldu. CSKA forması giyen Mirsad Türkcan ise 17 sayı attı, ancak takımını yenilgiden kurtaramadı. Hüseyin Beşok’un 5 sayı attığı maçta Maccabi Tel Aviv, Polonya’nın Zepter Slask takımına deplasmanda 79 - 65 yenildi. 
     
İsrail’de ikinci Türk      BASKETBOLDA yurt dışına transfer olan lejyonerlerimize Ufuk Sarıca da eklendi. Efes Pilsen’den Maccabi Tel Aviv’e transfer olan milli pivot Hüseyin Beşok’tan sonra Efes Pilsen ve Ülker’in eski oyuncusu Ufuk Sarıca da İsrail’in Hapoel Herzelia takımı ile bir yıllık sözleşme imzaladı. 
     
Şemsettinli Saratov tarihi fark attı      KORAÇ Kupası ön eleme ilk tur maçları tamamlandı. Şemsettin Baş’ın forma giydiği Rusya’nın Saratov takımı, deplasmanda Gürcistan’ın Maccabi Brinkford Tiflis takımını 50 sayı farkla 141 - 91 yenerek rekor bir sayı attı. Bu karşılaşmada Şemsettin 14 sayı üretti. 
     



 SPOR 























</TEXT>
</DOC>
