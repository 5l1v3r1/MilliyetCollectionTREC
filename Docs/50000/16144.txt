<DOC>
<DOCNO> 16144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/son/sontur27.html </URL>
<DATE> 2001/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Şükrü Sina Gürel eşinden boşandı 
</HEADLINE>
<TEXT>

     Devlet Bakanı Şükrü Sina Gürel, eşi Fitnat Fulya Gürel'den ''şiddetli geçimsizlik'' nedeniyle gizli yapılan bir celsede boşandı. 
     Devlet Bakanı Gürel ve Fitnat Fulya Gürel, Ankara 13. Asliye Hukuk Mahkemesi'nde 8 Mayıs 2001'de olan duruşmanın gizli yapılması için mahkemeye başvurdular. Mahkeme de, bu talebi kabul ederek, duruşmanın bugün yapılmasına karar verdi. 
     Gürel, öğleden sonra korumaları, avukatı ve danışmanı ile gizli bir şekilde Ankara Adliye Sarayı'na gelerek, 13. Asliye Hukuk Hakimi A. Yetkin Görbil'in odasına çıktı. Fitnat Fulya Gürel de, avukatı ile gizli olarak adliyeye geldi. 
     Normalde duruşma salonunda yapılması gereken oturum, Yargıç Görbil'in odasında, taraf avukatları da hazır olarak yapıldı. Görbil, Bakan Gürel'in ''şiddetli geçimsizlik'' nedeniyle açtığı davada, Şükrü Sina Gürel ve Fitnat Fulya Gürel'in anlaşmalı olarak boşanmalarına karar verdi. 
     Şükrü Sina Gürel ve Fitnat Fulya Gürel'in duruşma öncesinde ve sonrasında konuşmadıkları görüldü. 
     




</TEXT>
</DOC>
