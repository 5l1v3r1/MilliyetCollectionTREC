<DOC>
<DOCNO> 19973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/son/sondun19.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Cami açılışında çıkan olaylar... diplomatlar binada mahsur kaldı 
</HEADLINE>
<TEXT>

     Bosna Sırp Cumhuriyeti'nin başkenti Banya Luka'da bir caminin restorasyonunun başlaması dolayısıyla düzenlenen törende çıkan olaylarda çok sayıda kişi yaralandı. 
     Bölgedeki basın mensupları, tören için gelen BM Genel Sekreteri'nin Bosna Temsilcisi Jacques-Paul Klein, ABD'nin Bosna Büyükelçisi Thomas Miller, AGİT Temsilcisi Roger Bryant, BM Mülteciler Yüksek Komiserliği Temsilcisi Werner Blatter ve Bosna Yüksek Temsilcisi'nin Yardımcısı Georges Borted'in, cami yanındaki İslam toplumuna ait bir binada mahsur kaldıklarını belirttiler. 
     Mahsur kalanları kurtarmak için yapılan girişimin de Sırp göstericilerin engellemesiyle başarısız olduğu belirtilirken, göstericilerin bir zırhlı araç ile 4 otobüsü ateşe verdikleri kaydedildi. Çatışmalarda, 3'ü Bosna Sırp polisi en az 5 kişinin yaralandığı bildirildi. Polis kordununu yararak, törene gelenleri döven Sırp göstericilerin sayısının 4 bini bulduğu belirtildi. 
     Sırp göstericilerin, tören için toplanan kalabalığa taş, şişe ve maytap attıkları bildirilirken, cami yanında Müslümanlara ait binanın camlarının kırıldığı ve Bosna Hersek Dışişleri Bakanı Zlatko Lagumdziya'nın makam aracının atılan taşlardan hasar gördüğü kaydedildi. Göstericilerin, seccadeleri de ateşe verdikleri, İslam toplumuna ait binanın çatısına çıkarak, gönderdeki bayrağın yerine Bosna Sırp bayrağı çektikleri belirtildi. Bosna Sırp polisi olayları önlemede yetersiz kalırken, Bosna Sırp Başbakanı Mladen İvaniç, göstericilere sükunet çağrısında bulundu. 
     Bölgedeki İstikrar Gücü'ne SFOR bağlı çok sayıda askeri araç olay yerine gönderildi. Banya Luka'da ''İslamcı saldırıya'' karşı direniş çağrısı yapan broşürler dağıtılmış, bunun üzerine Bosnalı Sırp makamlar halkı sükunete davet etmişti. Banya Luka'nın ve Bosna Sırp Cumhuriyeti'nin en eski camilerinden, 16. yüzyıldan kalma ''Ferhadiye cami'', 1993 yılında Sırplar tarafından bombalanmıştı. Bosna Sırp Cumhuriyeti'nin güneyindeki Trebinye'de de Cumartesi günü yine bir caminin restorasyonu için düzenlenen törende olaylar çıkmış, aralarında BM'nin Bosna Yüksek Temsilcisi Daniel Ruiz'in de bulunduğu çok sayıda kişi yaralanmıştı. 
     







</TEXT>
</DOC>
