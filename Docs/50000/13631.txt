<DOC>
<DOCNO> 13631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/son/sondun09.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Makedonya'daki çatışmalar Kosova'ya da sıçradı 
</HEADLINE>
<TEXT>

     Kosova'da Makedonya sınırının hemen karşısındaki bir köye düzenlenen bombardımanda iki kişinin öldüğü bildirildi. 
     Kosova Barış Gücü'ndeki KFOR Amerikalı askerlerin komutanı Binbaşı James Marshall, Kosova sınırından 1200 metre içerideki Krivenik köyüne düzenlenen bombardımanda 10 kişinin de yaralandığını söyledi. 
     Marshall, KFOR askerlerinin sivillerin en kısa zamanda tedavi edilmesi için büyük çaba gösterdiklerini söylerken, bombardımanda KFOR askerlerinden yaralanan olmadığı belirtildi. Krinevik köyüne düzenlenen saldırının, KFOR askerlerinin, Makedon güvenlik güçlerinin Arnavut militanlarla çatışmalara girdiği bölge yakınında Kosova sınırı boyunca devriye görevi yaptığı sırada meydana geldiği kaydedildi. Makedonya ordusu ve Arnavut militanlar, Krinevik köyüne yapılan saldırıdan kendilerinin sorumlu olmadıklarını açıkladılar. Arnavut militanların liderlerinden Komutan Sokoli, Makedonya'daki mevzilerinden Krinevik köyünü vuracak askeri kapasiteleri olmadığını söylerken, Arnavut militanlara yönelik operasyon düzenleyen Makedon ordusu topçusunun açtığı ateşte, mermilerin köye düşmüş olabileceği sanılıyor. Bu arada Makedon askeri kaynakları, Kosova sınırı yakınındaki Ramno bölgesinde askeri aracın mayına çarpması sonucu bir Makedon askerin öldüğünü, ikisinin yaralandığını bildirdiler. 




</TEXT>
</DOC>
