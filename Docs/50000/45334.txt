<DOC>
<DOCNO> 45334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/ekonomi/eko09.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom’da hem sendika hem de maaş artışı oldu 
</HEADLINE>
<TEXT>

     ATİLLA ÖZSEVER 

     Telekom’da 13 bin sözleşmeli personel Haber - İş Sendikası’na üye olup ilk kez toplusözleşme zammından yararlandı. 
     Telekom’la ilgili 4502 sayılı yeni yasal düzenlemeye göre, sözleşmeli personele işçi statüsüne geçme hakkı tanındı. 23 bin 400 kişi, yaklaşık bir yıl süre içinde 1475 sayılı İş Kanunu’na tabi olarak işçi statüsüne geçti. 10 bin kişi kapsam dışında kaldı, 13 bin kişi de sendikalı oldu. 
     
     Yılda 4 maaş ikramiye 
     Haber - İş Sendikası Başkanı Cengiz Teke, şu bilgiyi verdi "13 bin arkadaşımız toplusözleşme kapsamına girip sendikalı oldu. Telekom’daki sözleşme de yeni bitti. Bu arkadaşlarımız ilk kez toplusözleşmeden yararlandılar. Yılda dört maaş ikramiye, giyim yardımı, fazla mesai ücretlerindeki artış gibi hükümlerden yararlanarak ücretlerinde ortalama 150 milyon liralık bir artış gerçekleşti. 550 milyon lira olan ücretleri, 700 milyon liraya yükseldi." Teke, Telekom’daki Haber - İş Sendikası üye sayısının da 40 bine yükseldiğini bildirdi. Teke, "Halen Telekom’da 72 bin personel çalışıyor. 40 bini sendika üyesi. 10 bini kapsam dışı. Geriye kalan 22 - 23 bin kişi ise sözleşmeli statüde kaldı. Bu arkadaşlar özelleştirme sonrasında başka bir kuruma nakil olanağını değerlendirdiklerinden işçi statüsüne geçmediler" dedi. 
     Öte yandan Telekom’da emekliliğini doldurmuş 15 bin kişi bulunuyor. Yine aynı yasaya göre bu kişiler, 23 Kasım 2001 tarihine kadar emekli olmaları halinde emekli ikramiyelerini yüzde 30 zamlı alacaklar. 
     



 EKONOMİ 



























</TEXT>
</DOC>
