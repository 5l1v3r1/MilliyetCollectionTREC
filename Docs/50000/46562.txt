<DOC>
<DOCNO> 46562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/son/sontur11.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Süper güç de olsanız terör gelir sizi de vurur" 
</HEADLINE>
<TEXT>

     CHP Genel Başkanı Deniz Baykal, 11 Eylül'de ABD'ye yapılan saldırıların, ister süper güç, ister dünyanın en kalkınmış ülkesi olsun terörün her ülkeyi vurabileceğini ortaya koyduğunu bildirdi. 
     Baykal, Bilgi Üniversitesi'nde verdiği konferansta, Türkiye'de ve dünyada yaşanan son gelişmeleri değerlendirdi. 
     TBMM'nin, 37 maddelik Anayasa değişikliği paketinin büyük çoğunluğunu kısa zamanda Meclis'ten geçirmesinin mutluluk verici olduğunu ifade eden Baykal, ancak milletvekillerinin ve bakanların dokunulmazlığına yönelik çok önemli maddelere dokunulmamasının üzücü olduğunu söyledi. 
     Türkiye'de bu iki konunun hukuki kriz boyutunda olduğunu savunan Baykal, milletvekilleri ve bakanlar suç işleseler de, 65 milyon insan onların yargılanmasını istese de, 550 milletvekili onaylamadıkça kimsenin onlara dokunamadığını anlattı. 
     Baykal, ''Yani hostes tokatlayanı, apartman yönetimi dolayısıyla kavga çıkarıp borcunu ödemeyen milletvekili de dokunulmazlık kapsamı içinde. Enerji Bakanı Türkiye'de soruşturulamamıştır. Savcılık iddianamelerine konu olmuş, çok somut olaylar söylenmiştir. Öyleki bütün savcılar biraraya gelse, 65 milyon biraraya gelse bakanları yargılayamazsınız. Ancak 550 milletvekili 'evet' diyecek. Bu da malum nedenlerden yapılamıyor'' dedi. 
     Anayasa değişikliği paketi değişikliği Meclis'ten geçirilirken, bu arada son dakikada milletvekili maaşlarına yönelik düzenlemenin de yapıldığını hatırlatan Baykal, ''Türkiye'de, böyle büyük bir kriz yaşanırken, böyle bir ortamda tam bir duyarsızlıkla, hiçbir demokraside rastlanmayacak şekilde bir parlamento çıkıyor, maaşlarını artırıyor. Bunu onaylamak mümkün değil'' şeklinde konuştu. 
     Bu konuda umudunun Cumhurbaşkanı Ahmet Necdet Sezer'de olduğunu belirten Baykal, Sezer'in bugüne kadar yetkisini büyük bir sorumluluk duygusuyla kullandığını, bu olayda da aynı şekilde davranacağını umduğunu söyledi. 
     
     'Türkiye'nin terör karnesi pırıl pırıldır' 
     Terör konusuna da değinen Baykal, şunları kaydetti 
     ''11 Eylül ortaya koydu ki, ister süper güç, ister dünyanın en kalkınmış ülkesi olunuz terör gelir sizi de vurur. Zenginlikle, güçle bundan sıyrılmak mümkün değil. Hepimiz aynı kadere ortağız. Bunda gizli bir adalet bulunduğunu da düşünebilirsiniz. Bu olaydan sonra, yapılanı İslami terör adı altında yaygınlaştırmak büyük yanlıştır. 
     Bütün Müslümanları terörist gibi gösteriyorsunuz.'' Baykal, Türkiye'nin terör konusunda çok ağır bedeller ödeyerek toprakları içindeki terörü denetim altına almayı başardığını, bunu yapmasaydı Anadolu'dan çıkacak terörün bütün dünyaya yansıma tehlikesi bulunduğunu da ifade ederek, Türkiye'nin terör konusunda uluslararası anlamda her zaman çok net bir tavrı bulunduğunu anlattı. 
     Baykal, ''Türkiye hemen hemen komşularının tamamının böyle çalışmalarına maruz kalmıştır,ama hiçbir zaman kendi topraklarından komşularına bir terör ihracı uygulamasına izin vermemiştir. Bu açıdan, uluslararası terör konusundaki karnesi pırıl pırıldır'' şeklinde konuştu. 
     Dünyanın bu ortamında Türkiye gibi bir Müslüman ülkenin AB'ye alınmasının, diğer Müslüman ülkelerde bulunan Avrupa tarafından dışlanma duygusunu da değiştirerek olumlu etki yapacağını vurgulayan Baykal, yurtdışına asker gönderilmesi konusunda hükümete yetki verilmesine ilişkin TBMM kararını da eleştirdi. Baykal, ''Bu, Türkiye'yi yönetenlerin ileriyi görmekte ne kadar zaaf içinde olduğu açısından anlamlı. Bu bir yönetim zafiyetidir'' dedi. 
     






</TEXT>
</DOC>
