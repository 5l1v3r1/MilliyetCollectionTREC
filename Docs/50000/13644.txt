<DOC>
<DOCNO> 13644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/son/soneko13.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
TİSK'ten Derviş'e tam destek 
</HEADLINE>
<TEXT>

     Türkiye İşveren Sendikaları Konfederasyonu Başkanı Refik Baydur, Devlet Bakanı Kemal Derviş'in tuttuğu yol ve uyguladığı yöntemin doğru olduğunu ifade ederek, ''Doğruları desteklemek zorundayız'' dedi 
     Baydur, konfederasyon tarafından hazırlanan ''Türkiye-AB Kıyaslama Raporu''nu Hilton Oteli'nde düzenlediği basın toplantısıyla kamuoyuna açıkladı. 
     Avrupa Birliği'ne AB tebliğ edilen Ulusal Program'ın çalışma hayatına ilişkin taahhütleri konusunda çok ciddi endişeler taşıdıklarını anlatan Baydur, programın bazı bölümlerinde ''kraldan çok kralcı'' yaklaşımların ön plana çıktığını söyledi. 
     Ulusal Program'da esneklik ve kıdem tazminatı dikkate alınmadan getirilmek istenen iş güvencesini ''talihsiz'' bulduklarını bildiren Baydur, bu konuda ne işçinin ne de işverenin görüşünün alındığını söyledi. Baydur, programda sarı sendikacılığa ve çalışma barışının bozulmasına yol açacak mevzuat değişikliğinin yer aldığını öne sürerek, ''AB Ulusal Programı'nda kraldan çok kralcı davranılmıştır. Bu yaklaşımlar ilgisizlik örneği taşıyor. Bu hususların hiç biri AB'ye giriş protokolünde yar almamasına rağmen bizim protokolde yer alması dikkat çekicidir. Burada 'baba devlet' anlayışıyla ben yaptım oldu bitti zihniyeti hakim kılınmaktadır'' dedi. 
     Türkiye'nin çalışma hayatına ilişkin AB politikalarının, üçlü diyalog mekanizmaları içinde oluşturulup uygulanması gerektiğini anlatan Baydur, AB'ye aday olan ülkeler içinde yalnızca Türkiye'nin bu üçlü diyaloğu zedelediğini iddia etti. 
     1993 yılından bu yana işçi ve işveren arasındaki diyaloğun ülke sorunlarını ortadan kaldırdığını ve grevleri bitirdiğini, şimdi bu diyaloğun ortadan kaldırılmak istendiğini savunan Baydur, ''İşçi ve işveren arasında 1993 yılından bu yana olan diyaloğu ortadan kaldırmanın hiç kimsenin hakkı olmadığı gibi haddi de olmayacaktır. Biz işçilerimizle her türlü anlaşmayı memleket için yapabiliriz. Yeter ki bizi rahat bıraksınlar'' diye konuştu. 
     Toplumdan fedakarlık isteyen siyasilerin, öncelikle devletteki israfı ve verimsizliği kaldırması gerektiğini ifade eden TİSK Başkanı Baydur, ülkedeki birinci israfın ''550 adet milletvekili'' olduğu ileri sürdü. Baydur, ''Devletin bu kadar israf lüksü yoktur'' dedi. 
     Baydur, bugün TBMM'de 550 milletvekilinin yanında 4 bine yakın hizmetlinin de çalıştığını kaydederek, bu personelin çift maaş aldığını ve devlette israfa yol açtığını söyledi.Refik Baydur, devletin bugünkü müdahaleci ve hantal yapısı çağdaş bir biçimde düzenlenmediği takdirde Türkiye'deki yolsuzlukların ve krizlerin sona ermeyeceğini belirtti. 
     Halen TBMM'de görüşülen SSK'nın yeniden yapılandırılmasına ilişkin yasa taslaklarında ''SSK gayrimenkullerinin Çalışma ve Güvenlik Bakanlığı'na bedelsiz devrinin'' öngörülmesinin yanlış bir uygulama olduğunu anlatan Baydur, yerli ve yabancı sosyal güvenlik kuruluşlarının danışmanlık hizmeti vermesinin de hatalı bir uygulama olduğunu söyledi. 
     Memuruna yüzde 15 zam veren bir devletin SSK tavan ücretini yüzde 48 oranında artırdığına dikkati çeken TİSK Başkanı Baydur, ''İşçi, işveren sırtından devlet açıkları kapatılamaz. İşçiye, memura yüzde 15'ten fazla zam vermeyin, SSK tavanına yüzde 48 zam yapın. Sonra Çalışma ve Sosyal Güvenlik Bakanı övünüyor devletten az aldığı yardım için. Tasarruf mu yaptın hizmet mi verdin de indirdin İşçi ve işverenin sırtından SSK açıklarını kapattın'' dedi. Baydur, işçi emekli maaşlarından kesinti yapılarak Türkiye İşçi Emeklileri Derneği'ne 1 trilyon 633 milyar lira para aktarılmasının hatalı ve gelecekteki yolsuzlukların başlangıcı olduğunu kaydederek, emekli maaşlarından aidat kesintisi uygulamalarının durdurulmasını talep etti. 
     Gazetecilerin sorularını da yanıtlayan Refik Baydur, kamuoyunda ''Bizim Çete'' olarak adlandırılan beşli sivil inisiyatifin ''rejim fonksiyonunu'' ele aldığını belirterek, burada ne işçi ne de işveren arasında bir ayrılık olduğunu söyledi. 
     Sivil inisiyatifin bundan önce ekonomik programları desteklediğini, kendilerinin hata yapmadığını ancak hükümetin hata yaptığını iddia eden Baydur, ''Biz hükümete elinizi taşın altına koyun dedik. Programı izleme komitesi oluşturun dedik. Ben bizzat 4 kez başbakana çıkarak bunu söyledim. Şimdi çıta ortadan çatladı. Bunu tmir etmeye çalışıyoruz'' dedi. 
     Bir soru üzerine, Türkiye'de siyasilerin hiç bir dönemde işçi ve işverenin uzlaşmasından yana olmadıklarını, olsalar bile samimi davranmadıklarını savunan Baydur, bu uzlaşmanın ortadan kaldırılması için Çalışma ve Sosyal Güvenlik Bakanı'nın elinden geleni yaptığını ileri sürdü. 
     Baydur, Kemal Derviş'in tuttuğu yol, uyguladığı yöntem ve izlediği kriterlerin kendilerine göre doğru olduğunu vurgulayarak, bu doğruları desteklediklerini ve Derviş'e gerekli imkanların verilmesini istediklerini söyledi. 
     Baydur, Ecevit'in ''bu yasalar 15 günde çıkmaz'' sözüne de değinerek, ''15 gün içinde 15'inden 10'nunu da yapmak marifettir. Hükümetin yapması gereken şey Ekonomik ve Sosyal Konsey'de her şeyi tek tek ele alıp mutabakat sağlamasıdır. Bunun Derviş mi yapar, sayın c Ecevit'mi yapar bilemiyorum. Diğer yandan da süratle Meclis yasalara eğilsin'' dedi. 




</TEXT>
</DOC>
