<DOC>
<DOCNO> 41620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/son/sontur05.html </URL>
<DATE> 2001/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İçişleri Bakanı ölüm orucu eylemcilerini son kez uyardı 
</HEADLINE>
<TEXT>

     İçişleri Bakanı Rüştü Kazım Yücelen, ''Yasadışı eylem yapanlar eylemlerine son vermeli. Devletimiz, devletin ve milletin aleyhine çalışanlara müsamahalı davranmayacaktır. Bunu son uyarı olarak kabul etsinler'' dedi. 
     Suriye'ye yaptığı ziyareti dün Taksim'de meydana gelen bombalı saldırı nedeniyle yarıda kesen Yücelen, Türkiye'ye döndü. 
     Yücelen, İstanbul Atatürk Havalimanı'nda düzenlediği basın toplantısında, Taksim'de gerçekleşen bombalı saldırı olayından büyük üzüntü duyduğunu belirterek ''Aziz milletime ve güvenlik güçlerine başsağlığı diliyorum. Suriye ile Güvenlik ve İşbirliği Anlaşması için gitmiştim. Ziyareti yarıda bırakıp döndüm'' diye konuştu. 
     Hiçbir söz, hiçbir eylemin acılarını hafifletmeyeceğini vurgulayan Yücelen, şunları kaydetti 
     ''Ancak bu vesileyle yasadışı eylem yapanlara, yasadışı eylem yapanların ailelerine bir son çağrıda bulunmak istiyorum Yasadışı eylem yapanların aileleri bize yardımcı olmalı. Yaşadışı eylem yapanlar eylemlerine son vermeli. Devletimiz güçlüdür, devletimiz büyüktür. Devletimiz pazarlık etmez, devletimiz kararlıdır, verdiği kararlardan dönmez. Sonucu olmayan, sadece sonucunda bütün milletimize acı veren olayların oluşmaması için son defa, bilhassa ölüm orucuna yatanların ailelerini bizimle işbirliği yapmaya ve ölüm orucuna yatanların şuuru yerinde olanları, bu işten vazgeçmelerini son defa tavsiye ediyorum. Bunları teşvik, istismar edenler, bunları bu işe zorlayanlar şunu bilsinler ki devletimiz bundan böyle bu konuda, devleti üzenlere, devletin ve milletin aleyhine çalışanlara müsamahalı davranmayacaktır. Bunu da son uyarı olarak kabul etsinler. '' 
     Arkadaşlarını kurtardı 
     İçişleri Bakanı Rüştü Kazım Yücelen, dün Taksim'de yaşanan Çevik Kuvvet'te görevli polis memurlarına yönelik bombalı saldırıya ilişkin, ''Dünkü olayda kahraman polisimiz daha büyük bir faciayı önlemiştir. Memur arkadaşımız, 35 arkadaşımızın bulunduğu yere girmeden olayı fark ederek müdahale etmiştir'' dedi. 
     Bakan Yücelen, ''Son uyarının ne anlama geldiğini'' soran bir gazeteciye, ''3 aydır müsamaha gösterdik. Aklıselimin galip geleceğini düşünüyorduk. Her türlü hoşgörüyü gösterdik. Hoşgörü ve sevgi ile her işin altından kalkılacağını biliyoruz. Ancak kalp gözü mühürlüyse, sevgiden, hoşgörüden almıyorsa o zaman kanuni çizgiler çerçevesinde hakkımızı sonuna kadar kullanırız. Onu demek istiyorum'' karşılığını verdi. 
     ''Ölüm oruçlarına müdahale edilecek mi '' şeklindeki soru üzerine de Yücelen, ''Konumuz o değil. Acımız var. Ama herkes bilsin ki müdahale edilmesi gerekirse müdahale edilir'' dedi. 
     Polise teşekkür 
     ''Daha önce 'canlı bomba' ihbarlarının olup olmadığının'' sorulması üzerine Bakan Yücelen, şöyle konuştu 
     ''Polisimize tekrar teşekkür etmek istiyorum. İstihbarat birimlerimiz gayet iyi çalışmıştır. Zaman zaman bu tür ihbarlar gelmiş ve önlenmiştir. Dünkü olayda da kahraman polisimiz daha büyük bir faciayı önlemiştir. Polisimizin uyanıklılığı, bu konuda arkadaşlarımızın yaptığı uyarılar çerçevesinde memur arkadaşımız, polislerin çok olduğu, 35 arkadaşımızın bulunduğu yere girmeden, olayı fark ederek müdahale etmiştir. Her zaman polis her türlü tehlikeye karşı hazırlıklıdır. İstihbarat olarak, zaman zaman bu tür eylemlerin yapılabileceği istihbaratları geliyor. Bazısı doğru çıkıyor, bazısı yanlış çıkıyor. Maalesef bu sefer kahraman polisimiz üzerine düşen vazifeyi yapmış, ama 2 aslan gibi evladımız şehit olmuştur.'' 
     ''Çevik Kuvvet polislerinin bundan sonra farklı konuşlandırılıp konuşlandırılmayacağı'' yönündeki soru üzerine de Yücelen, olayda ''konuşlandırmadan dolayı bir hatanın söz konusu olmadığını'' bildirdi. 
     Yücelen, ''Gerekli tedbir alınıyor. Burada bir kusur yok. Dünyanın tüm güçlerini de getirseniz, böyle bir olaya niyet ettikten sonra bu iş olurdu. Kaldı ki yoldan geçen herkesi 'canlı bomba mı ' şüphesiyle arayamayız'' dedi. 
     Bakan Yücelen, ''Bazı kaynaklara göre olayda birden fazla kişinin bulunup bulunmadığı'' yolunda yöneltilen soruyu ise şöyle yanıtladı 
     ''Polis ve basın ayrılmaz ikilidir. Ama haber toplamadaki özgürlüğünüzü, bilhassa bu tip olaylarda polisimizin yaptığı açıklamalarla yetinerek yaparsanız daha iyi olur düşüncesindeyim. Bazı kaynaklar dediğiniz zaman, bu haberler genelde gerçeği yansıtmayan haberlerdir. Arkadaşlarımın verdiği bilgiye göre şu anda olayın arkasında bir yardımcı gözükmemekte. Araştırmalarımız çok yönlü olarak devam ediyor. İlk incelemede, delil toplamada bir hata yok. Şu anda buldukları delillerle bir neticeye vardılar. Verilen bilgiler sizi tatmin etmese bile doğru olduğuna inanabilirsiniz.'' 
     
     
     
     







</TEXT>
</DOC>
