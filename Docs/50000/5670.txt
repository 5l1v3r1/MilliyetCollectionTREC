<DOC>
<DOCNO> 5670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/son/sontur28.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "TBMM'deki engelleme çabalarına karşı direncimizi hukuk kuralları içinde sürdüreceğiz" 
</HEADLINE>
<TEXT>

     Başbakan Bülent Ecevit, Devlet İstatistik Enstitüsü'nün DİE son açıkladığı bilgilerin, hükümetin enflasyona karşı mücadelesinin çok olumlu sonuçlar vermeye başladığını gösterdiğini bildirdi. 
     Başbakan Ecevit, koalisyonu oluşturan partilerin genel başkanları ile Başbakan Yardımcısı Hüsamettin Özkan'ın da katıldığı toplantının ardından yaptığı açıklamada, sabahki Bakanlar Kurulu toplantısında ekonomi konularının ağırlıklı olarak görüşüldüğünü söyledi. 
     Bakanlar Kurulu'nun ardından liderler ile yapılan toplantıda da ekonomik durumun ayrıntılı olarak incelendiğini söyleyen Ecevit, ''Devlet İstatistik Enstitüsü'nün DİE son açıkladığı bilgiler, bildiğiniz gibi hükümetimizin enflasyona karşı mücadelesinin çok olumlu sonuçlar vermeye başladığını, hatta TEFE'nin yüzde 30'un altına indiğini gösteriyor'' dedi. Ecevit, çekirdek enflasyon denilen imalat sanayinin endeksinin de yüzde 1.7'ye kadar indiğini ifade ederek, bunların, ekonomide son 14 yılın en olumlu göstergesini oluşturduğunu söyledi. Ecevit, şunları kaydetti 
     'Şimdi görevimiz, üreten ekonomiyi, reel ekonomiyi hızla canlandırmak ve çalışan halk kesimlerinin gelir düzeyini yükseltmektir. Bu amaçla üreten sektörün ve mali sektörün sorunlarını kapsamlı bir biçimde irdelemek ve bunlara etkili çözümler getirmek üzere bu hafta bir dizi toplantılar düzenleyeceğiz. Bu arada bazı yasama çalışmalarının hızla sürdürülmesi gereklidir.Bu nedenle TBMM'deki engelleme çabalarına karşı direncimizi, uygarlık kuralları içinde, hukuk kuralları içinde sürdürmeye karalıyız.'' 
     Ecevit, açıklamalarının ardından gazetecilerin sorularını da yanıtladı. 
     Başbakan Ecevit, TBMM İç Tüzük değişikliği konusunda iktidar partileriyle muhalefet partileri arasındaki uzlaşma çalışmalarının hangi aşamada olduğuna ilişkin soru üzerine, uzlaşma çalışmalarının denendiğini ve yürüdüğünü ifade ederek, ''Umarım ki olumlu sonuçlar alınır. Ama uzlaşıcı bir sonuca varılmasa bile kararlılığımızı sürdürmeye devam edeceğiz'' dedi. 
     Ecevit, bir başka soruyu yanıtlarken de, Anayasa değişikliği paketinin bugünkü liderler zirvesinde gündeme gelmediğini söyledi. IMF'e verilen bazı sözlerde gecikme olduğunun belirtilmesi ve bu konudaki değerlendirmesinin sorulması üzerine Ecevit, gecikmelerin nedeninin Meclis çalışmalarının aksatılması olduğunu ifade etti. Ecevit, bunun Türkiye'ye büyük zarar verdiğini kaydederek, bunun için ekonomiyle ilgili olarak ivedilik taşıyan bazı yasa çalışmalarını öncelikli olarak sürdürmeye devam edeceklerini belirtti. 
     'Muhalefet partileri TBMM İç Tüzüğü'nde yapılacak değişikliğin kendi seslerini kesmeye yönelik olduğunu iddia ediyor'' diyen gazeteciye Ecevit, ''Hayır. İki muhalefet partisi aslında ekonominin sesini kesmiş oluyor'' yanıtını verdi. 
     Başbakan Ecevit, Yargıtay Cumhuriyet Başsavcısı Sabih Kanadoğlu'nun, FP'nin kapatılması istemiyle açılan davaya ilişkin ek iddianame hazırlaması konusundaki soruya, ''O konuda bir şey söylemeyi doğru bulmuyorum. Konu yargı önünde... Bir şey söylemeyi doğru bulmuyorum'' karşılığını verdi. 
     Ecevit, FP'nin kapatılması durumunda erken seçimin gündeme geleceğinin belirtilmesi üzerine ise ''Bu konular üzerinde durmak istemiyorum'' dedi. Bülent Ecevit, muhalefetle uzlaşılamaması durumunda İç Tüzük değişikliği konusunda ısrarlı olup olmayacaklarına ilişkin soruyu yanıtlarken, ''Uzlaşmayı çok istiyoruz. Biz, başından beri uzlaşmacı bir partiyiz. Fakat, son haftalarda muhalefet partileri ülke yararına olan bazı yasama çalışmalarını maalesef aksatmak için elinden gelen çabayı gösteriyor. Buna karşı biz de yasama çalışmalarının hızının kesilmemesi için elimizden gelen her çabayı göstermeye kararlıyız'' diye konuştu. 




</TEXT>
</DOC>
