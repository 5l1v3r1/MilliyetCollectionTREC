<DOC>
<DOCNO> 35108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/son/soneko21.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tofaş Ceo'su Nahum "Korkunç boyutta zarar ettik" 
</HEADLINE>
<TEXT>

     Tofaş Türk Otomobil Fabrikası A.Ş. Murahhas Aza ve CEO'su Jan Nahum, hükümetin önceki programına yüzde 100 inandıklarını ve ortakları Fiat'ı da zorladıklarını belirterek, bu yüzden korkunç boyutta zarar ettiklerini söyledi. 
     Nahum, Tofaş'ın motor ve vites kutusu üretiminin Powertrain şirketine devrini konu alan basın toplantısında gazetecilerin sorularını yanıtladı. 
     Devlet Bakanı Kemal Derviş'in ihracatçıların dövizlerini bozdurmadığını ilişkin eleştirileri bulunduğu ve bu konuda ne düşündüğünün sorulması üzerine, Nahum, şöyle dedi 
     ''Açıkça söylemem gerekiyorsa, bu şikayeti yaptığına göre bizim de bundan nasibimizi almamız lazım. Bunun da açıklaması şu Bizim her hafta Türkiye ekonomisi ile ilgili bir durum değerlendirmemiz var. Yalnızca bizim değil Fiat'ın ekonomistleri ile birlikte bir durum değerlendirmemiz var. Varolan kaynağımızı nasıl değerlendirmemiz gerektiğinin analizini yapıyoruz. Bu gündeme göre kararlarımızı alıyoruz. Sayın Derviş bizden şikayet ediyorsa, onların görevi, bizlerin de yatırımlarımızı yapabileceğimiz uzun, orta, kısa dönemli güvenli ortamı yaratmaları lazım ki yatırımcı buna göre karar alabilsin. 
     Biz hükümetin geçmiş programına yüzde 100 inandık. Ortağımızı da zorladık, korkunç boyutta zarar ettik bundan dolayı. 14 ay devam eden programa yüzde 100 inandığımız için ve ortağımızı da ikazlarına rağmen dinlemeden Katiyen sizin dediğiniz gibi olmayacak, bizim, hükümetimizin ve Türkiye'nin dediği gibi olacak diyerek, şirketi çok büyük zarara soktuk. Çünkü programa inandık.'' 
     Kimse bize inanmıyor 
     Bundan sonra bir kez daha bu durumun tekrarlandığını ve aynı hatayı ikinci kez yaptıklarını vurgulayan Nahum, konuşmasını şöyle sürdürdü 
     ''Şimdi bundan sonra artık bize inanmıyorlar. Bizim yabancı ortağımız, bizim bu konuda hissi davrandığımıza, objektif davranmadığımıza... Dolayısıyla da finansal kaynaklarımızın yatırılması kararlarına özerk olarak müsade etmiyorlar. Demek ki bizim ortam olarak enternasyonal ortama yeterince bir güvenceyi vermemiz lazım ki onlar da Tamam doğrudur, şu şekilde değerlendirin diyebilsinler. Artık o özerkliğimiz yok. Ortağımız iki kere bize inandı ve kararı bize verdi, şimdi artık kararı bize vermiyor. Çünkü iki kere hata yaptık.'' 
     Uygulanan pazar ekonomisinde üç kere aynı hatayı yapmanın mümkün olmadığını kaydeden Nahum, ''Hisse senetleri binlerce ortağın elinde. Onlara karşı da sorumluluğumuz var. Dolayısıyla kaynaklarımızı en iyi şekilde değerlendirme mecburiyeti ve yükümlülüğümüz var. Bu karardan dolayı kardan zarar ettik. Faaliyetlerimizle yaptığımız karları finansal kararlarla kaybetmiş olduk'' dedi. 
     Tofaş'ın Dış İlişkiler Koordinatörü Nezih Olcay da programa inanmalarından dolayı şirketin ne kadar zarara uğradığının sorulması üzerine. ''Satış şirketiyle birlikte ortaya çıkan kur farkı gideri yaklaşık 150 trilyon. Eğer bu olmasaydı şirket bugünkünden 150 trilyon daha karlı durumda olurdu'' diye konuştu. 
     
     
     






</TEXT>
</DOC>
