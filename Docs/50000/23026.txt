<DOC>
<DOCNO> 23026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/son/sontur16.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Nuriş, Adalet Bakanı'nı tehdit etmek suçundan yargılanıyor 
</HEADLINE>
<TEXT>

     Kamuoyunda ''Karagümrük Çetesi'' olarak bilinen organize suç örgütünün elebaşı Nuri Ergin'in, bir duruşma sırasında Adalet Bakanı Hikmet Sami Türk ile Ceza ve Tevkifevleri Genel Müdürü Ali Suat Ertosun'u tehdit ettiği gerekçesiyle yargılanmasına başlandı. 
     İstanbul 10. Asliye Ceza Mahkemesi'ndeki duruşmaya, başka suçlardan tutuklu olan bu davanın tutuksuz sanığı Nuri Ergin katılmadı. Duruşmada, Ergin'in avukatı Hikmet Çarboğa hazır bulundu. Duruşmada, İstanbul 3. Ağır Ceza Mahkemesi'nde Nuri Ergin'in de sanıkları arasında olduğu davanın duruşmasını izleyen 3 muhabir tanık olarak dinlendi. 
     Tanık gazeteciler, savcılıkta verdikleri ifadeleri tekrar ettiklerini bildirdiler. 
     Tekirdağ F Tipi Cezaevi'nde tutuklu olan sanık Nuri Ergin'in talimatla ifadesinin alınması için yazı yazılmasına karar veren hakim, duruşmayı erteledi. 
     İstanbul Cumhuriyet Başsavcılığı'nca hazırlanan iddianamede, sanık Nuri Ergin'in, başka bir suçtan yargılandığı İstanbul 3. Ağır Ceza Mahkemesi'ndeki davanın 11 Ocak 2001 tarihli celsesinde, Adalet Bakanı Hikmet Sami Türk ile Ceza ve Tevkifevleri Genel Müdürü Ali Suat Ertosun'u tehdit eder nitelikte bazı sözler söylediği belirtiliyor. 
     İddianamede, Ergin'in, ''Sıfat ve hizmetlerinden dolayı Adalet Bakanı ile Ceza ve Tevkifevleri Genel Müdürü'nü ölümle tehdit etmek'' suçundan 1 yıl 4 aya kadar hapis cezasına çarptırılması isteniyor. 
     






</TEXT>
</DOC>
