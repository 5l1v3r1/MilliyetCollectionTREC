<DOC>
<DOCNO> 48782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/son/soneko15.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Karakoyunlu "Özelleştirme idaresi çok büyüdü" 
</HEADLINE>
<TEXT>

     Özelleştirmeden Sorumlu Devlet Bakanı Yılmaz Karakoyunlu, Özelleştirme İdaresi'nin çok büyüdüğünü belirtirken, ''artık hadiseler, kurumlarının doğrudan temaslarından çıktı. Dolayısıyla bazı kurumların özelleştirilmesini, belki ana sektöründeki bakanlık bünyesinde yapmak çok daha isabetli olabilir'' dedi. 
     Karakoyunlu, Hak-İş Sendikası tarafından kendisine verilen ''EBK'nın Özelleştirilmesi ve Politikaları'' konulu brifingte yaptığı konuşmada, bundan sonra yapılacakların içinde en önemli uygulamanın ''yasal düzenleme'' ve onu takip eden idari takdir kararlarının isabetini sağlayacak, yeni bir ''örgütlenme modelini kurmak'' olacağını söyledi. 
     Karakoyunlu, bunun başarıya ulaştırılması gerektiğini anlatırken, idari takdir kararlarının da üzerinde önemle durulması gerektiğine işaret etti. 
     Bakan Karakoyunlu, özelleştirmeyle ilgili yeni yasa çalışmalarını tamamlamak üzere olduklarını da bildirdi. 
     Bakanlar Kurulu'nda kendisinin İsdemir, Devlet Bakanı Hasan Gemici'nin Kardemir, Tarım ve Köyişleri Bakanı Hüsnü Yusuf Gökalp'in de Sivas Demir Çelik Fabrikaları'nda inceleme yapmak üzere görevlendirildiğini hatırlatan Karakoyunlu, bu konudaki çalışmaların Kasım ayının ilk haftaları içinde bitirileceğini ve hükümete bir çözüm tasarısı sunacaklarını kaydetti. 
     






</TEXT>
</DOC>
