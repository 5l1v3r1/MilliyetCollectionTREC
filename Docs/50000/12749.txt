<DOC>
<DOCNO> 12749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/son/sonspo09.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Süren "Okan ve Emre bizi zarara soktu" 
</HEADLINE>
<TEXT>

     Galatasaray Kulübü Başkanı Faruk Süren, İtalya'nın FC Inter Kulübü ile sözleşme imzalayan Okan ve Emre Belözoğlu'na tepki göstererek, ''İki oyuncu Galatasaray'ı büyük zarara soktu'' dedi. 
     Faruk Süren, İstanbul Büyükşehir Belediye Başkanı Ali Müfit Gürtuna'yı ziyaretinden sonra gazetecilere önemli açıklamalarda bulundu. Inter Kulübü’nün resmi sitesinde iki oyuncu ile ön anlaşma yapıldığının yer aldığını belirten Süren, "Daha bize bir şey söylemediler, ama Inter gibi büyük bir kulüp doğru olmayan bir şeyi resmi sitesinde yayınlamaz. Demek ki, Hakan Şükür’den sonra Okan ve Emre Belözoğlu için de Inter ile masaya oturmamız gerekecek" diye konuştu. Başkan Süren, Hakan Şükür için Inter’den henüz hiç para almadıklarını kaydederek, Okan ve Emre Belözoğlu için de Inter Kulübü’nün söylediğinin aksine bonservis bedelinin söz konusu olduğunu anlattı. Üç futbolcunun Bosman Kuralları’nın dışında kaldığını hatırlatan Süren, sözlerini şöyle sürdürdü "Bu oyuncular FIFA’nın 14. maddesinin 1. ve 8. bendi çerçevesinde transfer olabilir. Bu madde de kulübün tazminat hakkına sahip olduğunu açıkça belirtir. Hakan Şükür’ün bonservis bedelini alamamamızdaki gecikme sebebi FIFA’nın henüz bir kıstas belirlememesidir. Eski bir kıstas vardı, ama o kıstas dünya futbolu gözönünde bulundurulduğu zaman pek uygulanamıyordu. 
     FIFA yeni bir kıstas ortaya koyacak ve bonservis bedelini ona göre belirleyecek. Biz bu arada FC Inter ile anlaşamazsak, FIFA'da mayıs ayında duruşma yapılacak.'' 
     " Faruk Süren, Okan ile Emre Belözoğlu’na astronomik paralar teklif etmelerine rağmen, iki oyuncunun sözleşme imzalamadığını savundu. "İki oyuncu da çok yanlış yaptılar" diyen Süren, şunları söyledi "Galatasaray’ı büyük zarara soktular. Biz kendilerine Türkiye standartlarının üzerinde paralar teklif ettik. Hem bu sezonu iyileştirici, hem de ileriye dönük kontratlar önerdik. İki futbolcuya da son derece yüksek rakamlar teklif ettik. Bugünkü ekonomik durumları bilmelerine rağmen, imzalamak için büyük peşinatlar talep ettiler. Demek ki işi yapmak istemiyorlar. Bence Galatasaray'ı zarara sokuyorlar." 
     " Faruk Süren, hiç kimsenin Galatasaray'dan büyük olmadığını da vurgulayarak, Biz onları çok severiz, gene de severiz" dedi. İki oyuncuyu da altyapıdan yetiştirdiklerini belirten Süren, "Bu işi yapmışlardır. Galatasaray'ı bilerek veya bilmeyerek zarara sokmuşlar. Ancak, Galatasaray bununla yıkılmaz, Galatasaray yoluna devam eder. Şimdi bu oyunculara küsmem, ancak üzülürüm. Tabii ki üzüntüm var" diye konuştu. Okan ve Emre Belözoğlu ile bu dakikadan sonra anlaşma yapmalarının çok zor olduğunu kaydeden Faruk Süren, şöyle devam etti "Anlaşma çok zor, ancak Inter Kulübü rıza gösterirse yeniden anlaşma olabilir. Çünkü imza attılar. Bir oyuncu iki kulübe birden aynı anda imza atamaz. FIFA kuralına göre 12 aydan az olmamak üzere boykot yer. Dolayısıyla bu kimseye yaramaz. Böyle bir iş için gidip onlarla anlaşamamaları lazım. Şartlarda anlaşamazlar ve ikisi de imzayı karşılıklı olarak feshederlerse, biz yeniden masaya oturabiliriz. Aksi halde ikisi için de bu iş tehlikeli olur." 
     Süren, Hakan Şükür’ün bonservisi için Inter Kulübü Başkanı Moratti’den randevu talep ettiklerini anlattı. Bu konuda bir anlaşma zemini aradıklarını vurgulayan Süren, "İstediğimiz randevuya karşılık verilip, sonucunda da anlaşma zeminini oluşturabilirsek, konuyu halladebiliriz. Olmazsa mayıs ayındaki kararı bekleyeceğiz" diye konuştu. - 
     Faruk Süren, iyi konsantre olmaları halinde Avrupa Şampiyonlar Ligi çeyrek finalinde karşılaşacakları Real Madrid’i eleyeceklerine inandığını söyledi. Bu karşılaşmadan önce oynayacakları Beşiktaş maçının ertelenmesi için resmi başvuruda bulunmadıklarını da ifade eden Süren, konuyla ilgili görüşlerini şöyle açıkladı "Resmi başvurumuz yok, yalnız birtakım şeyleri gözönünde bulundurmak lazım. Galatasaray 10 oyuncusunu milli takımlara veriyor, Beşiktaş ise 2 tane veriyor. Şimdi bu cumartesi günü Slovakya maçı oynayacaklar. Bu normal, çarşamba Makedonya'da oynayacaklar, sabaha karşı perşembe günü gelecekler. Cuma günü hafif bir idman yapıp, Beşiktaş maçına konsantre olacaklar. Bu maçtan sonra da bir gün dinlenip, Real Madrid maçına çıkacaklar. Bu bizim oyunculara oldukça fazla yük getirecek." 
     Süren, ligde üst üste 5. şampiyonluğu elde etmelerinin birçok kişinin işine gelmediğini iddia etti. Beşinci şampiyonluğu ürün olarak pazarlamanın daha güç olduğunu kaydeden Süren, sözlerini şöyle tamamladı "Şampiyonluk özlemini çeken takımların taraftarına, onların muhtemel bir şampiyonluğunu pazarlamak daha kolay oluyor. Beşinci kez üst üste şampiyon olmamız, birtakım ticari müüsseseler tarafından arzu edilmiyor." 




</TEXT>
</DOC>
