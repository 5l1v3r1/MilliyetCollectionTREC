<DOC>
<DOCNO> 24522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/son/sonspo22.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Alman Mahkemesi'nin Daum için vereceği kararı bekliyor 
</HEADLINE>
<TEXT>

     Beşiktaş Kulübü Futbol Şubesi Basın Sözcüsü Doç. Dr. Mete Düren, uyuşturucu skandalı nedeniyle lisansının elinden alınması gündeme gelen Teknik Direktör Christoph Daum hakkında, Alman mahkemesinin vereceği karara saygılı davranacaklarını söyledi. 
     Düren, ''Mahkeme hangi yönde sonuçlanırsa sonuçlansın, karara saygılı olmak zorundayız. Dava olumlu yönde seyrederse, Daum'un beraatı halinde bu sorunun da ilelebet çözülmüş olmasından dolayı mutlu olacağız. Çünkü bu taktirde bu konu bir daha gündeme gelmeyecektir'' diye konuştu. 
     Aksi bir kararın çıkacağına ihtimal bile vermek istemediğini anlatan Düren, ''Ama o zaman da ne gerekiyorsa yapılır. Türkiye'de şu anda bu konunun tartışılmasını uygun görmüyorum. Almanya yargısına intikal etmiş bir konu hakkında geleceğe yönelik yorum yapmak yanlış olur'' dedi. 
     Almanya Futbol Federasyonu DFB , dün yaptığı yazılı açıklamada, Beşiktaş Teknik Direktörü Christoph Daum'un antrenörlük lisansının, uyuşturucu skandalından dolayı elinden alınabileceğini bildirmişti. 
     Daum hakkında açılan davanın yakından izleneceği ve uyuşturucu kullanmaktan suçlu bulunması durumunda lisansının elinden alınması için gerekli işlemlerin başlatılacağı belirtilen açıklamada, lisans için gerekli koşulları yerine getirmemesi durumunda DFB Antrenörlük Tüzüğü'nün 13. maddesi gereğince bir antrenörün ya da teknik direktörün lisansının elinden alınabildiğine işaret edilmişti. 
     Koblenz Savcılığı, Daum hakkında toplam 63 kez kokain satın aldığı gerekçesiyle dava açmıştı. 






</TEXT>
</DOC>
