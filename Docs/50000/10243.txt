<DOC>
<DOCNO> 10243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/06/son/sontur02.html </URL>
<DATE> 2001/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Batan bankaların sanıklarına toplam 123 bin 135 yıl hapis isteniyor 
</HEADLINE>
<TEXT>

     Tasarruf Mevduatı Sigorta Fonu'na devredilen Egebank, Sümerbank ve Yurtbank'la ilgili İstanbul DGM'ce yürütülen soruşturma sonucu haklarında dava açılan 104 sanığın, toplam 123 bin 135 yıl 6 aya kadar ağır hapisleri isteniyor. 
     İstanbul DGM Cumhuriyet Başsavcılığı'nca hazırlanan 91 sayfalık Egebank, 57 sayfalık Yurtbank ve 48 sayfalık Sümerbank iddianamelerinden yaptığı hesaplamaya göre, her 3 iddianamede yer alan 104 sanığa toplam 49 bin 276 yıldan 123 bin 135 yıl 6 aya kadar ağır hapis cezası verilmesi talep ediliyor. 
     104 sanık arasında yer alanlardan Sümerbank'ın eski sahibi Hayyam Garipoğlu'nun 808 yıl 6 ay ile 2 bin 17 yıl arasında ağır hapsi, Egebank'ın eski sahibi Yahya Murat Demirel'in 1890 ile 4 bin 727 yıl arasında ağır hapsi istenirken, Yurtbank'ın eski sahibi Ali Avni Balkaner hakkında öngörülen ağır hapis cezası ise 2 bin 158 yıl 6 aydan 5 bin 395 yıla kadar. 
     Yurtbank olayında mağdur sayısı 718 olduğu için bu davanın 30 sanığı hakkında toplam 30 bin 238 ile 75 bin 574 yıl 6 ay, 615 mağdurlu Egebank davasındaki 36 sanığın toplam 15 bin 102 yıl 6 ay ile 37 bin 855 yıl 6 ay ve 245 sanıklı Sümerbank davasının 38 sanığı hakkında ise toplam 3 bin 935 yıl 6 ay ile 9 bin 805 yıl 6 ay arasında ağır hapis cezaları talep ediliyor. 
     
     



</TEXT>
</DOC>
