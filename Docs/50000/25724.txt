<DOC>
<DOCNO> 25724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/yazar/sazak.html </URL>
<DATE> 2001/06/08/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Sezer Doğu'da 
</HEADLINE>
<TEXT>

     Güneydoğu insanının barışa özlemi Cumhurbaşkanı Ahmet Necdet Sezer'in bölgeye yaptığı ziyaret sırasında sıcak görüntüler yarattı. 
     Sezer, "halkın Cumhurbaşkanı" olmanın yanı sıra "birleştirici" bir lider. Diyarbakır'da HADEP'li kadınların Sezer'i karşılarken Türkçe ve Kürtçe "Yaşasın barış" diye slogan atması, onlarca beyaz güvercin atması anlamlıydı. Yol boyu dizilen halka el sallamakla yetinmeyen Cumhurbaşkanı'nın, çocukları görünce arabasından inip öğrencilerin coşkusuna ortak olması da içten bir duygusallık ürünüydü. Eşi Semra Sezer'in eğitimle ilgili mesajları da önemliydi. 
     Daha birkaç ay önce kentin sevilen Emniyet Müdürü Gaffar Okkan'ı teröre kurban veren Diyarbakırlılar inadına huzur, sevgi ve dostluk arıyor. 
     Cumhurbaşkanı'nın Doğu gezisi zamanlama açısından çok doğru planlanmış. Sezer, önce Van ve Hakkari'ye gitti... Genelkurmay Başkanı Kıvrıkoğlu'nun da eşlik ettiği gezide, sınır birlikleri denetlendi, askerle karavanaya oturan Cumhurbaşkanı, erinden en üst komutanına kadar, terörle mücadeleden başarıyla çıkan Silahlı Kuvvetler'e moral verdi. 
     Diyarbakır, Mardin, Şanlıurfa'yı kapsayan ikinci tur ziyaretler ise normalleşme sürecinde yerel yönetimlere, sivil kuruluşlara düşen rollerin Çankaya düzeyinde desteklendiği mesajının iletilmesi açısından önemliydi. Ankara'ya da çağrı yaptı Sezer. Harran Üniversite'sinde yolsuzlukların önlenmesi ve reformlar konusundaki çağrısını yineledi. 
     Diyarbakır Ticaret ve Sanayi Odası Başkanı Kutbettin Arzu, ekonomik kriz ortamında Cumhurbaşkanı'nın Güneydoğu'ya gelmesinin motivasyon açısından önemine dikkat çekerken şunları söylüyordu 
     "Sorunları ve çözüm önerilerini, asıl muhatabı olan vatandaşlardan dinlenip gerekli direktiflerin verilmesi bu yolda atılacak adımlar açısından süreyi kısaltacaktır. Millet olarak çok büyük bedel ödeyerek bugün yaşamaya başlamış olduğumuz huzur ve güven ortamının yeniden bozulmaması, sürekliliğin sağlanması için çözüm önerilerimiz dikkate alınmalıdır." 
     Güneydoğu, yatırım ve istihdam bekliyor. 
     Ankara, bölgenin kalkınma davasına sahip çıkmak zorundadır. 15 yıllık terörün Diyarbakır'a, Batman'a, Van'a, Şanlıurfa'ya yığdığı göç ve işsizler ordusuyla baş edilemezse, dağdan kurtulan gençlerin yeniden silaha sarılmasına ortam hazırlanmaz mı 
     Geçen hafta Başbakan Ecevit de Şırnak'taydı. 
     Cumhurbaşkanı'nın bölge izlenimleri ve kendisine sunulan raporlar çerçevesinde aslında her hafta birkaç bakanın "nöbetçi kabine" gibi bölgeyi dolaşmasında yarar var. 
     Kemal Derviş de, Boğaz'da yalılar arasında kaybolduğu "Madonna" gezilerine GAP'ı eklese fena mı olur Peşindeki kamera ordusu sayesinde ilgiyi Doğu'ya çeker 
     Sezer yolu açtı. Haydi Güneydoğu'ya... 
     
     







İran farkı 


Kimin bakanı... 


Yolsuzlukla mücadele 


Polonezköylülerden Catherine Hanım’a 


Cumhurbaşkanı Sezer, söylem ve eylem... 


Bilişim olimpiyatı 


Neden Milliyet 


Blair izm 'in zaferi 


Paranın rotası 


Hitler'in iktidara yürüyüşündün ders çıkarmak 


Sezer Doğu'da 


Sistem ilginç 


Erzurum’un kaderi "kar"a bağlı 


TÜSİAD raporundan farklı sesler 


</TEXT>
</DOC>
