<DOC>
<DOCNO> 22813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/son/sontur01.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş'i Gaziantep'te medya ordusu izliyor 
</HEADLINE>
<TEXT>

     Devlet Bakanı Kemal Derviş, Gaziantep programı kapsamında onuruna verilen yemekte, reel sektörün sorunlarını dinledi. 
     Derviş'i, Gaziantep'in yanı sıra, Ankara'dan gelen gazetecilerin de içinde bulunduğu adeta bir basın ordusunun izlemesi dikkati çekti. 
     Kemal Derviş ve eşi Catherina Derviş, Tenis Kulübü'nde Vali Erhan Tanju, Büyükşehir Belediye Başkanı Celal Doğan, Gaziantep Sanayi Odası GSO Meclis ve SANKO Holding Yönetim Kurulu Başkanı Abdulkadir Konukoğlu, GSO Başkanı Nejat Koçer, Gaziantep Ticaret Odası GTO Başkanı Mehmet Aslan ve Gaziantep Organize Sanayi Bölgesi OSB Başkanı Akif Ekici ve eşleri ile birlikte yemek yedi. 
     Gaziantep mutfağından yuvarlama, kebap çeşitleri ve baklava ikram edilen Derviş, yemek sırasında reel sektörün sorunlarını dinledi. 
     OSB Başkanı Akif Ekici, Derviş'in yaklaşımlarını çok olumlu bulduklarını belirterek, ''Sayın Derviş, bir kişinin çok şey yapamayacağını, toplumsal destek olmadan başarıya ulaşılamayacağının üzerinde ısrarla durdu'' dedi. 
     Ekici, Derviş'in konusuna hakim, güven veren, doyuran bir yapıda olduğunu kaydetti. 
     Bu arada, akşam yemeği için, kaldığı Otel Tuğcan'dan yürüyerek Tenis Kulübü'ne giden Derviş'e, yol boyunca ilgi gösterildi. 
     Yemek çıkışında kendisini alkışlayanların masalarına giden ve teşekkür eden Derviş, daha sonra Vali Erhan Tanju ile birlikte kaldığı otele döndü. 
     






</TEXT>
</DOC>
