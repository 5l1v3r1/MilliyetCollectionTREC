<DOC>
<DOCNO> 48353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/yazar/sazak.html </URL>
<DATE> 2001/10/23/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Şanghay nire Brüksel nire 
</HEADLINE>
<TEXT>

     Ankara'nın referandum krizine tahsisli "hafta sonu mesaisi"ni dünya liderleri Pasifik ve Avrupa merkezli iki zirvede diplomasi yaparak değerlendirdiler. 
     Şanghay nire, Brüksel nire demeyin. 
     Afganistan'a yönelik askeri operasyon giderek yoğunluk kazanırken ABD, Rusya, Çin arasında 2'nci Dünya Savaşı sonrasını çağrıştıran yeni bir parselasyonun adımları atılıyor. 
     Asya Pasifik Ekonomik İşbirliği APEC zirvesine Şanghay'da ev sahipliği yapan Çin Devlet Başkanı Ciang Zemin'in Bush ve Putin'le yaptığı temaslar dikkat çekiciydi. ABD Başkanı Bush açısından zirve Afganistan'daki gelişmeleri "sessizce" izleyen Çin'in pozisyonunu sağlama almak açısından önemliydi. Bush daha önce Rusya Devlet Başkanı Vladimir Putin'le sağladığı yakınlaşmaya Zemin'i de katmakla kalmadı, APEC'ten "teröre karşı BM şemsiyesi altında yürütülecek mücadeleye" destek sağladı. 
     Buna karşılık Rusya ve Çin liderlerinin Bush'un seçim rüyası olan "füze kalkanı" projesini hayata geçirmesini önleyecek biçimde Anti Balistik Füze Andlaşması'nda ısrarlı oldukları anlaşılıyor. 
     Şanghay üçlemesinde, 1980'lerde Reagan'ın Gorbaçov'la yaptığı görüşmeler dizisinin Doğu Bloku'nda yol açtığı sonuçlar gibi eski Sovyet Avrasyası'nda Afganistan merkezli harita şimdiden masaya konulmuştur. 
     Bush'la dostluğu ilerleten Putin'in Moskova'ya dönmek yerine Tacikistan'a gitmesi de Rusya'nın artan öneminin bir başka göstergesi olmalı. 
     Avrupa'ya gelince... 
     Batılı liderler Brüksel'in kuzeyindeki Gent zirvesinde toplanarak genişleme sürecindeki "Avrupa Platformu"nu tartıştılar. Türkiye daha önce Nice zirvesinde yaşandığı şekliyle, aday ülkelere açık bu platforma davet edilmedi. Dışişleri Bakanı Cem haklı olarak "AB aday ülkeler arasında ayrım yapmamalı" diyerek tepki gösterdi. Genişlemeden sorumlu temsilci Verheugen ise Türkiye'nin aslında AB'ye girmesinin istenmediği şeklindeki iddiaların doğru olmadığını, Ankara ile müzakere süreci devam ederken üye ülkelere "Endişe etmeyin. Türkiye zaten hiçbir zaman üye olamaz" diyemeyeceklerini söyledi. 
     Ancak bu sözler, kimi olumsuzlukları perdelemeye yetmiyor. 
     Nice zirvesinde de AB Parlamentosu'nun 2010'a kadar sandalye dağılımı yapılırken Türkiye'nin olası üyeliği bu simülasyonda yer almamıştı. Gent'te ise Avrupa'nın geleceği platformuna Ankara çağrılmadı. Gerekçe yine aynı "12 artı 1" formülü, yani "aday adayı" ülke statüsü korunuyor. 
     Anayasa paketi AB zirvesinde gereken etkiyi uyandırmamış. 
     Oysa Afganistan operasyonu nedeniyle Türkiye'nin "artan stratejik önemi" bile Brüksel'de olumlu bir hava yaratmış olmalıydı. 
     Referandum savaşından fırsat bulup da, "Anayasa reformu"nu anlatabildik mi 
     Dünya nerede, biz neredeyiz 
     
     







Kemalizm tartışması 


Bu da terör... 


Alınması gereken ders 


Siyasal çıkmazda sihirli formül 


Bumerang sözcükler 


Muazzez Ersoy'un banyosu 


Batman kabuk değiştiriyor 


Herkes teröre karşı ama... 


Tarihi bir değişikliğe tanık olacağız 


Çözüm önerileri... 


Susurluğun silahçısı diyor ki 


Şanghay nire Brüksel nire 


Yıllanmış markaların kriz atağı 


Yağ karaborsasında Ecevit’in suçu yok 


Tantan 11 Eylül ve dini eğitimi yorumladı 


</TEXT>
</DOC>
