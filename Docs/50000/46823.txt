<DOC>
<DOCNO> 46823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/14/son/sondun11.html </URL>
<DATE> 2001/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Londra'daki zehirlenmeler terörist saldırılarla ilgili değilmiş 
</HEADLINE>
<TEXT>

     İngiltere'de, Scotland Yard dün akşam saatlerinde Kuzey Londra'daki Enfield semtinde ortaya çıkan ve bölgedeki Enfield Chase istasyonunun kapatılmasına yol açan zehirlenmelerin kimyasal saldırı sonucu olmadığı ve terörizmle bağlantısı bulunmadığını açıkladı. 
     Dün akşam yerel saatle 19.30'dan itibaren bölgedeki istayonu kullanan pek çok kişinin polis karakolları ve hastanelere başvurarak kendilerini iyi hissetmediklerini açıklamalarından sonra ortaya çıkan panik sonucu bölgeyi tümüyle boşaltan polis, arama çalışmalarının gece boyunca sürdüğünü bildirdi. 
     Bölgedeki bütün restoran ve barların da boşaltıldığına dikkat çeken Scotland Yard sözcüsü, anti terör timleri ve diğer bütün özel eğitimli uzmanların çalışmaları sonucunda bölgede terörizmle ilgili sayılabilecek hiçbir kimyasal maddeye ya da benzeri bir saldırı kuşkusuna işaret eden delile rastlanmadığını kaydetti. 
     Rahatsızlık çeken kişilerin bir tür gaz soluduklarından şikayetçi olduklarına da dikkat çeken polis, bu kişilerin tümünün iyileştiklerini ve soluduklarından şikayet ettikleri gazın da tespit edilemediğini bildirdi. 
     






</TEXT>
</DOC>
