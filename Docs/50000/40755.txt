<DOC>
<DOCNO> 40755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/yasam/yas05.html </URL>
<DATE> 2001/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Cep’ beyni kemiriyor 
</HEADLINE>
<TEXT>

İsveçli uzmanların son araştırmasından Günde iki saatten fazla cep telefonuyla konuşmak, beyin tümörü riskini 2.5 kat artırıyor 
     DIŞ HABERLER SERVİSİ 

     İskoçya’nın Glasgow kentindeki Bilim Adamları Derneği Konferansı’nda, cep telefonlarıyla ilgili ürpertici bir rapor daha yayımlandı. 
     Konferansta araştırma bulgularını, İsveç Orebro Üniversitesi’nden Onkoloji Profesörü Lennart Hardell açıkladı. Hardel, günde en az iki saat veya üzerinde cep telefonuyla görüşen kişilerde, beynin telefon tutulan tarafında tümör gelişmesi riskinin, gözle görülür şekilde arttığını söyledi. 
     Araştırmayı 1617 denek üzerinde yaptıklarını belirten Hardell, 1997 yılında beyinlerinde tümör tesbit edilen kişilerle, aynı yıl içinde sağlıklı kalmayı başaran, aynı yaş grubu ve sosyal statüden gelen kişilerin durumlarının karşılaştırıldığını kaydetti. 
     
     İşitmeyi de vuruyor 
     Onkoloji Profesörü Hardell’in açıklamasına göre, karşılaştırma sonucunda, cep telefonu kullanan kişilerde beyin tümörü geliştirme olasılığı, kullanmayanlara oranla tam 2.5 kat yüksek çıktı. 
     Tümörün, telefonun tutulduğu yönde oluştuğunu belirten Hardell, beyinle kulağın arasındaki iletişimi sağlayan işitme merkezinde tümörlere rastlanması durumunun da, telefon kullanan kişilerde kullanmayanlara oranla 3 kat fazla olduğunu ifade etti. 
     Hardell araştırmada, analog telefonların 10’da biri kadar radyasyon yayan dijital cep telefonlarının incelenmediğini bildirdi. 
     



 YAŞAM 
















</TEXT>
</DOC>
