<DOC>
<DOCNO> 10751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/10/son/sonspo03.html </URL>
<DATE> 2001/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş’ta yüzler gülmüyor 
</HEADLINE>
<TEXT>

     Gaziantepspor yenilgisiyle şampiyonluk yarışından büyük ölçüde kopan Beşiktaş’ta, futbolcular izin yapmadan Trabzonspor maçı hazırlıklarına başladı. Futbolcuların "durgun" olduğu gözlendi. 
     Teknik direktör Christoph Daum, Fulya Tesisleri’ndeki idmanı basın mensuplarına kapatırken, siyah-beyazlı futbolcuları 2 grup halinde çalıştırdı. Dünkü maçta 90 dakika forma giyen futbolcular, antrenör Rıza Çalımbay yönetiminde alt sahada koşu yapmakla yetinirken, diğerleri ise üst sahada Alman teknik adam yönetiminde kondisyon çalışması yapıp, dar alanda çift kale maç oynadı. 
     İdmana, Gaziantepspor maçında sakatlanan Ali Eren katılmadı. Sağ ayak bileği bandaja alınan milli futbolcunun Trabzonspor maçında forma giyip giyemeyeceğinin, hafta içinde yapılacak kontrollerden sonra açıklık kazanacağı bildirildi. 
     Yarını izin yaparak geçirecek olan siyah-beyazlılar, hazırlıklarını 12 Mart Pazartesi günü sürdürecek. 
     Beşiktaş’ta, Gaziantepspor yenilgisiyle zirveden uzaklaşmanın yanı sıra, Ahmet ve Nihat’ın kart cezaları nedeniyle Trabzonspor maçında oynayamayacak olmasının sıkıntısı yaşanıyor. 
     Alman teknik adamın, Ahmet’in yokluğunda Gaziantepspor maçı kadrosuna dahil etmediği Fazlı’yı, sağ kanatta ise Nihat’ın yerine Tayfur’u oynatması bekleniyor. 
     Bu arada dünkü maçta sakatlanan Ali Eren’in durumu ise teknik heyeti endişelendirdi. 
     
     




</TEXT>
</DOC>
