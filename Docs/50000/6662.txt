<DOC>
<DOCNO> 6662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/12/spor/ybjkata.html </URL>
<DATE> 2001/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu Rize’ye dikkat 
</HEADLINE>
<TEXT>

     Ergun Ata 

     Gerek düne kadar ortaya koydukları futbol, gerekse puan cetvelindeki konumlarıyla büyük ölçüde çelişen bir Rizespor ile Beşiktaş izledik. Siyah - Beyazlılar tanınmayacak derecede kötü, ev sahibi ekip ise bize göre gerçek performansının çok üzerinde bir görüntü verdi. 
     Kalesinde devleşen Murat, savunmanın belkemiği Oumar, orta alanın dinamosu ve Saffet ile birlikte maçın yıldızı olan Ümit Ozan, yanında özellikle ilk yarıda oyuna ağırlığını koyan Nikolas ile Rizespor daha çok can yakacak. Elbette bu önemli galibiyete sadece bu oyuncuların değil diğerlerinin de büyük katkısı vardı. Kürşat ve Recep, Ahmet Dursun ile Fazlı’yı sildi. Ahmet Dursun’un golünde Oumar’ın ters kafa vuruşunu saymazsak savunma hatasız oynadı. Solda Serkan, sağda Kazım ve Devran orta alanda görevlerini eksiksiz yaptı. Tetteh, Van, Trabzon ve Bursa’dan sonra Rize limanında demir atarken dünkü maçta taşıdığı toplarla ve attığı güzel golle Beşiktaş savunmasını silen adamlardan biri oldu. 
     Peki Rizespor bunca işi başarırken Beşiktaş ne yaptı Yanıtı hiçbir şey... Beşiktaş gibi bir takım adı bu maçı kaybettiği taktirde küme düşme adayları arasında yer alabilecek bir takıma karşı bu kadar mahkum oynayamaz. İlk sekiz dakikaya kaçan bir penaltı ve bir de gol sığdıran Rizespor bu skorun sinyalini daha maçın başında vermişti. Ama kanadı kırık demeyeceğiz, kanatsız kalan Kartal’ın buna önlem alması mümkün olmadı. Aksine dakikalar ilerledikçe gedik büyüdü. Penaltıyı kurtardıktan sonra kendine güveni artması gereken Fevzi’nin üçüncü golü Saffet’e ikram etmesiyle oyun koptu. 
     Beşiktaş Şampiyonlar Ligi’nin ardından Türkiye Kupası’ndan elendikten sonra dün akşamki skorla ligi de tehlikeye soktu. 
     


 SPOR 


































</TEXT>
</DOC>
