<DOC>
<DOCNO> 43470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/son/sontur04.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Operasyona katkımız büyük olur" 
</HEADLINE>
<TEXT>

     Başbakan Bülent Ecevit, CNN Türk'te Taha Akyol'a ABD'nin Afganistan'a yapması olası operasyonla ilgili açıklamalarda bulundu. Ecevit, ABD'nin gerçekleştireceği operasyonda Türkiye'nin katkısının büyük olacağını söyledi. 
     Türkiye'nin Afganistan'ın kuzeyindeki muhalif güçler hakkındaki istihbaratının çok güçlü olduğunu belirten Ecevit, "Deneyimlerimiz de çok fazla. Afgan muhaliflere çok iş düşüyor. Güçlü istihbarat ağımızla katkımız büyük olur" dedi. 
     Ecevit, yapılacak bir harekat durumunda Türkiye'nin asker göndermeyeceğini belirtirken, muhaliflere askeri eğitim verilebileceğini de dile getirdi. Ecevit şöyle konuştu 
     "Bu arada istihbarata son derece önem vermek gerekiyor. Bizim bu konularda yaklaşım konusunda yararımız olabilir. Bizim istihbaratımız Afganistan'ı özellikle Kuzey Afganistan'ı çok yakından izliyor. Ayrıca o bölgedeki muhaliflerden bazıları ile önceden beri bir yakın ilişkimiz var. Özellikle Raşit Dostum'un başkanlığındaki şeyleri bunları bir araya getirmek, ayrıca deneyimlerimiz doğrultusunda askeri eğitim verebiliriz. Belki asker gönderemeyiz oralara, ama eğer istenirse Afgan muhaliflere askeri eğitim verebiliriz. Afganistan'da çağdışı bir rejim var artık bunun değişmesi gerekir. 
     ABD terörizme karşı kararlılığını açıkça somut bir şekilde gösteriyor. Son günlerde doğal olarak bir belirsizlik ortamı vardı. ABD'nin terörizme karşı nasıl bir hedef belirleyeceği merak konusuydu. Bush, kongrede yaptığı konuşmada bu konuya açıklık getirdi. Bu ulemanın açıklamalarına önem vermeden Taliban'ın özellikle Kaide örgütünün, tek bir hedef olarak alındığını ortaya koyuyor. ABD'nin tepkisi özellikle bu kesime yoğunlaşmış olacak. Biz de bu belirsizlik ortamında bir şekilde kurtulmuş oluyoruz." 
     Ecevit, ABD ile her gün üst düzeyde görüşmeler sürdürdüklerini de sözlerine ekledi. 
     
     
     
     
     







</TEXT>
</DOC>
