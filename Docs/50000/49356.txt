<DOC>
<DOCNO> 49356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/spor/spo05.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜRKİYE DAHA ZOR 
</HEADLINE>
<TEXT>

İsrail sınavını berabere kapayarak, Ay-Yıldızlı ekibe rakip olan Avusturyalılar baraj maçı için temkinli konuştular. Bariç, "Çok geniş ve güçlü bir kadronuz var" dedi 
     GÖKHAN TÜRE 

     "Şans yüzde 50" 
     İSRAİL beraberliği ile Milli Takımımız’a rakip olan Avusturya Milli Takımı Teknik Direktörü Otto Bariç temkinli mesajlar verdi. Hırvat çalıştırıcı, "Türkiye çok güçlü ve geniş bir kadroya sahip. İlk maçı sahamızda oynayacak olmamız işimizi daha da zorlaştırıyor. Yine de sonuna kadar mücadele edeceğiz" diye konuştu. İsrail’e attığı son dakika frikik golüyle baraj kapısını açan 33 yaşındaki Herzog ise "Türkiye ile şansımız yüzde 50-50" dedi. 
     
     "Sürpriz yapabiliriz" 
     HIRVAT asıllı Tomica Kocijan da baraj maçıyla ilgili, "Türk Milli Takımı’nda çok kaliteli oyuncular var. İşimiz İsrail maçından kat kat zor. Az da olsa şansımız olduğunu düşünüyorum" yorumunu yaptı. Markus Schopp da, "Türkiye zor bir rakip, ama yeni bir sürpriz daha yapabiliriz" dedi. Ivica Vastic "Bizi hafife alan İsrail’e bunun hata olduğunu gösterdik. Şimdi moralimiz üst düzeyde. İlk maçta avantajlı bir skor almak istiyoruz" ifadesini kullandı. 
     
     Korkaklara veto 
     BARİÇ ayrıca, Türkiye ile oynanacak baraj maçlarında, İsrail’e gelmeyen dokuz oyuncusuna da şans vermeyeceğini açıkladı. Hırvat hoca, İsrail karşısında forma giyen futbolcularının Avusturya’yı en iyi şekilde temsil ettiğini belirterek, "Ne kadar cesur olduklarını sahada da gösterdiler. Sadece, İsrail’e sakatlıkları nedeniyle gelemeyen beş oyuncudan ikisine şans verebilirim. Diğer dokuzunu kadroya almayı düşünmüyorum" görüşünü yansıttı. 
     
"Rehavete kapılmayız"      A Milli Takım Teknik Direktörü Şenol Güneş, Avusturya’nın İsrail’i saf dışı bırakmasını "Benim için sürpriz olmadı" diye yorumladı. Güneş, "İsrail ya da Avusturya farketmezdi. Avusturya takım oyununu daha iyi oynayan taraftı. Oyun disiplininden kopmadılar. Tabii golün son anda gelmesi onların şansıydı" dedi. 
     BARİÇ’İN, İsrail’e gelmeyen oyuncuları oynatmayacak olmasının kendileri için bir şeyi değiştirmeyeceğini de vurgulayan Güneş şöyle devam etti "Avusturya vatandaşı olan herkes Milli Takım’da oynayabiliyor. İşimiz kolay, ama kolay diye de rehavete kapılarak pusuya düşmeyeceğiz. Temkinli davranmalıyız." 
     
Zafer çığlıkları      İsrail galibiyeti Avusturya’da büyük yankı uyandırdı... Son dakika golü sevinç yaratırken, medya Bariç ile futbolcuları göklere çıkardılar... Basın ayrıca Türkiye maçı için umut dolu başlıklar attı... 
     
     İsrail Basını 
Tam felaket      AVUSTURYA’DAN son dakika yediği beraberlik golüyle, Dünya Kupası baraj maçı oynama hakkını elinden kaçıran İsrail büyük şok yaşıyor. İsrail basını, sonucu "felaket" olarak nitelendirirken, "Artık Avusturya’ya karşı gönlümüz Türkiye ile olacak" yorumunu yaptı. Maariv, "Tam bir felaket" başlığını atarken, Yedioth Ahronot, İbranice’de otomobil anlamına gelen Bariç’in ön ismi Otto kelimesini kullanarak, "Otto, İsrail’e çarptı" diye yazdı. 
     GAZETELER, hakemin Nimni’nin penaltısını da vermediği görüşünü savundu. İsrailli futbolcular ise demeçlerinde yenilgi sonrası duydukları büyük üzüntüyü dile getirdiler. Takımın yıldızı Berkovitz, "Kariyerimin en üzücü maçıydı. Büyük üzüntü duyuyoruz. Maçtan sonra çocuklar gibi ağladım" derken, Avusturya’nın golle sonuçlanan frikik atışına neden olan Gershon ise takım arkadaşlarının tepkisini aldı. 
     



 SPOR 

























</TEXT>
</DOC>
