<DOC>
<DOCNO> 8674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/24/spor/ybay.html </URL>
<DATE> 2001/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu zirvede futbol var 
</HEADLINE>
<TEXT>

     TOGAY BAYATLI 

     Hafta başından itibaren devam eden devletin zirvesindeki uslüp dışı kavga ülke ekonomisini büyük bir yıkıntı içine soktu. Ancak bu zaten bekleniyordu. IMF ile nikah kayıp, mutlu sona erişen tek bir ülke yok Dünya’da. Sorumlu sayın bakanlarımızın, kamu bankalarını adeta özel çiftlikleri gibi kullanmaları, fon adı altında aldıkları ödenekleri bir mirasyedi gibi dağıtmaları sonucu bu felakete çanak tutuldu. Evet, "MEHMET VE AYŞE NÖBETE, VAROLSUN TÜRKİYE" deyip, her şeyi sinemize çekersek, biz adam olmayız. 
     Gelelim bugüne. Türkiye bir süre sadece Şükrü Saracoğlu Stadı’ndaki Fenerbahçe - Beşiktaş derbisine kilitlenecek. Ne enflasyondan, ne de devalüasyondan söz edilecek. Bir asıra yakın süren bu büyük rekabetin bir yenisini izleyeceğiz. 
     "Kim kazanır" derseniz, uzun uzun işin teknik ve taktik değerlendirmesini yapmaya gerek yok. Hoş, bunu yapan telebilgiçler de çoğu zaman attıklarını vuramıyorlar. Derbilerde bugüne kadar favorilerin kazandığına sık rastlanmadı. Ezeli rekabetin heyecanı bir başkadır. Ancak seyirci ve saha avantajlarının etkili olduğu karşılaşmalar var. Hakemlerin sonuca katkıda bulunduğu maçlar da yaşandı. Bu nedenle Muhittin Boşat’ın çok dikkatli olması ve oyunu yakından takip etmesi gerekir. Gördüklerini çalmalı ve kafasında hesap yapmamalı. Bir tarafta son haftaların başarılı ekibi Fenerbahçe, diğer yanda da yaralı ve çıkış arayan Kartal var. 
     Gelin, işin bir de seyirci ve taraftar yönüne bakalım. Tüm genç taraftarlara sesleniyorum, bakın saha dışındaki kavgalar ekonomimizi nasıl çökertti. Vazgeçin... Futbola ve kulübünüze duyduğunuz sevgiyi zirvede birleştirin. Kin ve nefret hepimize ve özellikle coşku ile bağlandığımız Türk futboluna zarar verir. Aynı ülkenin, aynı toprağın, aynı vatanın insanları olduğumuzu unutmayalım. Bakın İstanbul, 2008 Olimpiyatları için mart ayında sınava girecek. Her yönüyle İstanbul teftiş edilecek. Böyle önemli bir olayın arefesinde futbolda ve dolayısıyla sporda yaratacağımız şiddet bizi son derece kötü ve yanlış bir şekilde tanıtır. Şu Ankara’daki büyüklerinize de bir ders verin. Dostluk örnekleri gösterin, birbirinizi kucaklayın ve yaşayan kardeşleriniz ile doğacak çocuklarınıza gerçek bir fair - play örneği sunun. Bunu başarmak o kadar kolay ki... 
     


 SPOR 





























</TEXT>
</DOC>
