<DOC>
<DOCNO> 31521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/son/soneko18.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalar başaşağı gidiyor, dolar yükseldi borsa inişte... 
</HEADLINE>
<TEXT>

     Piyasalar IMF ve Dünya Bankası'ndan gelecek 3.2 milyar dolar kredi haberine rağmen bugün altüst oldu. Borsa başaşağı inip 9 binin de altını görürken dolar birara 1 milyon 380 bin liraya kadar yükseldi. 
     Piyasalardaki fırtınanın birinci nedeni olarak Arjantin ekonomisinde yaşanan gelişmeler gösteriliyor. Ancak ekonomistler Türk ekonomisine duyulan güvensizliğin de özellikle yabancı yatırımcıların hızla çekilmesine neden olduğunu belirtiyorlar. 
     İstanbul Menkul Kıymetler Borsası'nda 2. seans açılışında endeks 9 bin puan seviyesinin altına indi. 
     Seansa 9,428 puandan başlayan endeks, hızla gelen satışlarla ilk 15 dakikada 9,061.34 puana kadar geriledi. Endeks, saat 14.20'de 8936.64 puanı gördü. 
     Bu arada Kapalıçarşı'da sabah 1 milyon 295 bin liralık satış fiyatıyla güne başlayan dolar da 1 milyon 325 bin liraya yükseldi. Mark da 568 bin liradan 586 liraya çıktı. 
     Bu gelişme üzerine Merkez Bankası, bugün öğleden sonra ikinci kez döviz satış ihalesi açtı. 
     Döviz satış ihalesi için teklif verme süresi ise saat 15.00'de sona erdi. 
     Arjantin'de ne oluyor 
     Arjantin'in dış borç ödemelerini yerine getiremeyebileceği ihtimalinin yeniden endişe yaratması sonucu, Avrupa, Ortadoğu ve Afrika'daki yükselen pazarlarda bono, tahvil, döviz ve menkul kıymetler borsalarında düşüşler kaydedildi. 
     Türkiye'nin de aralarında yer aldığı yükselen pazarlar denilen ülkelerde Arjantin endişesi, Polonya Zlotisi ve Güney Afrika'nın para birimi rand başta olmak üzere, ulusal para birimlerinin değer kaybına neden oldu. 
     Polonya Zlotisi yüzde 4 değer kaybederek dolar karşısındaki değeri son yedi ayın en düşük düzeyine indi, 1 dolar 4.51 zlotiye çıktı. Zloti son bir hafta yüzde 13 değer kaybetti. Güney Afrika para birimi rand da 8 sent değer kaybetti, 1 dolar 8.3350 randa çıktı. Rand, Temmuz ayı başından beri yüzde 4 değer kaybetti. 
     
     

</TEXT>
</DOC>
