<DOC>
<DOCNO> 49876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/ekonomi/eko01.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bana telefon etmeyin’ 
</HEADLINE>
<TEXT>

Milletvekillerinden hergün bankacılık sistemine aykırı olarak şirket kurtarma talepleri geldiğini söyleyen Derviş, Bunların hepsine hayır diyorum’ dedi 
     ANKARA Milliyet 

     Devlet Bakanı Kemal Derviş, hergün bankacılık sistemine aykırı olarak bir şirketin fonlanması, kurtarılması ya da borçlarının yeniden yapılandırılmasını talep eden telefonlar aldığını söyledi. 
     Derviş, TÜSİAD ve TODAİE tarafından ortaklaşa düzenlenen "Yönetişim Düzenleyici Reformlar" konulu konferansta yaptığı konuşmada, bu tür müdahaleye kim telefon ederse etsin kesinlikle "hayır" dediğini belirterek, şunları söyledi 
     "Bir miletvekili telefon ediyor. İşte şöyle bir şirket var. Bu şirket zor durumda, ne olur, kamu bankası yönetimine söyleyin bu şirkete yardımcı olsun. Nasıl yardımcı olsun, normal bankacılık kuralları dışında karar verilip kredi verilsin veya bir kredi yeniden yapılansın, geri ödeme daha geç olsun. Birtakım teminat eksikliklerine göz yumulsun bu şekilde bu şirketi destekleyin. Bu meşru çerçevesinin dışına taşıp, piyasa ekonomisini temelinden sarsan ve şeffaflığı ve düzgün işleyen piyasa mekanizmasını bozan bir müdahaledir." 
     Konuşmasında devlet ihale kanunu tasarısında zamanlama tartışması olduğuna da değinen Derviş, AB’nin talep ettiği "Yabancı firmaların ihalelere serbestçe girmesini sağlayan maddenin" konulmaması yüzünden tasarının beklememesi gerektiğini söyledi. 
     Bu arada Maliye Bakanı Sümer Oral da söz konusu tasarıyı imzaladığını ve diğer imzaların bugün tamamlanacağını bildirdi. 
     
Evinde oturup maaş alanlar var’      Kamu personel giderlerinin cari harcamaların yüzde 40’ını oluşturduğunu belirten Derviş, "Bu nedenle yatırımlar azalıyor" dedi. Performansa bağlı bir ücret düzenlemesinin kamuda da olması gerektiğini ifade eden Derviş, "Bunun mutlaka devlet kültürü içerisine getirmek gerekiyor" diye konuştu. Devlette gece gündüz, günde 12 saat çalışanlar olduğunu söyleyen Derviş, "Ama çok az çalışanlar hatta evinde oturup maaş alanlar var. Bunlar aynı ücreti almamalılar" dedi. 
     



 EKONOMİ 






















</TEXT>
</DOC>
