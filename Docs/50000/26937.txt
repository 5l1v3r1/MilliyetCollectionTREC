<DOC>
<DOCNO> 26937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/guncel/gun01.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
HATALI MONTAJ YAPANLAR KURTULDU 
</HEADLINE>
<TEXT>
Hukuk, CASA kazası yaptı 
Kazan Cumhuriyet Başsavcılığı karakutu ve diğer inceleme sonuçlarını beklemeden soruşturma hakkında takipsizlik kararı verdi 
     ERSAN ATAR Ankara 

     Hava Kuvvetleri, TAI, TUSAŞ ve CASA müfettişlerinin, "hatalı montaj sonucu düştüğü"nü tespit ettikleri CN - 235 tipi CASA uçağıyla ilgili adli soruşturma hiçbir rapor beklemeden takipsizlik kararıyla kapatıldı. 
     Üç İspanyol mühendis ve bir Türk teknisyenin ölümüyle sonuçlanan kazayla ilgili adli soruşturmayı, Kazan Cumhuriyet Başsavcılığı yaptı. Savcılık olayı, "Dört ölümlü bir trafik kazası" olarak yorumladı. Kazan savcılığı, soruşturma sonunda, kazaya sebep olanların ölmüş olmasını göz önünde bulundurarak, "cezai sorumlu veya sorumluların ölmüş olması nedeniyle" takipsizlik kararı verdi. 
     Uçağın Deniz Kuvvetleri'ne alınması için verilen olumsuz raporların adli soruşturmada cezai sorumluluk için yeterli bulmayan savcılık, kararını uçağın Almanya'ya gönderilen karakutusunun ve Türkiye'deki teknik incelemelerin sonuçlarını beklemeden verdi. Böylece yasanın ilgili maddeleri havada kaldı. TCK'nın 383 ve 455. maddelerinde, nizam, emir ve kaidelere uymama sonucu bir veya birden çok kişinin ölümüne neden olunursa, sorumlular hakkında 383. maddeye göre 5 yıldan az olmamak üzere, 455. maddeye göre de 4 yıl ile 10 yıl arasında hapis cezası istemiyle dava açılması öngörülüyor. 
     Savcılık, kazanın bir montaj hatasından kaynaklandığı yönündeki tespitlerin rapor haline getirilmesini bekleseydi, olayla ilgili soruşturma genişletilebilecekti. Buna göre savcılık, montaj sırasında hata yaptığı belirlenen sorumlular hakkında dava açabilecekti. 
     
Katmerli CASA acısı      Teyze oğlunun Malatya yakınlarında geçen ay düşen CASA tipi uçakta şehit olmasının ardından, cenazeye giden teyze kızının da trafik kazasında ölmesinin acısına daha fazla dayanamayan Konya Merkez Meram ilçesi Milli Eğitim Şube Müdürü Cihan Kolaç kalp krizi geçirerek öldü. 
     
     Konya yolunda kaza 
     Kolaç'ın teyzesinin oğlu Şefik Ayaydın, yaklaşık bir ay önce Casa tipi uçağın Malatya yakınlarında düşmesi sonucu şehit olmuştu. Ayaydın'ın, Konya'daki cenaze törenine katılmak için Antalya'dan gelen Kolaç'ın teyze kızı Ayşe ve 4 yaşındaki oğlu Kazım Kuzu da trafik kazasında hayatlarını kaybetmişlerdi. 
     
     Bunalıma girdi 
     Kalp krizinden ölen İlçe Milli Eğitim Şube Müdürü Kolaç'ın çalışma arkadaşları, "Müdürümüz, talihsiz kazalarla yakınlarını kaybettikten sonra, bir bunalıma girmişti. Sürekli düşünüyordu. Bu üzüntüye kalbi dayanmadı" dediler. Kolaç'ın cenazesi yarın, daha önce şehit düşen teyzesinin oğlunun mezarının bulunduğu Beyşehir ilçesi Yeşildağ beldesindeki mezarlıkta toprağa verilecek. 
     



 GÜNCEL 















</TEXT>
</DOC>
