<DOC>
<DOCNO> 25560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/son/sondun18.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'dan kaçan kaçana... 
</HEADLINE>
<TEXT>

     Afganistan'daki çatışmalar, kuraklık ve yoksulluktan kaçan 200 binden fazla kişinin İran'da zor şartlar altında yaşadığı bildirildi. 
     BM Mülteciler Yüksek Komiserliği'nin UNHCR İran'daki geçici misyonunun Başkanı Bo Schak, Taliban ile muhalefet arasındaki çatışmalar, kuraklık ve sefaletten kaçan Afganların, sınırı Sistan-Belucistan yönünde, uyuşturucu kaçakçılarının da kullandığı yol üzerinden tehlikeli bir biçimde geçtiklerini belirtti. 
     İran'ın bu yolda sık sık uyuşturucu tacirlerine karşı askeri operasyonlar düzenlediğini belirten Schak, Afganistan'dan İran'a yönelik bu yeni göç dalgasının 4 aydır sürdüğünü kaydetti. UNHCR yetkilisi, bu mültecilerin çoğunun kaçak durumda olduğunu ve mülteci kamplarına yerleştirildiğini belirterek, bunların önemli bir bölümünün de tutuklandığını ve Afganistan'a geri gönderildiğini bildirdi. Schak, yeni göçmenlerin durumunun belirlenebilmesi için İran makamlarıyla görüşmeleri sürdürdüklerini ve görüşmelerin son derece zor geçtiğini söyledi. Afganistan'ın büyük bölümünü denetimi altında tutan Taliban yönetimiyle muhalif ittifak güçleri arasında şiddetli çatışmalar sürüyor. 






</TEXT>
</DOC>
