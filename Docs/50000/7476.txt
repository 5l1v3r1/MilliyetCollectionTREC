<DOC>
<DOCNO> 7476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/17/ekonomi/eko05.html </URL>
<DATE> 2001/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Programın dozu kaçtı 
</HEADLINE>
<TEXT>

     İşadamı Sakıp Sabancı, ekonomik istikrar programında frene fazla basıldığını belirterek, "Enflasyonu düşürmenin tadını kaçırdık. Bu yüzden işsizlik arttı, üretim durdu, ihracat azaldı, böyle devam etmemeli" dedi. 
     Sabancı, hükümetin uyguladığı ekonomik istikrar programını değerlendirirken, "Dozunu kaçırdılar" dedi. Sabancı, enflasyonu düşürme mücadelesine çok hızlı girildiğini ve frene fazla basıldığını belirterek, şöyle konuştu 
     "Bir araba düşünün ki frenine aniden basıyorsunuz, o araba sağlıklı durmaz, takla atar, içindekiler de ölebilir. Biz de bunun gibi enflasyonu düşürmenin tadını kaçırdık. Bu insanları bıktırdı, yıldırdı. Bugün bakın Türkiye’ye, hiç kimse mutlu değil. 
     Daha uzun vadede ama sağlıklı ve akılcı düşürülen enflasyonun insanları mutlu edeceğini vurgulayan Sabancı, ’Aksi takdirde bugün görüldüğü gibi insanlar mutsuz olur, istihdam durur, işsizlik artar, üretim durur, ihracat azalır.’’ 
     
IMF’ye anlatılmalı      Sabancı, IMF gibi reçete yazan organizasyonların çok hızlı konsantre olduğunu ve konuya daha çok parasal pencereden baktığını belirterek, Türkiye için yazılan reçetede de ülke gerçeklerinin gözardı edildiğini söyledi. 
     "Türkiye’nin kendine özgü nüanslarını IMF’ye anlatmalıyız" diyen Sabancı, şöyle konuştu "Bizim memleketimizin kendine özgü nüansları olduğu kadar bir kriter daha ileri götüren işsizleri var. Teknoloji geliştikçe insan gücüne daha az gereksinim duyuluyor. İşte tüm bunları reçete yazanlara anlatmak zorundayız." 
     Sabancı, son dönemlerde bir yangın yaşandığını, bunun her firmada ve her koşulda kendini hissettirdiğini, ama etkisinin değiştiğini söyleyerek şöyle konuştu "Öğretmenim ağlıyor, polisim ağlıyor, çiftçim ağlıyor, memurum ağlıyor, bürokratım ağlıyor.’’ 
     
Benim işçim şanslı’      Sabancı Grubu’nda çalışanların şanslı olduğunu ifade eden Sabancı, şunları kaydetti 
     "Genel bir değerlendirme yaparsak bizim çalışanlarımız daha iyi ücret alan insanlardır. Ben bizim çalışanlarımızı ABD ile karşılaştırmıyorum, ama zaman zaman İtalya ve Fransa’dan da ücret konusunda daha iyiyiz. Lastik iş kollarında çalışana bu ülkelerden daha fazla para veriyoruz." 
     


 EKONOMİ 


















</TEXT>
</DOC>
