<DOC>
<DOCNO> 41453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/10/son/sontur07.html </URL>
<DATE> 2001/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hala deprem cahiliyiz, ne yapacağımızı bilmiyoruz... 
</HEADLINE>
<TEXT>

     Boğaziçi Üniversitesi Kandilli Rasathanesi ve Deprem Araştırma Enstitüsü Müdürü Prof. Dr. Ahmet Mete Işıkara, Türkiye'nin en önemli konusunun afet olması gerektiğini belirterek, ''Kaybedilen para yerine gelir ama can gelmez'' dedi. 
     Çanakkale'de, Vali Süleyman Kamçı'yı makamında ziyaret eden Prof. Işıkara, ziyaretinin ardından Valilik Toplantı Salonu'nda, beraberinde Vali Kamçı, Belediye Başkanı İsmail Özay ile birlikte gazetecilere açıklamalarda bulundu. 
     Yerel Gündem 21 Ofisi tarafından hazırlanan ve Birleşmiş Milletler Kaynaklı bir projenin başlatılması için Çanakkale'ye geldiğini belirten Prof. Işıkara, projenin amacının, ''Hazır olma'' kavramı üzerine kurulduğunu ve Çanakkale ile birlikte, Sakarya ve Bursa'yı da kapsadığını söyledi. 
     Prof. Işıkara, ''Deprem olacak mı '' sorusunun bir kenara bırakılmasını, hazırlıklı olma kavramının yerleşmesi gerektiğini de belirterek, ''Birleşmiş Milletler kaynaklı ve 3 ili kapsayan proje Bakanlar Kurulu tarafından da onaylandı. Bu projenin amacı hazır olma kavramı üzerine inşa edilmiştir'' dedi. 
     Türkiye'nin deprem gerçeğini kabul etmesi gerektiğini yineleyen Prof. Işıkara, ''Ülkemiz bir deprem ülkesidir. Siz ne kadar hazır olursanız, o kadar korunabilirsiniz'' diyerek, yaptıkları bir kamuoyu araştırmasının sonuçlarının kendilerini üzdüğünü ifade etti. Işıkara, konuşmasını şöyle sürdürdü 
     ''Yaptırdığımız kamuoyu yoklamasında, deprem öncesi ve sonrası neler yapılması gerektiğini bilenlerin oranı yüzde 28 çıktı. Bu çok az bir oran. Bu oranı yüzde 98'lere yükseltmemiz lazım. Toplumun her kesimi ne yapması gerektiğini bilmesi lazım. Bu konuda bir film hazırlattık. Burada herkese önemli görevler düşüyor. Medyaya, bilhassa Milli Eğitim Bakanlığı'na büyük görevler düşüyor. Biz okullara Afet Dersi'nin konulması gerekliliğini bir kez daha tekrarlıyoruz.'' 
     Türkiye'deki ekonomik krizin geçici olduğunu, ülkenin en önemli konusunun afet olması gerektiğini de kaydeden Prof. Işıkara, ''Parayı yerine koyarsınız ama kaybettiğimiz canı yerine koyamayız. Bu nedenle ülkemizin en önemli konusunun afet olması gerektiğine inanıyorum'' diye konuştu. 
     
     






</TEXT>
</DOC>
