<DOC>
<DOCNO> 5610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/son/sondun12.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin Enerji Bakanı'nı görevden aldı 
</HEADLINE>
<TEXT>

     Rusya'nın Sibirya ve uzak doğu bölgelerinde bu yıl zaman zaman sıfırın altında 60 dereceye kadar inen soğuk havanın yol açtığı enerji sorunları, bir bakan ve bir valinin başını yedi. 
     Soğuk ve sert iklim koşullarından dolayı söz konusu bölgelerde de yaşanan elektrik dağıtım ve ısıtma sorunları nedeniyle, Devlet Başkanı Vladimir Putin, Enerji Bakanı Aleksandır Gavrin'in istifasını istedi. Gavrin, derhal istifasını sunarken, Putin de bunu onayladı. 
     Putin Gavrin'i, ''enerji sorunlarının çözümlenmesinde yetersiz kalmakla'' eleştirirken, Gavrin, bu iddiayı kabul etmediğini açıkladı. Putin, bugün kabine toplantısında yaptığı konuşmada, Gavrin'in istifasını isterken, ''Primorye Valisi Yevgeni Nazdratenko ile de bu sabah telefonla konuştum. O da istifa edecek'' dedi. Nazdratenko da, Putin ile konuşur konuşmaz istifasını açıkladı. 
     Rusya Devlet Başkanı, ülkenin Sibirya ve uzak doğu bölgelerinde aylardır yaşanan enerji sıkıntısına Başsavcılık tarafından el konulacağını belirterek, ''Bütün ilgili güvenlik birimlerine ve Acil Durumlar Bakanlığı'na, Rusya'nın doğusundaki enerji krizinin nedenleriyle ilgili belgeleri incelemeleri, bunları Başsavcılık'a sunmaları talimatını verdim'' dedi. 
     Putin, ülkenin elektrik dağıtımından sorumlu UES adlı kurumun yönetim değişikliği için hissedarlar toplantısına gitmesi için gerekenin yapılmakta olduğunu da belirtti. UES'in başında, önceki Devlet başkanı Boris Yelsin'in uzun yıllar Kremlin Sarayı'nda ''sağ kolu'' durumunda olan Alatoli Çubays bulunuyor. Vladimir Putin, özellikle Primorye bölgesindeki ısıtma sorunlarından UES'in yönetiminin sorumlu olduğunu belirtti. Primorye bölgesinde şu anda merkezi ısıtma sistemindeki aksamadan dolayı 5 bin kişi soğuk evlerde yaşıyor ya da kendi olanaklarıyla ısınmaya çalışıyor. 




</TEXT>
</DOC>
