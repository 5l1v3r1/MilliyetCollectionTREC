<DOC>
<DOCNO> 31320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/10/son/soneko05.html </URL>
<DATE> 2001/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
El konulan bankaların son durumlarına "yakın bakış" 
</HEADLINE>
<TEXT>

     Bayındırbank, EGS Bank, Kentbank, Tarişbank ve Sitebank'ın, Tasarruf Mevduatı Sigorta Fonu'na devriyle birlikte, son 4 yılda Fon'a alınan banka sayısı 18'e yükseldi. 
     BDDK kararıyla Fon'a bugün devredilen bankalardan son 5 bankanın 2000 yılı sonu itibariyle aktif büyüklükleri toplamı 3 katrilyon lirayı aşıyor. 
     Bankalarla ilgili geçen yıl sonu itibariyle bilgiler şöyle 
     Bayındırbank 
     1958 yılında kuruldu. Bankanın ana ortakları, Bayındır Holding ve Banca Turco Romano. Yönetim Kurulu Başkanlığı'nı Kamuran Çörtük'ün yaptığı banka, 2000 yılını, 258 trilyon 891 milyar lira aktif büyüklük ve 894 milyar net karla kapadı. Bankanın 27 şubesi, 1 yurtdışı mali iştiraki Romanya'daki bankası Banca Turco Romana ve 458 personeli bulunuyor. 
     EGS Bank 
     1995 yılında kuruldu. Ana ortakları, EGS Holding, EGS Dış Ticaret., Vakıfbank, Egeser. Yönetim Kurulu Başkanı Hasan Turhan. Biri yurtdışında 48 şubesi, 1004 personeli bulunuyor. 509 milyar 497 milyon lira aktif büyüklüğe ulaşan banka, 2000 yılını 47 trilyon 882 milyar lira zararla noktaladı. 
     Kentbank 
     1992 yılında kuruldu. Süzer Holding'in ana ortağı olduğu bankanın Yönetim Kurulu Başkanlığı'nı Mustafa Süzer yürütüyordu. 93 şubesi, 3 yurtdışı iştirakı, 1766 personeli olan Kentbank, 2000 yılını 2 katrilyon 129 trilyon 532 milyar lira aktif büyüklük ve 19 trilyon 517 milyar lira karla kapadı. 
     Milli Aydın Bankası Tarişbank 
     1913 yılında kuruldu. Tariş Birlikleri'nin ana ortağı olduğu banka, İzmir merkezli faaliyet gösteriyor. Yönetim Kurulu Başkanlığı'nı Halit Soydan'ın yürüttüğü banka, 66 trilyon 517 milyar lira aktif büyüklüğe sahip. 44 şubesi, 647 personeli bulunan Tarişbank, 2000 yılını 36 milyar lira karla kapadı. 
     Sitebank 
     1984 yılında kuruldu. Bankanın ana ortakları, Site Turizm, Turotel Tur Otelcilik ile Sürmeli Turizm Tic. ve Paz. şirketlerinden oluşuyordu. Hüseyin Avni Kutman'ın Yönetim Kurulu Başkanlığı'nı yaptığı bankanın, 16 şubesi ve 320 personeli bulunuyor. Aktif büyüklüğü 80 trilyon 580 milyar lira olan banka, 2000 yılında 8 trilyon 933 milyar lira zarar açıkladı. 
     Bankacılık yapma izinleri kaldırılan 2 yatırım bankasından Atlasbank, Fon'a devredilen Kentbank gibi Süzer Grubu'na ait bulunuyordu. Okanbank ise Okan Grubu'na ait şirketlerin ortaklığında faaliyet yürütüyordu. 
     Atlasbank ve Okanbank'la ilgili geçen yıl sonu itibariyle bilgiler şöyle 
     Atlas Yatırım Bankası A.Ş. Atlasbank 
     1998 yılında kuruldu. Bankanın ana ortakları, Süzer Holding, Seba Turizm, Kent Yatırım Menkul Değerler, Kent Finansal Kiralama ve Kent Factoring'den oluşuyordu. 
     Sami Çakır'ın Yönetim Kurulu Başkanlığı'nı yaptığı bankanın, 1 şubesi, 22 personeli bulunuyordu. 105 trilyon 596 milyar lira aktif büyükülğe sahip olan banka, 2000 yılını 203 milyar lira karla kapadı. Okan Yatırım Bankası A.Ş. Okanbank 
     1998 yılında kuruldu. Ana ortakları arasında, İsot İnş. San. Org., Beslen Makarna Gıda San., Okan Turizm Yat., Okan Turizm Seyahat şirketlerinin yanı sıra Okan Kültür Eğitim ve Spor Vakfı yer alıyordu. Bekir Okan'ın Yönetim Kurulu Başkanlığı'nı yaptığı bankanın, 2 şubesi, bir yurtdışı mali iştiraki ve 20 personeli bulunuyor. 14 trilyon 598 milyar lira aktif büyüklüğe sahip banka, 2000 yılında 218 milyar lira kar elde etti. 
     

</TEXT>
</DOC>
