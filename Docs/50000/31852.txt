<DOC>
<DOCNO> 31852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/son/sondun09.html </URL>
<DATE> 2001/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'nın en büyük caz yarışmasında Türk genci birinci oldu 
</HEADLINE>
<TEXT>

     Hollanda'da müzik uzmanlık eğitimini sürdüren Timuçin Şahin adlı Türk genci, ''On The Line'' adlı grubuyla katıldığı ülkenin en büyük caz müziği yarışmasında Dutch Jazz Competition birinciliği kazandı. 
     Timuçin Şahin'in gitaristliğini ve beste çalışmalarını yaptığı 3 kişilik grup, dün akşam Lahey'de düzenlenen ve 6 ekibin katıldığı finalde, jüri üyelerinin büyük oy çoğunluğuyla birinciliğe layık görüldü. 
     Timuçin Şahin ile birlikte grupta keman çalan diğer 2 Hollandalıdan biri olan Oene van Geel, yarışmada en iyi solist ödülünün de sahibi oldu. Grubun diğer üyesi olan Albert van Veenendal ise piyano çalıyor. 
     Şahin ve grubu, Haziran ayı başında yapılan ve tüm ülkeden katılan 96 ekip arasından seçilen ilk 18'e, daha sonra yapılan yarışmada da finale kalan 6 grup içine ilk sırada girmeyi başarmıştı. 
     ''On The Line'' grubu, birincilikle birlikte 10 bin florin 5 milyar TL para ödülünün de sahibi oldu. Yarışmada birincilik aldığı için ''On The Line'' grubuna, daha önce pragramda olmadığı halde bu hafta sonunda Lahey'de yapılacak Kuzey Deniz Caz Festivali'nde North Sea Jazz sahne verilecek. 
     Hollanda Radyosu, stüdyo kaydı için ücretsiz olanak tanıyacak ve grubun parçalarının dünyada 1500 dolayında radyo istasyonunda çalınmasını sağlayacak. Grubun Hollanda'da katılacağı turnelerin masraflarının bir bölümü de yarışmayı düzenleyen kurum tarafından karşılanacak. 
     Hollanda'da caz müziği alanında, öğrencilikten itibaren çalışmalarıyla isim yapan 28 yaşındaki Timuçin Şahin, 1992 yılında sınavla Rotterdam Konservatuvarı'na girdi. Burada eğitime devam ederken, Hollanda'da caz eğitimi alanında ünlü Amsterdam Caz Konservatuarı'na yatay geçiş yapan Şahin, 1998 yılında bu eğitimini tamamlayarak, güney Hindistan müziği üzerine uzmanlık eğitimi hakkı kazandı ve bu eğitimini de geçen yıl tamamladı. 
     Timuçin Şahin, halen Hollanda'daki caz müziği çalışmaları yanında klasik beste dalında uzmanlık eğitimini sürdürüyor. Şahin, geçen yıl Amsterdam'da devam ettiği okul tarafından ABD'ye gönderildi ve bu ülkede konserler verdi. 






</TEXT>
</DOC>
