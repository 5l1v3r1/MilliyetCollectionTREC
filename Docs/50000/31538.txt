<DOC>
<DOCNO> 31538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/son/sonspo06.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe yarın Kocaelispor karşısına çıkıyor 
</HEADLINE>
<TEXT>

     Fenerbahçe yeni sezon hazırlıklarını bugün gerçekleştirdiği antrenmanla sürdürdü. 
     Teknik Direktör Mustafa Denizli yönetiminde, Samandıra Tesisleri'nde gerçekleştirilen idmanda, sarı-lacivertli futbolcular kondisyon ve pas çalışmasının ardından, dar alanda minyatür kale maç yaptı. 
     Antrenmana, sakatlıkları bulunan Lazetiç ve Ceyhun katılmazken, hafif sakatlıkları olan Rapaiç, Serhat ve Ali Akdeniz ise takımdan ayrı koşu yapmakla yetindi. 
     Bu arada, antrenman maçında sağ dizine darbe alan Abdullah, çalışmayı yarıda bıraktı. Dizine buz tedavisi uygulanan tecrübeli futbolcunun, önemli bir sakatlığının bulunmadığı bildirildi. Denizli, yoğun çalışma programı içinde yorulan futbolcularını dinlendirmek amacıyla, akşam yapılması planlanan antrenmanı iptal etti. 
     Fenerbahçe, yeni sezonun ilk hazırlık maçını yarın Kocaelispor ile İzmit'te yapacak. 
     Sarı-lacivertliler yarın sabah basına kapalı yapacakları antrenmanın ardından, İzmit'e geçecek ve saat 20.00'de de İsmet Paşa Stadı'nda Kocaelispor karşısına çıkacak. 
     
     
     
     







</TEXT>
</DOC>
