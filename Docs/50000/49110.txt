<DOC>
<DOCNO> 49110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/27/son/sondun22.html </URL>
<DATE> 2001/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'ya gelecek Taliban muhalifleri vizelerini aldı... 
</HEADLINE>
<TEXT>

     Afganistan'ın devrik Kralı Muhammed Zahir Şah'ın yardımcıları, Taliban yönetimine muhalif grupların liderlerini biraraya getirecek Ankara toplantısı için Roma'daki Türkiye Büyükelçiliği'nden vizelerini aldı. 
     Zahir Şah'ın, Ankara'ya hareket etmek için Kuzey İttifakı'nın temsilcilerinden haber bekleyen 3 yardımcısı Türkiye'ye gelmek üzere vize aldı. 
     Toplantıda, Zahir Şah'ı Suudi Arabistan'da öğretim üyesi olan Settar Siret temsil edecek. Siret'in başkanlığındaki heyette Roma'dan gelecek 3 kişi bulunacak. 
     Ankara'daki toplantıya katılacak Zahir Şah yardımcılarıyla temas halinde olan Türkiye'nin Roma Büyükelçisi Necati Utkan, Kuzey İttifakı grubunun temsilcilerinin hazır olması halinde Roma'daki grubun Ankara'ya hareket edeceğini belirtti. 
     Utkan, Ankara'da toplantı yapılmasının bizzat devrik Kral Şah tarafından istendiğini ifade ederek, ''Türkiye'ye kendilerini yakın hissediyorlar'' dedi. 
     Afganistan'daki Taliban yönetimine muhalif grupların liderlerini biraraya getirecek olan ve bu hafta sonunda yapılması planlanan Ankara'daki toplantı, ulaşım sorunu nedeniyle gelecek hafta başına ertelenmişti. 
     Erteleme kararında, Afganistan'ın devrik Devlet Başkanı Burhaneddin Rabbani'nin sözcüsü ve Kuzey İttifakı heyeti başkanı Muhammed Yunus Kanuni ve beraberindeki 5 kişilik heyetin Türkiye'ye ulaşım sorununun etken olduğu belirtilmişti. 
     






</TEXT>
</DOC>
