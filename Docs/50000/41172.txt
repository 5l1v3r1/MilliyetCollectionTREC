<DOC>
<DOCNO> 41172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/dunya/dun01.html </URL>
<DATE> 2001/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA İran nükleer’e koşuyor 
</HEADLINE>
<TEXT>

     DIŞ HABERLER SERVİSİ 

     Amerikan Merkezi Haberalma Teşkilatı CIA , İran’ın başta atom bombası olmak üzere, kitle imha silahları ve uzun menzilli füze alımında dünyanın en aktif programını yürüttüğünü bildirdi. 
     CIA Başkanı George Tenet’in Kongre’ye sunduğu raporda, İran’ın sahip olduğu kitle imha silahlarını geliştirmek ve yenilerini edinmek amacıyla geçen yıl Rusya, Çin, Kuzey Kore ve Batı Avrupa’daki diğer ülkelerle temasa geçtiği belirtildi. Raporda Tahran yönetiminin, değişik tip kitle imha silahları ve bunların dağıtım sistemlerinin üretimi için yerel kapasitesini geliştirmeye çalıştığı ifade edildi. 
     
     Rusya’nın yardımıyla 
     CIA raporuna göre, Rusya geçen yılın ikinci yarısında, Buşer’de 1000 megavatlık nükleer santralin inşasında İran’a yardım etti ve bu yardım İran’ın nükleer alandaki bilgisini oldukça artırdı. 
     Biyolojik ve kimyasal silah stoklarına sahip bulunan İran, bir yandan bu stoklarını artırırken bir yandan da Çin, Rusya ve Batı Avrupa’dan biyolojik silah teknolojisi transferine çalışıyor. 
     
     Irak’ı yenince bayram yaptılar 
     İran, milli futbol takımının 2002 Dünya Kupası grup eleme maçında spor sahaları dışında da ezeli rakibi olan Irak’ı 2 - 1 yenmesi üzerine bayram yapıyor. Irak’ın başkenti Bağdat’ta ’El - Şaab’’ stadında 50 bin seyircinin izlediği önceki günkü maçta, Irak’ı yenerek 7 puanla Asya Kümesi 1. Grup’ta liderliğe yükseldi. Maçın bitiminden hemen sonra başkent Tahran’da halk sokaklara dökülürken, şehrin kuzeyindeki Veli Asr ve Jordan caddeleri, tur atan arabalar tarafından tıkandı ve gençler sokak ortasında dans etti. 
     



 DÜNYA 











</TEXT>
</DOC>
