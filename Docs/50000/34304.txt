<DOC>
<DOCNO> 34304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/son/soneko09.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
OPEL Türkiye Genel Müdürü "Ekonominin dinamiklerine güveniyoruz" 
</HEADLINE>
<TEXT>

     Opel Türkiye Genel Müdürü Hardy Spranger, Türk otomobil piyasasında daralma yaşandığını belirterek, ''Ancak bu hükümetin istikrarlı politikalarıyla, piyasaya gelen güvenle yeniden açılacak'' dedi. 
     Spranger, hükümetin geçtiğimiz günlerde önemli kararlar alarak, piyasalara olumlu mesajlar ilettiğini ve bunların da piyasa aktörleri tarafından doğru algılandığını söyledi. Spranger, ''Son günlerde hükümet ve hükümete bağlı kuruluşların piyasalara yaptığı kararlı açıklamalar ve etkinlikler sonucu piyasaya istikrar geldi'' diye konuştu. 
     Hükümetin IMF ile yapılan anlaşmaya kararlılıkla uyacağı yolundaki açıklamasının piyasaları sakinleştirdiğini ifade eden Spranger, bunun devamındaki uygulamalarla piyasalardaki istikranın sağlamlaşacağını ve güven geleceğini kaydetti. 
     Türk ekonomisini canlandıracak en önemli unsurun güven olduğunu vurgulayan Spranger, yaşanan krizin ekonomik boyutundan çok siyasi yanının bulunduğunu dile getirdi. 
     Spranger, şöyle konuştu 
     ''Burada asıl önemli olan güvendir. Bu ekonomik kriz değil. Türkiye'de para yok değil, para var. Ama sizler bizler geleceğe güvenle bakmıyorsak, alış veriş yapamayız. Parayı dolara çevirip kenara koyarız. Güven tekrar yerleştikten sonra insanlar, pazara girmeyi düşünecektir. Hükümetin kararlı politikaları da bu güveni sağlayacak ve süreç içinde de sağlamlaştıracaktır. Türk otomobil piyasasındaki daralma bu hükümetin istikrarlı politikalarıyla, piyasaya gelen güvenle yeniden açılacak. Türk ekonomisi güçlü dinamikleri olan bir ekonomidir. Bunu herkes biliyor. Güvenle bu dinamikler harekete geçecektir.'' 
     Otomobil satış fiyatlarının yüzde 50-75'inin vergi olarak kamuya gittiğini belirten Spranger, otomobil satışlarındaki düşüşün kamunun bu alandan temin ettiği gelirleri aşağı çekeceğini ifade etti. Spranger, otomobil imalatçıları ve ithalatçılarının hükümet yetkilileriyle vergi konusu ve satışları artırmaya yönelik görüşmeler yaptıklarını, ancak bu süreçte bunun mümkün olamayacağının ortaya çıktığını anlattı. 
     Spranger, şöyle devam etti 
     ''Sektör temsilcileri olarak hükümetle vergi oranlarının yüksekliğini tartıştık. Vergilerde biraz indirim yapılırsa acaba bu hükümetin ekonomik hedeflerine nasıl etki yapar Hükümetin de işi zor. Çünkü otomotiv sektörü vergi oranlarını indirin biz satış yapamıyoruz indirirseniz daha çok satacağız diyecek, sonra elektronik sektörü gelecek aynı şeyi isteyecek ve diğer sektörler de aynı talepleri yineleyecek. Hükümet, IMF ile olan anlaşması nedeniyle bunu yapamaz. Doğrusu şu anda ne yapılıyorsa ona bağlı kalmak durumundalar.'' 
     
     'Gelecek yıldan umutluyuz' 
     Spranger, bu yılın sonunda çok yüksek otomobil satışları beklemediklerini kaydederek, şöyle dedi 
     ''Ama Türk ekonomisinin dinamiklerine güveniyoruz. Yıl sonuna kadar otomobil satışlarının 200 binlerde kalacağını tahmin ediyoruz. Gelecek yıl otomobil satışlarında bir patlama beklemiyoruz. Ancak ertelenen talepler, satışları harekete geçireceğinden önümüzdeki yıl, bu seneden daha bariz iyi olacak.'' 
     Kriz söylemlerinin son 6 aydır karamsarlığı artırdığını öne süren Spranger, krize rağmen tüm ekonomik birimlerin en rantable verimli şekilde çalışması gerektiğini söyledi. Spranger, ''Son 6 aydan beri ekonomiye bakıp sürekli ah-vah çekiyoruz, herkes felaket haberleri anlatıyor, herşeye kötümser bakılıyor. Kriz var diye söylenip, beklemek yerine kriz şartlarına uygun çalışmak hatta daha çok çalışmak gerekir. En mükemmeli üretip, ona pazar aramalıyız'' diye konuştu. 
     Opel Türkiye olarak pazardaki daralmadan diğer firmalar kadar etkilendiklerini ifade eden Spranger, bu dönemde Opel'in Speedster markasını Türkiye pazarına getirdiklerini kaydetti. 






</TEXT>
</DOC>
