<DOC>
<DOCNO> 49405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/son/sondun23.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban "ABD kimyasal silah kullanmış olabilir" 
</HEADLINE>
<TEXT>

     Taliban, ''ABD'nin Afganistan'da kimyasal silah kullanmış olabileceğini'' bildirdi. 
     Taliban yönetiminin ''halk sağlığından sorumlu Bakanı'' ve 2 doktor, Kabil'de basın toplantısı düzenleyerek, nedeni belli olmayan çok sayıda ölüme kimyasal silahların yol açmış olabileceğini söylediler. 
     Vezir Ekber Han Hastanesi doktorlarından Veziri, bombardımanlardan sonra hastaneye getirilen 12 ve 15 yaşlarındaki 2 kız çocuğu ile 15 yaşındaki bir erkek çocuğunun durumlarını anlattı. 
     Üç çocuğun hafif yaralı gibi göründüklerini, ancak hastaneye gelmelerinden birkaç saat sonra solunum yolu rahatsızlıklarından ve iç kanamadan öldüklerini söyleyen Veziri, ''Sadece üç örnek yok. Kimyasal silah kullanıldığı şüphesi uyandıran başka vakalar da var. Vakaların çoğunda solunum yolu rahatsızlıkları ve iç kanamalar görülüyor'' dedi. 
     Doktorlar, kurbanlar üzerinde inceleme yapmak için gerekli teçhizata sahip olmamaları nedeniyle kimyasal silah kullanıldığını kanıtlayamayacaklarını belirttiler. 
     Taliban'ın ''halk sağlığından sorumlu bakanı'' Molla Muhammed Avas da, ''dürüst'' bir sonuç elde edebilmek için hangi ülkeye numune göndermeleri gerektiğini bilmediğini söyledi. 
     Dünya Sağlık Örgütü'ne başvuramayacaklarını ifade eden Avas, ''BM bu çatışmada tarafsız olmadığını gösterdi'' dedi. 
     ABD'nin uranyum bombası kullanabileceğinden de endişe duyduğunu belirten Avas, ''Kosova'da uranyum kullandılar. Korkarım aynı şeyi burada da yapacaklar'' diye konuştu. 
     






</TEXT>
</DOC>
