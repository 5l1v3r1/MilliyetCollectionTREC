<DOC>
<DOCNO> 13564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/siyaset/siy01.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Batıranların bayramı 
</HEADLINE>
<TEXT>

Temizel’in hazırladığı tasarı Bakanlar Kurulu’ndan geri döndü. Geçseydi, bankalar kendi grup şirketlerine denetimsiz kredi açamayacaklardı. Hortumcuların mallarına hızla el konulacaktı 
     HARUN GÜREK Ankara 

     Zekeriya Temizel döneminde hazırlanan ve el konulan bankaların 12 katrilyon liralık alacağının hızla tahsil edilmesini amaçlayan, Bankalar Yasası’nda değişiklik öngören tasarı, Bakanlar Kurulu tarafından, Bankacılık Düzenleme ve Denetleme Kurumu’na BDDK geri gönderildi. Temizel’in, BDDK Başkanlığı sırasında hazırladığı tasarı, üç aydır Bakanlar Kurumu’nda bekliyordu. Bakanlar Kurulu’nda imzaya açılan tasarı, Bankalar, İcra İflas ve 6183 Sayılı Amme Alacaklarının Tahsili kanunlarında değişiklik öngörüyordu. 
     
İcra yetkisi verildi      IMF’ye verilen niyet mektuplarında verilen söz uyarınca hazırlanan tasarıyla, Bankalar Yasası’nda yapılacak değişiklik sonunda, bankaların grup şirketlerine açtıkları kredilere konulan sınırlama, Avrupa Birliği normlarına getirilecekti. İcra İflas ve 6183 sayılı kanunlarda yapılacak değişiklik ile el konulan bankaların alacaklarının tahsili için Tasarruf Mevduatı Sigorta Fonu TMSF bünyesinde kurulan Varlık Yönetim Birimi’ne icra yetkisi verilecekti. 
     Tasarıda, Bankalar Yasası’nda yapılması planlanan ve bugüne kadar saklı tutulan bir başka değişiklikle de, içi boşaltıldığı için el konulan bankaların sahiplerinin malvarlıklarından yapılacak tahsilatın da hızlandırılması hedefleniyordu. Bu değişiklikle söz konusu banka sahiplerinin, bankanın içini boşaltarak edindikleri malvarlıkları, bankanın alacağına karşılık, rayiç bedel üzerinden Varlık Yönetim Birimi tarafından devralınacaktı. Böylece bu banka sahiplerinin hileli yollarla bankadan çektikleri kredilerle aldıkları mallar, mahkeme kararıyla bankaya dönmüş olacaktı. 
     
Bir yılda tasfiye      Söz konusu düzenlemeyle, banka tasfiyeleri ve alacaklarının tahsilatının 15 - 20 yıldan, 1 - 2 yıla indirilmesi hedefleniyordu. Geri göndermeye gerekçe olarak da, "İmzaların tekemmül ettirilememesi" gösterildi. Tasarının geri gönderilmesinin ardından alternatif bir değişiklik üzerinde çalışma başlatıldığı öğrenildi. Çalışma, Bankalar Yasası’nda değişiklik öngörmüyor. Bakanlar Kurulu’na bu hafta sunulması beklenen çalışmayla, sadece İcra İflas Kanunu’nda değişiklik yapılması hedefleniyor. Değişiklikle, el konulan bankaların alacaklarının icra sürecinin hızlandırılması öngörülüyor. 
     


 SİYASET 











</TEXT>
</DOC>
