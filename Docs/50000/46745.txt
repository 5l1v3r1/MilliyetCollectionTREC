<DOC>
<DOCNO> 46745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/14/guncel/gun02.html </URL>
<DATE> 2001/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ladin finansörünün Türkiye’de şirketi var’ 
</HEADLINE>
<TEXT>

     EKONOMİ SERVİSİ 

     Usame bin Ladin’e milyonlarca dolar aktaran Muvafak Kutsal Yardım fonunu yöneten Yasin el - Kadi’nin Türkiye’de de şirketi olduğu iddia edildi. 
     Bu fonun başındaki Kadi aynı zamanda San Diego’da kurulu elmas araştırması yapan Global Diamond Resources’in en büyük yatırımcısı. New York Times gazetesi, ABD’nin kayıtlarına göre, Kadi’nin Türkiye, Kazakistan, Suudi Arabistan ve Pakistan’da da emlak, kimya, bankacılık ve danışmanlık şirketleri bulunduğunu kaydetti. 
     
     El Kaide bağlantısı 
     Kadi’nin ismi ABD tarafından açıklanan teröre destek verenler listesinde yer alıyor ve başında bulunduğu fon için de şu ifadeye yer veriliyor 
     "Muvafak, El Kaide’nin bir yan kuruluşudur. Zengin Suudilerden ve işadamlarından toplanan milyonlarca dolar bu hayır kurumu üzerinden Bin Ladin’e transfer edilmektedir." 
     Suudi Arabistan krallığının önde gelen ailelerinden birine mensup Kadi’nin ayrıca Hamas’a yardım ettiği ve 1991’de iflas eden BCCI’da da önemli miktarda hesabı olduğu belirtildi. ABD hükümeti, Kadi’nin yanı sıra dünya çapında zengin olan ve iş ilişkileri bulunan Suudi vatandaşlarının Bin Ladin’e milyonlarca dolar aktardığını, transferlerin Muvafak fonu gibi hayır işleri için kurulmuş örgütler üzerinden gerçekleştirildiğini kaydetti. 
     Bush yönetimi Ortadoğu’daki en önemli müttefiklerinden birisi durumunda bulunan Suudi Arabistan’ı bu konuda dikkatli olması konusunda uyardı. 
     New York Times gazetesinde yer alan yorumda, ABD’li yetkililerin beceriksizliği nedeniyle bu fonun halen işler durumda olduğu kaydedildi. 
     



 GÜNCEL 



















</TEXT>
</DOC>
