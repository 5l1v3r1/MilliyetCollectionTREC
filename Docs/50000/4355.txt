<DOC>
<DOCNO> 4355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/28/son/soneko01.html </URL>
<DATE> 2001/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel kreşlere zam geliyor 
</HEADLINE>
<TEXT>

     Sosyal Hizmetler ve Çocuk Esirgeme Kurumu’ndan SHÇEK izin belgesi alarak Başkent’te açılan 182 Kreş ve Gündüz Bakımevi ile Çocuk Kulübü’nün ücretlerine zam geliyor. 
     2001-2002 Mart ayına kadar uygulanacak olan ücreti belirlemek için İl Ücret Tespit Komisyonu Şubat ayında toplanacak. 
     Kreş ve bakımevleri ile çocuk kulüplerinden yararlanan 5 bin çocuğun ailesini ilgilendiren bakım ve eğitim giderleri için alınan ücret, tespit komisyonunca belirlenecek. Yeni zam oranı Mart ayından itibaren uygulanacak. Kreş ücretlerine yüzde 10 oranında artış öngörülürken, en yüksek ücretin 270 milyon lira, en düşük ücretin de 80 milyon lira olması bekleniyor. 
     Geçen yıl ücretler, tam gün tavan fiyatı 228 milyon 250 bin lira, tam gün taban fiyatı 67 milyon 375 bin lira, yarım gün tavan fiyatı 171 milyon 187 bin 500 lira, yarım gün taban fiyatı 50 milyon 531 bin 250 lira artı KDV olarak uygulanmıştı. 
     Ankara’daki İl Ücret Tespit Komisyonu’nda, Komisyon ile ilgili Vali Yardımcısı, SHÇEK Ankara İl Müdürü, İl Defterdarlık, İl Sanayi ve Ticaret Müdürlüğü, Büyükşehir Belediye Başkanlığı, Okul Öncesi Özel Eğitim Kurumları Derneği temsilcileri ile değişik semtlerde hizmet veren özel kreş ve gündüz bakımevlerinden birkaç temsilci yer alıyor. 
     




</TEXT>
</DOC>
