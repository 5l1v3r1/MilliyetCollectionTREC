<DOC>
<DOCNO> 5681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/06/ekonomi/eko02.html </URL>
<DATE> 2001/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
PİYASALARDA Fazilet’ endişesi 
</HEADLINE>
<TEXT>

1- FP’nin kapatılmasına yönelik endişelerin artması, borsada yüzde 5.63’lük düşüş getirdi. Endeks 9.952 puana indi 
     FP davasının yarattığı endişe ve T. Telekom’un özelleştirilmesinde yaşanan belirsizlik para ve sermaye piyasalarında tedirginlik yarattı. Faizler yükselirken borsada ise sert düşüş yaşandı. İMKB - 100 Endeksi 594 puanlık kayıpla 9.952 puana geriledi ve 3 Ocak’tan bu yana yeniden 10 bin puanın altına indi. Hisse senetlerinin dünkü değer kaybı da yüzde 5.63 olarak gerçekleşti. Hisselerin son 10 günlük işlem günündeki düşüşü yüzde 12.70 oldu. 
     
     Holdinglerde satış 
     Enflasyonun son 14 yılın en düşük seviyesinde çıkması bile borsadaki düşüşleri engelleyemedi. İlk seansı yüzde 3.58’lik kayıpla kapatan endeks ikinci seansta da bu trendini sürdürdü. Özellikle holding hisselerinde yaşanan yüzde 7.09’luk değer kaybı endeksin hızla gerilemesine neden oldu. Borsa dün de nakit darlığı yaşadı. Toplam işlem hacmi 200.4 trilyon lira ile cuma günkü değerinin yüzde 11 altında gerçekleşti. 
     
     Stres arttı 
     Yargıtay Cumhuriyet Başsavcısı, FP davasındaki ek iddianamesinde, FP birinci olağan kongresine ilişkin kasetleri dayanak göstererek, FP’nin kapatılan RP’nin devamı olduğu gerekçesiyle kapatılmasını istemesi, bugün piyasalar üzerinde satış baskısı yaratması bekleniyor. 
     
2- Ek iddianame haberi piyasalarda duyulur duyulmaz yüzde 55 - 56 aralığında seyreden faiz yüzde 60’a kadar yükseldi 
     Yargıtay Cumhuriyet Başsavcısı Sabih Kanadoğlu’nun FP’nin kapatma davasıyla ilgili hazırladığı ek iddianameyi Anayasa Mahkemesi’ne ilettiği haberi faizi vurdu. 
     TL sıkışıklığınının etkisiyle güne yükselişle başlamyan ve yüzde 55 - 56 aralığında gidip gelen bono faizleri, haberin ardından yükselişe geçti. Piyasanın en aktif k ğıtlarından 20 Haziran 2001 vadeli tahvilin faizi günü yüzde 58.17’den tamamladı. 
     
     Habere sert tepki 
     Bankacılar, faizlerde düşüş beklenmemesine karşın ek iddianame haberinin duyulmasıyla birlikte oranların hızla tırmandığını ve bu haberin önümüzdeki günlerde de etkili olacağını dile getirdiler. 
     Öte yandan repod faizleri de günü yükselişle tamamladı. Yükselişe, TL sıkışıklığı çeken Fon bankalarının İMKB repo ve bankalararası para piyasasından yüksek faizle para toplamasının neden olduğu belirtildi. Bankacılar, geçen hafta erken itfaya tabi tutularak 370 trilyon taze nakit girişi yaratılmasına karşın Fon bankalarının TL ihtiyacının dinmediğini bunun da oranları yüzde 60’lara çektiğini ifade ettiler. 
     Faizlerin yükselmesinde döviz çıkışlarının da etkili olduğunu kaydeden bankacılar, dün piyasadan 186 milyon dolar ve 3 milyon Euro yaklaşık 126.6 trilyon lira satış olduğunu kaydettiler. 
     


 EKONOMİ 














</TEXT>
</DOC>
