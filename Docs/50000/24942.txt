<DOC>
<DOCNO> 24942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/son/sondun17.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya yabancılar kotasını azaltmak istiyor 
</HEADLINE>
<TEXT>

     Avusturya'da koalisyon hükümetinin ortağı, aşırı sağcı Özgürlükçüler Partisi FPÖ ,yabancılara tanınan yıllık 8518 kişilik kotanın gelecek yıl 8 binin altına düşürülmesini istedi. 
     Özgürlükçüler Partisi FPÖ Genel Sekreteri Peter Westenthaler, Avusturya iş piyasasının iddia edildiği gibi her yıl 8 bin 500 yabancıya ihtiyaç duymadığını, gelecek yıl yabancılar kotasının düşürülmesi gerektiğini söyledi. 
     Muhalefet partilerini de ''sayılarla oynamakla'' suçlayan Westenthaler, ''bizim gerçekten vasıflı yabancılara mı ihtiyacımız var, yoksa buradaki yabancıların aile fertlerini yanlarına getirmelerini mi istiyoruz Bu konuda bir karar vermemiz gerekiyor. İkisine de izin vermemiz mümkün değil'' diye konuştu. İş piyasasındaki vasıflı işçi açığını kapatabilmek için yeni göçmenler getirmenin çözüm olmadığını da savunan Peter Westenthaler, ''vasıflı işçi açığını kapatmak için ülke içinde bazı önlemler alınması gerektiğini'' söyledi. 
     Muhalefetteki Sosyal Demokrat Parti ile Yeşiller Partisi ise yabancılar kotasının azaltılmak istenmesine tepki gösterdi. Koalisyon hükümetinin ortağı Özgürlükçüler Partisi'ni, gerçekleri görmemekle suçlayan muhalefet partileri, Westenthaler'in yabancılar kotasını azaltmakla ''hem insan hem de ekonomiye düşmanlık ettiğini'' öne sürdüler. İçişleri Bakanlığı'nın verilerine göre, 2001 yılı için belirlenen kotayla Avusturya'ya 8518 yabancının göçmen olarak gelmesine izin verilecek. Ülkede yasal olarak çalışan yabancıların, aile birleştirmesi çerçevesinde yanlarına getirecekleri çocukları da belirlenen bu kota kapsamında değerlendiriliyor. 







</TEXT>
</DOC>
