<DOC>
<DOCNO> 25643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/son/sontur31.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadeniz'de boyu 6 metreye ulaşan dev dalgalar korkuttu... 
</HEADLINE>
<TEXT>

     Karadeniz'de, boyu 6 metreye ulaşan dev dalgalar, balıkçı barınakları ile karayollarında hasara yol açtı. Rize'de, dalganın etkisiyle kayalıklara çarpan bir balıkçı yaralandı. 
     Giresun'da dün gece, rüzgarın şiddetli esmesiyle sahili dövmeye başlayan dev dalgalar, balıkçılara uykusuz bir gece yaşattı. Sabah da devam eden fırtına sonucu oluşan dalgalara hazırlıksız yakalanan ve ağlarının büyük bir kısmını dalgalara kaptıran balıkçılar, boyu 6 metreye ulaşan dev dalgalardan tekne ve motorlarını ancak, karayollarının kenarına çekerek koruyabildiler. 
     Üç Kaya Balıkçı Barınağı'nın girişini, kum ve çakıllarla kapayan ve Gemilerçekeği Balıkçı Barınağı'nın mendireğinde hasara yol açan dalgalar, karayollarını da tahrip etti. 
     Dev dalgaların şehir merkezi Samantaşı mevkii ve Emniyet Müdürlüğü önünde, yola kadar ulaşması üzerine, güvenlik güçleri, bölgeye uyarıcı levhalar yerleştirerek, vatandaşları ve araç sürücülerini uyardılar. Denizin sakinleşmesinin ardından barınakta mahsur kalan ve denize açılamayan Üç Kaya balıkcıları, topluca Valilik ve Belediye'ye başvurarak, barınak ağzının temizlenmesini istediler. 
     Rize'de de dev dalgalar, merkeze bağlı Gündoğdu Beldesi sahillerinda hasara yol açtı. Boyu yaklaşık 7-8 metreye ulaşan dalgalar, Bozukkale ve Söğütlü köyleri balıkçı barınaklarını tahrip etti. Bazı balıkçı tekneleri ile ağlar da zarar gördü. Bu arada, Söğütlü Balıkçı Barınağı'nda, teknesini çekmek isteyen Ahmet Şimşek 27 adlı balıkçı, dalgaların etkisiyle kayalıklara çarparak yaralandı. Şimşek, Rize Devlet Hastanesi'nde tedavi altına alındı. 
     
     







</TEXT>
</DOC>
