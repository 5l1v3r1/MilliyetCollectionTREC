<DOC>
<DOCNO> 32371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/son/sontur20.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahsil ettiği faturaların parasını cebine atan postacı yargılanıyor 
</HEADLINE>
<TEXT>

     Trabzon'un Of İlçesi'nin Kıyıcık beldesinde görev yaparken, tahsil ettiği telefon faturalarından zimmetine 4 milyar lira geçirdiği iddia edilen PTT görevlisinin yargılanmasına başlandı. 
     Trabzon Ağır Ceza Mahkemesi'nde görülen duruşmada, zimmet suçundan yargılanan tutuklu sanık Turgut Al hazır bulundu. 
     Asıl görevinin posta dağıtıcılığı olduğunu, kurum içi bir sınavla memur statüsüne geçtiğini, Kıyıcık'ta personel emekli olunca da gişede görevlendirdildiğini anlatan Al, ifadesinde şöyle dedi 
     ''Bu konuda herhangi bir eğitim almamıştım. Telefon faturalarını tahsil ettiğin gün gişede yalnızdım ve çok kalabalıktı. Öğleye kadar tahsil ettiğim 4 milyar lirayı kasaya koydum. Kasayı kilitlememiştim. Akşam, paraları vezneye götürmek istediğimde kasadaki paraların yerinde olmadığı gördüm. İşten atılacağım korkusuyla bu durumu amirlerime bildirmedim. Kendim hallederim diye düşündüm. İki yıl sonra kontrol müfettişi gelince ona anlattım ve parayı ailemden toparlayarak teslim ettim.'' 
     Mahkeme, sanığın tutukluluk halinin devamına karar vererek, dosyadaki eksiklerin giderilmesi için duruşmayı erteledi. 
     Turgut Al'ın 20 Eylül 1999 yılında Kıyıcık Beldesi PTT Şubesi'nde telefon faturası tahsilatı yaparken, 4 milyar lirayı zimmetine geçirip faturaları da elinde tutarak olayı gizlediği iddia ediliyor. 
     
     







</TEXT>
</DOC>
