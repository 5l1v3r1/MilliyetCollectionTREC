<DOC>
<DOCNO> 41651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/guncel/gun00.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Olağan şüpheli 
</HEADLINE>
<TEXT>

Dünyayı ayağa kaldıran saldırıları üstlenen Japon Kızıl Ordusu, istihbarat kaynaklarını tatmin etmedi. Usame Bin Ladin şüpheliler arasında ilk sırada... 
     DIŞ HABERLER SERVİSİ 

     ABD'deki saldırıları Japon Kızıl Ordusu üstlendi ama istihbarat ve güvenlik kaynakları, ağırlıklı olarak Suudi terörist Usame Bin Ladin'i işaret ediyor. Bir başka seçenek olarak da Sırplar telaffuz ediliyor. ABD tarihinde görülmemiş çapta "etkin ve hassasiyetle koordine edilmiş bir terörist eylem" olarak nitelenen saldırının sorumluluğu konusunda, önce iki Filistin örgütü ve Afganistan'daki Taliban'ın adı öne sürüldü. 
     
     'Kızıl Ordu değil' 
     Ancak Filistin Halk Kurtuluş Cephesi ve Filistin Demokratik Kurtuluş Cephesi adlı örgütlerle Taliban bu iddiaları yalanladı. Fransız AFP ajansı, geçtiği bir haberde, saldırıların, aşırı solcu Japon Kızıl Ordu örgütü tarafından üstlenildiğini duyurdu. Kızıl Ordu adına konuşan kişi, 2. Dünya Savaşı sırasında ABD'nin attığı atom bombalarıyla Hiroşima ve Nagasaki'de ölenlerin intikamının 56 yıl sonra alındığını savundu. Ancak istihbarat kaynakları, örgüt olarak tamamen dağıtılan ve liderleri kalmayan Kızıl Ordu'nun böyle bir eylemi gerçekleştirmesinin mümkün olmadığı görüşünde. En ciddi şüpheliyse, Afganistan'da yuvalandığı belirtilen Suudi milyarder işadamı Usame Bin Ladin. 
     
     'Yapacağını söylemişti' 
     ABD'nin daha önce Afrika'daki ABD büyükelçiliklerine düzenlenen saldırılardan sorumlu tutulan Ladin'in, kısa süre önce yaptığı uyarılar dikkat çekiyor. Ladin ile bağlantısı bulunan, Londra'da yayımlanan El Kuds El Arabi gazetesinin editörü Abdülbari Atvan, Ladin'in üç hafta önce Amerikan hedeflerine eşi görülmemiş saldırılar düzenleyeceği konusunda uyarılarda bulunduğunu, Ticaret Merkezi'ne saldırının arkasında da büyük olasılıkla Ladin ve taraftarlarının olduğunu söyledi. 
     
     'Parmağı olabilir' 
     ABD’ye çok büyük bir saldırı düzenleneceği hakkında duyum aldığını belirten Atvan, daha önce benzer ihbarlar aldığı için bunları ciddiye almadığını kaydetti. Eski NATO Avrupa Müttefik Kuvvetleri Başkomutanı General Wesley Clark da, Ladin'in bu işte parmağı olmasının "muhtemel" göründüğünü söyledi. 
     
PROF. ÖZDAĞ SALDIRIYI YORUMLADI Olayın failleri sistemin parçası      Avrasya Stratejik Araştırmalar Merkezi ASAM Başkanı Prof. Dr. Ümit Özdağ, ABD sisteminin kolayca manipüle edilemeyeceğini belirterek, "Bu eylemi yapanlar ya çok yeni ya da bu adamlar sistemin içerisinde" dedi. "Yarın sabah uyandığımızda dünya, bu sabahki dünya olmayacak" diyerek ABD'ye yapılan saldırının tüm dünyayı etkileyeceğini vurgulayan Özdağ, "Çünkü ABD'nin tek kutupluluğu, dokunulmazlığı bir anlamda zarar gördü" diye konuştu. 
     
     'İdeolojik yaklaşım' 
     Eylemi düzenleyenlerin nereye vuracaklarını iyi bildiğine işaret eden Özdağ, "Federal binaları seçtiler, bu anti - federalist bir yaklaşım olabilir. Dünya Ticaret Merkezi'ni seçtiler. Bu da küresel kapitalizmin merkezi. Bu anlamda da ideolojik motivasyon olabilir. Burada ideolojik yaklaşım olduğunu düşünüyorum" dedi. 
     
Klasik savaşlara son      Güvenlik ve ekonomi gibi politika üretmeye esas iki merkezin ticari uçaklarla hedef alınmasına dikkat çeken emekli Org. Çevik Bir, saldırıyla ilgili olarak şu görüşleri savundu "Bu saldırı yeni politikaların, örgütlenmelerin belirlenmesini dikte ettirecek bir olaydır. Çünkü artık klasik savaş dönemi bitti. Yeni savaşlar, yeni güvenlik alanlarında, yeni politikaların üretilmesinde yaşanıyor. Çağımızın savaşları bu. Böyle bir saldırıyı basit bir örgüt yapamaz." 
     
Faşist ABD'liler yapmış olabilir      DIŞ HABERLER SERVİSİ 

     Saldırının failleri araştırılırken, akla Amerikalıların da bu işte parmağı olabileceği geliyor. Bilindiği gibi ABD topraklarında düne kadar düzenlenmiş en büyük terör eylemi, Nisan 1995'teki Oklahoma saldırısıydı. Federal yönetim binasına düzenlenen bombalı saldırıda 186 kişi ölmüştü. Fail, geçen haziranda zehirli iğneyle idam edilen Timothy McVeigh'di ve bir Amerikalıydı. Amerikan aşırı sağını oluşturan irili ufaklı yerel grupların federal hükümete karşı düşmanlık beslediğini tüm dünya biliyor. 
     
Türk aile şans eseri kurtuldu      SONGÜL HATISARU 

     Dünya Ticaret Merkezi'nin bir numaralı gökdeleninin 107. katındaki fotoğraf evini beş yıldır işleten Arın ailesi, şans eseri olay anında binada değildi. Çocukları için izin alamadıklarından Miami'den New York'a gelemeyen aile, olayı televizyondan izleyince adeta şoke oldu. İş yerinin yok oluşunu şaşkınlık içinde izleyen Kemal Arın, binadaki altı personelinden haber aldığını ve durumlarının iyi olduğunu kaydetti. Arın, saldırı erken saatlerde yapıldığı için 30 personelinin henüz işyerine gelmemiş olduğunu da sözlerine ekledi. Arın'ın yanında 20'si Türk, 36 kişi çalışıyordu. 
     



 GÜNCEL 































</TEXT>
</DOC>
