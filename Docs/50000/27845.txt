<DOC>
<DOCNO> 27845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/yazar/bila.html </URL>
<DATE> 2001/06/20/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Meclis çalışırsa... 
</HEADLINE>
<TEXT>

     Başkentte siyaseti önemli ölçüde etkileyecek iki çalışma yürüyor. 
     Birincisi Anayasa Mahkemesi'nde karar aşamasına gelmiş bulunan Fazilet Partisi'nin kapatılması davası, diğeri Meclis Uzlaşma Komisyonu'nun somutlaştırdığı Anayasa değişikliği çalışması... 
     Anayasa değişikliği öngören 37 maddelik çalışma, demokratikleşme yönünde önemli adımlar atılmasını sağlayacak nitelikte. Özgürlükleri genişleten değişiklik çalışmasının sıcak gündemi ilgilendiren yönü, parti kapatılmasını zorlaştıran hükmü. 
     Fazilet Partisi'nin kapatılması davası sürerken hazırlanan Anayasa değişikliği, kapatma nedeni olarak "odak olma" tanımı getirdiği gibi, parti kapatmak için Anayasa Mahkemesi'nin beşte üç çoğunlukla karar vermesi ve kapatma cezasından önce Hazine yardımının kesilmesi gibi hükümler içeriyor. Bu değişiklik gerçekleşmiş olsa Fazilet Partisi'nin kapatılması davasının seyrini etkilerdi. Anayasa değişikliği çalışması ile kapatma davasının karar aşamasına gelişi aynı zamana denk geldi. Bu zamanlama örtüşmesi, dava sonucunun uzun süre tartışılmasına neden olacaktır. 
     Peki Anayasa Mahkemesi, Anayasa değişikliği çalışmasını bekleyebilir mi 
     Anayasa Mahkemesi yetkilileri dün bu sorumuza olumsuz yanıt verdiler 
     - Hayır. Beklemez. Mahkeme mevcut hükümlere göre kararını verir. Ama mahkeme kararını vermeden önce Anayasa değişikliği gerçekleşirse, elbette o zaman yeni hükümler geçerli olur ve yargılama yeni hükümlere göre sonuçlandırılır. 
     Bir - iki gün içinde Anayasa değişikliğinin Meclis'ten geçmesi mümkün olmadığına göre, Yüksek Mahkeme, Fazilet hakkındaki kararını mevcut hükümlere göre verecek. 
     Bununla birlikte Anayasa değişikliğini hazırlayan Meclis Uzlaşma Komisyonu Başkanı ve Meclis Başkanvekili Nejat Arseven, Meclis'in tatile girmeyip, Anayasa değişikliğini yasalaştırmasını istiyor. Arseven, dün yaptığımız görüşmede şu çağrıda bulundu 
     "Bu çalışma Anayasamızda özgürlükler, insan hakları, demokratikleşme yolunda çok önemli adımlar içeriyor. Komisyonumuz, toplumdan ve bütün siyasi partilerden destek alan bir çalışma sonuçlandırdı. Bu sıcak ortam, bu uzlaşma havası dağılmadan, değişikliğin Meclis'te ele alınması ve sonuçlandırılması yerinde olur. Meclis tatile girmeyip bir süre daha çalışma kararı alırsa Anayasa değişikliği gerçekleşir. Bu da Meclis'in itibarını ve etkinliğini artıran bir sonu doğurur." 
     Arseven, liderlerin de değişikliğin bir an önce Meclis'te ele alınmasını savunduklarını vurguladı. Başbakan Ecevit'in eğilimi de aynı yönde. Ecevit, bu amaçla Meclis Başkanı Ömer İzgi'yi de ziyaret etti. MHP lideri Bahçeli de dün partisinin grup toplantısında Anayasa değişikliği çalışmasını desteklediklerini ve bir an önce Meclis'te görüşülmesini istediklerini vurguladı. 
     Meclis'in tatil yerine çalışma kararı alması konusunda, Brüksel'de bulunan ANAP lideri Mesut Yılmaz'ın Ankara'ya dönmesi gerekiyor. 
     Arseven, koalisyon liderlerinin kendi aralarında ve muhalefet liderleriyle uzlaşmaları halinde Anayasa değişikliğinin Meclis'in çalışma tarihi uzatılarak gerçekleşebileceği düşüncesinde. 
     Ankara'da oluşan hava, Anayasa değişikliği için önemli bir fırsat sağlıyor. 
     Anayasa paketinin ekime kalması bu havayı dağıtabilir. 
     
     







Erbakan'ın kızının düğünü 


Kara para ak para 


Meclis çalışırsa... 


Derviş, Ecevit, Özal 


Fatih Terim Bir başarı öyküsü... 


Astro FP 


Bütünleme, tercih, kayıt 


Takastan sonra takoz konmamalı 


Irak'la sağırlar diyaloğu 


Atları da yarıştırırlar 


Derviş’e destek, siyasetçiye köstek 


Geriye dönmese de olur kredisi 


İnsanlarımız 


Tantan gitti, Erdem sorguda 


Teknoloji geldi böyle oldu 1 


"Bak, şu bizim küçük Simeon'a " 


Yalap şalap banka satılmaz 


</TEXT>
</DOC>
