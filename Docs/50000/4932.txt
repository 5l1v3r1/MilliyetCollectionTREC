<DOC>
<DOCNO> 4932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/01/spor/ybjkmes.html </URL>
<DATE> 2001/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Neşter kime 
</HEADLINE>
<TEXT>

     Kritik Bilal Meşe 

     Futbolu özledik... Trafikle boğuştuk, Şükrü Saracoğlu Stadı’na kendimizi zor attık, Beşiktaş’ı merak ettik. 
     Ne var ki Kartal’da öylesine büyük bir değişim yok... Aynı tas, aynı hamam... 
     Topu oyuna sokamayan, "aman benden gitsin" mantığıyla hareket eden yürekleri hoplatan bir savunma... Topu ayağında tutamayan, rakibine kaptıran, sadece ölü toplarda pozisyon üretebilen bir Beşiktaş vardı sahada. 
     Beşiktaş 4.dakikada golü buldu. Kalan bölümlerde ise top çeviren, pozisyon üreten İstanbulspor’du. Pahalı kramponlardan oluşan ve zirveye oynayan bir ekip rakibe bu kadar pozisyon veriyorsa, gelecek korkusuyla yaşamaya mahkumsunuz. 
     Kartal ikinci yarıda biraz canlanır gibi oldu, ancak saman alevi olmaktan öteye gidemedi. 
     Kolektif futbolda birini çıkarıp baş tacı yapmak hata olur. Ancak savaşan, rakip savunmayla boğuşan, gol atan, pozisyonlar üreten Ahmet Dursun’u bir yere koymamız gerekir. Pascal Nouma güçsüz, Ümit dikkatli, Nihat hırslıydı. Yasin bizi üzmeye devam ediyor. Böylesine yetenekli oyuncunun kötü oynamaya hakkı yok. 
     Tartışma konusu olan neşter, yanında çanta gibi taşıdığı İlhan ve Tunç’u oynatmayan Teknik Direktör Scala’ya mı vurulmalıydı 
     Maçta aklımızda kalan iki pozisyon var ve tartışılacağa benzer... Biri Erman’ın ilk yarıda rakibini indirmesi, diğeri ise Pascal Nouma’nın sayılmayan golü. 
     Beşiktaş kupada tur atlarken geride yine bir yığın soru ve korkuları da peşinde bıraktı. 
     


 SPOR 






























</TEXT>
</DOC>
