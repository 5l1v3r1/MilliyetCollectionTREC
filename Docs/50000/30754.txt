<DOC>
<DOCNO> 30754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/07/ekonomi/aeko.html </URL>
<DATE> 2001/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF’yle ipler gerildi 
</HEADLINE>
<TEXT>

IMF bastırdı. Piyasalar Ecevit’in sağlığıyla ilgili dedikodularla çalkalandı. Borsa yüzde 9 geriledi, dolar 1 milyon 350 bine tırmandı. Ecevit, Yüksek faizler IMF politikalarının sonucu’ derken, Bahçeli , Telekom’daki ayrıntıları tartışmayalım’ diyerek rest çekti. Ve akşam saatlerinde Cumhurbaşkanı Sezer, IMF’nin istediği 15 yasadan biri olan Tütün Kanunu’nu veto ettiğini açıkladı 
     ANKARA Milliyet 

     IMF, Telekom Yönetim Kurulu’nun oluşumuna itiraz ederek, Türkiye’ye verilecek kredileri ertelerken dün Çankaya Köşkü’nden Tütün Yasası’na veto haberi geldi. 
     Böylelikle IMF’nin hemen çıkarılmasını istediği 15 yasadan biri olan Tütün Yasası’nın vetosu Meclis’i tatilde yakaladı. Sezer, tütün üreticilerinin mağdur edileceği, sosyal sorunların ortaya çıkacağı ve tekelleşmenin önünün açıldığı uyarılarını yaptığı altı sayfalık gerekçesinde, Anayasa’nın "sosyal hukuk devleti", "tarım alanlarının tahribinin önlenmesi", "ekonomik ve sosyal kalkınmanın sağlanması" ve "tekelleşmenin önlenmesi" kurallarına dayandı. 
     
     IMF’ye cevap gibi gerekçe 
     Veto gerekçesinde yer alan iki ifade IMF’ye cevap olarak yorumlandı. Sezer, Anayasa hükümlerine atıfta bulunarak, "Hiçbir düşünce ve görüşün, Türk ulusal çıkarları karşısında koruma göremeyeceği belirtilerek, ulusal çıkarların her şeyin üzerinde tutulması gerektiği vurgulanmıştır" dedi. Sezer, "Türk üreticisinin yabancı kaynaklı tarım ürünleri karşısında korunmasının ve desteklenmesinin yalnızca ekonomik gerekçeler ve mali politikalar kapsamında ele alınmaması... gerektiği değerlendirilmektedir" dedi. 
     Sezer gerekçesinde, tütün ve mamullerinin alım ve satımının serbest rekabete açıldığını hatırlattıktan sonra, "Yerli üreticilerin ve geçimini tütün tarımıyla sağlayan çiftçilerin sorunlarını çözümleyecek herhangi bir düzenlemeye yer verilmemiştir" dedi. Tütün üreticisinin başka bir üretime yönlendirilmesi ve üreticinin kayıplarının nasıl karşılanacağı konularında da önlem alınmadığının altı çizildi. 
     
     AB’de bile destek var’ 
     Sezer, Avrupa Birliği AB ülkelerinde bile destekleme alımı uygulamasının varlığını hatırlatarak, tekelleşme konusundaki itirazlarını da "Yasanın, iç pazarı yabancı sigara tekeline açacak nitelikteki düzenlemesi Anayasa’nın bu maddesiyle tekelleşme ve kartelleşmeyi önleyen 167’nci maddesi bağdaşmamaktadır" ifadesiyle aktardı. Sezer’in ret gerekçelerinden birini de TEKEL işletmelerinin gerçek değerinin çok altında satılma olasılığı oluşturdu. 
     
     IMF CEPHESİ 
Siyasi ping pong oyununa girmeyiz’      YASEMİN ÇONGAR Washington 

     Uluslararası Para Fonu IMF ve Dünya Bankası’nın, Türkiye’ye vermeyi taahhüt ettiği toplam 3 milyar 200 milyon dolarlık krediyi son dakikada askıya almasına yol açan anlaşmazlığın, Devlet Bakanı Kemal Derviş’in temaslarında giderilemeyişi, Washington’da bütün gözleri Ankara’ya çevirdi. 
     Milliyet’in sorularını yanıtlayan bir IMF yetkilisi, Ankara’da dün yapılan açıklamalarda, sanki Türk hükümetinin niyet mektubundaki her şeyi yaptığı gibi bir hava yaratıldığını, aslında bunun doğru olmadığını söyledi. Aynı yetkili, "Biz, Ankara’yla siyasi ping pong oyununa girmeyeceğiz" dedi. 
     
     Sorun siyasi’ 
     Gösterdikleri titizliğin nedenini "Çünkü sorun siyasi" diye açıklayan yetkili şöyle konuştu "Türkiye’de siyaset, bizim program yürüttüğümüz hiçbir ülkede, örneğin Brezilya’da, Arjantin’de bile olmadığı kadar, ekonominin içinde. Şu anki tıkanıklığın ve Telekom tartışmasının simgeleşmesinin nedeni de bu." IMF yetkilileri, Cumhurbaşkanı Sezer’in Tütün Yasası’nı veto etmesinin ise, programdaki bir yükümlülüğün daha aksaması anlamına geldiğini ve bu gelişmeyi Türk hükümetiyle görüşeceklerini belirtiyorlar. 
     IMF, Türkiye’ye yeni kredi dilimini serbest bırakacağı İcra Kurulu toplantısının tarihini belirlemek için birkaç koşulda diretiyor. Bunlar arasında, Türk mali sektörüne güvenin yeniden sağlanmasına yönelik bazı bankacılık düzenlemelerinin tamamlanması ve bu güvenin de etkisiyle faiz oranlarının aşağı çekilmesi beklentisi var. Ancak Derviş’e göre, bu alandaki sıkıntıları aşmak zor olmayacak. Bu aşamada daha zor görünen konu ise, yine Derviş’in sözleriyle, "Türk Telekom Yönetim Kurulunun uluslararası finans çevrelerinde yarattığı güvensizliğin giderilmesi." 
     
     IMF Biz bekliyoruz 
     IMF Başkanı Horst Köhler, önceki gün Derviş’le görüşmesinde, Ankara’nın yeniden güven yaratacak bir formülü kısa sürede hayata geçirmesi halinde, bir haftaya kalmadan Türkiye’ye kredi verilebileceği mesajını iletti. Ancak "Bu hafta içinde ne olursa, Türkiye kredi alabilecek " sorusunun yanıtı IMF Sözcüsü David Hawley tarafından şöyle veriliyor "Sekizinci gözden geçirme toplantısının yapılabilmesi için, Türk yetkililerinin, IMF Başkanı Köhler’in 2 Temmuz açıklamasında belirtilen koşulları karşılayacak girişimleri kısa zamanda yapabileceğini umuyoruz." 
     
     İngiltere ve ABD sıkıştırıyor 
     Ankara’yı sıkıştırarak, iktisadi programa harfiyen uymaya zorlayan tutumun asıl mimarlarının ABD ve İngiltere başta olmak üzere, IMF yönetimini büyük ölçüde kontrol eden G - 7 ülkeleri olduğu anlaşılıyor. Ayrıca IMF Başkanı Köhler’in de, "koşullardan sapmama" konusunda eski IMF yönetimine göre çok daha kararlı davrandığı belirtiliyor. 
     
     Telekom formülleri 
     Bir IMF yetkilisi Milliyet’e yaptığı değerlendirmede, "Halen Telekom Yönetim Kurulu’nu programa uyduracak formüller üzerinde Ankara ile çalışıyoruz. Bu formülleri açıklamak anlamlı olmaz. Ancak, esas konu Telekom Yönetim Kurulu konusunda piyasalarda, IMF’nin diğer üyelerinde doğan kuşkuları giderecek önlemlerin alınması" diye konuştu. 
     
Faizler kredileri iptal ettirebilir’      Financial Times gazetesi, Türkiye’deki yüksek faiz oranlarının yakın bir tarihte düşmemesi halinde IMF paketinin tehlikeye gireceğini öne sürdü. 
     IMF’nin faiz oranları konusunda çok kaygılı olduğunu belirten İngiliz gazetesi, "Oranlar yakında düşmezse, IMF ve Dünya Bankası’nın yardım paketinin yeniden yapılandırılması veya belki, tümüyle iptal edilmesi gerekebilir" görüşüne yer verdi. 
     Gazete, "Yüksek faiz oranları Türkiye’yi kurtarma paketini tehdit ediyor" başlıklı yorumunda, yüksek faiz oranları nedeniyle Türk hükümetinin borç ödemelerinde giderek zorlandığı belirtildi. Halen yüzde 89 düzeyinde seyreden faiz oranlarının IMF programının hazırlandığı tarihlere oranla üçte bir daha yüksek olduğunu kaydedilen yorumda, "Durumu iyi bilenlere göre, faiz oranları yakında düşmezse, IMF ve Dünya Bankası’nın yardım paketinin yeniden yapılandırılması veya belki, tümüyle iptal edilmesi gerekebilir" denildi. 
     Almanya’da yayımlanan Financial Times Deutschland’ın elde ettiği bir IMF belgesinin, IMF’nin Türkiye’deki faiz oranları ve Türk hükümetinin sermaye piyasalarında güven oluşturma konusundaki başarısızlığı nedeniyle çok kaygılı olduğunu gösterdiği öne sürüldü. 
     
     Ecevit’in liderliği yetersiz’ 
     Financial Times, IMF Başkanı Horst Kohler’in yeni kredi dilimlerine ilişkin kararın özellikle Türk Telekom’da süren sorunlar nedeniyle ertelendiğini açıklamasına karşın, IMF’nin asıl, faiz oranları ve yatırımcıların Türk hükümetinin Türkiye’nin mali sorunları ve yolsuzlukları çözemeyeceği yolundaki kuşkularından kaygı duyduğunu öne sürdü. Gazete, Devlet Bakanı Kemal Derviş’in çok takdir edildiğini ancak Başbakan Ecevit’in liderlik ve uzmanlık yeteneklerinin yeterli görülmediğini de belirtti. 
     
Derviş güç kaybediyor’      İngiltere’de yayımlanan The Economist dergisi, Türkiye’nin yeni bir mali krizden kaçınabilmesi için ekonomik programını rayına oturtması gerektiğini bildirdi. 
     Derginin dünkü sayısında yer alan bir yazıda, IMF’nin özellikle Türk Telekom yönetimine siyasi nitelikli atamalar yapılmasına karşı çıktığı öne sürüldü. Hükümetin Derviş’e desteğinin azaldığını ve taraftarlarının güç kaybettiğini belirten dergi, Ankara’da "Bıçaklar kınlarından çıkarıldı" diye yazdı. 
     Türkiye’deki mali piyasaların bu gelişmelere rağmen sakin seyrettiğini belirten dergi, "Zaten IMF içindeki kişiler, programın diğer bölümünde Türkiye’nin gelişme kaydettiğini kabul ediyorlar’’ dedi. 
     The Economist, programın başarısı ve enflasyonun düşmesine kadar Türk halkı için hayatın kolay olmayacağı görüşünü dile getirdi. Dergide, Türkiye’nin, gayri safi milli hasılanın yüzde 79’una ulaşan iç borçları ödemekte ciddi şekilde zorlanacağına da dikkat çekti. 
     
Derviş, Londra’ya gitmiyor      ANKARA Milliyet 

     Devlet Bakanı Kemal Derviş’in, program yoğunluğu nedeniyle Londra’ya yapmayı planladığı gezisini ileri tarihe ertelediği, ABD’deki temaslarını tamamlamasının ardından, Türkiye’ye döneceği belirtildi. 
     Derviş, daha önceki programına göre, 8 - 9 Temmuz’da İngiltere Hazine Bakanlığı yetkilileriyle görüşecekti. Derviş’in 10 Temmuz’da Brüksel’de Avrupa Birliği Yatırım Bankası yetkilileri ile Avrupa Birliği’nin genişlemeden sorumlu temsilcisi Gunther Verhaugen ile bir araya geleceği öğrenildi.Derviş’in, ABD’den döneceği tarihin ise kesinleşmediği bildirildi. 
     



 EKONOMİ 




















</TEXT>
</DOC>
