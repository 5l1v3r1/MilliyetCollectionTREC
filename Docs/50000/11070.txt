<DOC>
<DOCNO> 11070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/13/dunya/adun.html </URL>
<DATE> 2001/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
KUTSAL İTTİFAK 
</HEADLINE>
<TEXT>

İran Cumhurbaşkanı Hatemi’nin Moskova ziyareti, İran ve Rusya arasında Türkiye’ye karşı kurulan kutsal ittifak’ı perçinledi. İki ülke petrolün Anadolu’dan geçmesine karşı net tavır alırken, İran’ın Rusya’dan milyarlarca dolarlık silah alması gündemde 
     CENK BAŞLAMIŞ Moskova 

     Rusya ile İran, bölgedeki siyasi ve askeri dengeleri değiştirebilecek, Türkiye’nin enerji koridorunu ele geçirmesini zorlaştırabilecek bir yakınlaşma süreci başlatarak Batı’ya meydan okudu. 
     Son 40 yıldır Moskova’ı ziyaret eden ilk İran lideri olan Cumhurbaşkanı Muhammed Hatemi’nin temaslarında iki konu öne çıktı Hazar petrolünün Batı’nın, dolayısıyla Türkiye’nin denetimine geçmesinin nasıl önlenebileceği ve Moskova ile Tahran arasındaki askeri işbirliği. Rusya Devlet Başkanı Vladimir Putin ile Hatemi, iki ülke arasındaki ilişkileri düzenleyen bir anlaşma da imzaladı. Rusya ve İran arasındaki "kutsal ittifak"ın köşe taşları şunlar 
     
Türkiye’ye karşı 3 cephede işbirliği      BAKÜ - CEYHAN’A HAYIR 
     Rusya ile İran, Bakü - Ceyhan petrol boru hattına karşı olduklarını açıkça ortaya koydu. İki lider tarafından imzalanan Hazar Deklarasyonu’nda sert ifadeler yer aldı. Deklarasyonda, iki ülkenin de Hazar’da sınırlar çizilmesine karşı çıktığı vurgulandı. Bu, Azerbaycan’la Kazakistan’ın Hazar’ın kendilerine ait bölümünden petrol çıkarmasının onaylanmadığı ve kaynakların eşit şekilde paylaşılmasının istendiği anlamına geliyor. Deklarasyonda, Hazar’ın dibinden petrol ve gaz boru hattı geçirilmesine de karşı çıkılarak, Kazakistan’ın Bakü - Ceyhan’a katılması eleştirildi. 
     
     7 MİLYAR DOLARLIK SİLAH 
     Putin’le Hatemi, silah satışı konusunda ilke anlaşmasına vardı. Putin, İran’ın savunma amaçlı silahlar almak istediğini söyledi ve "Ülkelerin savunma hakları vardır" dedi. İran, Rus savaş uçaklarına ve füze savunma sistemlerine, bu arada S - 300 füzelerine ilgi duyuyor. İranlı yetkililer, askeri işbirliğinin yedi milyar dolara ulaşabileceğini söylüyor. 
     
     PAKT ANLAŞMASI 
     Putin’le Hatemi, iki ülke ilişkilerini düzenleyen ve saldırmazlık paktı olarak da yorumlanabilecek bir anlaşma imzaladı. Rusya ve İran’a, Ermenistan ve Yunanistan da katıldığında bölgedeki dengeleri değiştirebilecek, Amerikan egemenliğine darbe indirebilecek bir cephenin oluşmaya başladığı görülüyor. 
     


 DÜNYA 










</TEXT>
</DOC>
