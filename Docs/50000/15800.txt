<DOC>
<DOCNO> 15800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/ekonomi/eko01.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İşçiye ilk altı ay sıfır zam sonra enflasyon kadar zam 
</HEADLINE>
<TEXT>

Hükümet, kamuda çalışan işçilere, ilk altı aylık dönem için sıfır zam, ondan sonraki dönemler için de aylık enflasyon oranında artış önerdi 
     ANKARA Milliyet 

     Hükümet’in hazırlıkları son aşamaya gelen program kapsamında kamu işçilerinden istediği fedakarlık belli oldu. Hükümet, işçilerden ilk altı ay için sıfır zam ve sonraki iki yıllık dönem için de aylık enflasyona göre artış anlamına gelen eşel mobil sistemini önerdi. Türk - İş Genel Başkanı Bayram Meral, teklifi "kabul edilemez" diye niteledi. 
     Gümrüklerden sorumlu olan ve kamudaki toplu sözleşmelere hükümet adına katılan Devlet Bakanı Mehmet Keçeciler, dün 2001 - 2002 toplu iş sözleşmeleri için Türk - İş Genel Başkanı Bayram Meral ve Hak - İş Genel Başkanı Salim Uslu ile bir araya geldi. Keçeciler, görüşmelerde, yeni toplu sözleşme döneminde kamu kesiminin teklifini Meral ve Uslu’ya sundu. 
     Sunulan teklife göre, hükümet, işçilerden toplu sözleşme dönemlerinin altı ay ileri çekilmesini önerdi. Hükümet, altı ay sonra başlayacak dönemden sonra başlayacak iki yıllık dönem için ise her ay enflasyon oranında zam yapılmasını öngören eşel mobil sisteminin uygulanmasını istedi. 
     
     Keçeciler Sıfır zam önerdik 
     Toplu sözleşme döneminin altı ay ileriye alınması ve bu süre içinde maaşlara hiç zam öngörülmemesiyle hükümet, program uygulamasının başlayacağı dönem için sıfır zam uygulanmasını istemiş oldu. Programda ekonominin toparlanarak yeniden büyümeye geçtiği dönem için ise işçi maaşlarına her ay tüketici fiyatları oranında zam yapılacak. 
     Keçeciler, Hak - İş ziyaretinin ardından soruları yanıtlarken sıfır zam önerisinde bulunduklarını doğruladı. Keçeciler, ekonomik krizin toplu iş sözleşmelerine etkisi olacağını ama ilerde bunu telafi edeceklerini de belirtti. 
     
     "Re’sen emeklilik yok " 
     Keçeciler, hükümetin resen emeklilik düşüncesi olmadığını da belirtirken Meral, sıfır zam önerisinin "kabul edilemez" olduğunu, konunun yarın yapılacak Türk - İş Başkanlar Kurulu toplantısında değerlendirileceğini söyledi. 
     


 EKONOMİ 























</TEXT>
</DOC>
