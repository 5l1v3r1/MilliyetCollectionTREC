<DOC>
<DOCNO> 25819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/son/sontur19.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ameliyatta hastanın karnında makas unutan doktora hapis istendi 
</HEADLINE>
<TEXT>

     Sivas Doğum ve Çocuk Bakımevi Hastanesi doktorlarından Behzat Öniz hakkında, ameliyat sırasında, bir hastanın karnında makas unuttuğu gerekçesiyle, 3 aydan 8 aya kadar hapis istemiyle dava açıldı. 
     Cumhuriyet Savcısı Halil İbrahim Kuş'un, Asliye Ceza Mahkemesi'ne sunduğu iddianamede, Dr. Behzat Öniz'in, Nebehat Koç'u ameliyat yaptıktan sonra, batın bölgesinde makas unuttuğu kaydediliyor. 
     Ameliyattan sonra hastanın tedavi için geldiği Numune Hastanesi'nde yapılan kontrollerde, makasın tespit edildiğinin belirtildiği iddianamede, şu görüşlere yer veriliyor 
     ''Aynı doktor tarafından hasta bir kez daha ameliyat edilerek, içeride unutulan makas çıkartılmıştır. İkinci ameliyattan sonra Nebehat Koç, rahatsızlanarak, acilen Cumhuriyet Üniversitesi Araştırma Hastanesi'ne gönderilmiştir. Burada yapılan tedavisinin ardından 25 gün iş ve güçten kalacak şekilde yaralandığı belirlenmiştir. Buna göre, sanık Dr. Behzat Öniz, üzerine atılı suçu işlediği, tüm evrak kapsamından anlaşılmıştır. Dr. Öniz'in eylemine uyan TCK'nın 459 2 maddesi gereği 3 aydan 8 aya kadar hapis istemiyle yargılanması kamu adına talep ve iddia olunur.'' 
     Nebahat Koç, 16 Ocak tarihinde, batın bölgesindeki kisti aldırtmak için, Sivas Doğum ve Çocuk Bakımevi Hastanesi doktorlarından Behzat Öniz tarafından ameliyat edilmişti. Daha sonra yapılan kontrollerde ise ameliyat yapılan yerde makas unutulduğu belirlenmişti. 
     Aynı doktor tarafından yapılan ikinci ameliyattan sonra makas çıkartılmış, ancak aile ilgili doktor hakkında Cumhuriyet Başsavcılığı'na suç duyurusunda bulunmuştu. 
     
     







</TEXT>
</DOC>
