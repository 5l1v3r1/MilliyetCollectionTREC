<DOC>
<DOCNO> 28659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/spor/spo02.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan’a yeni teklif 
</HEADLINE>
<TEXT>

F.Bahçe asbaşkanı Nihat Özdemir, G.Antep Başkanı Celal Doğan ile bir kez daha masaya oturacak, transferi çözmeye çalışacak 
     YUSUF KOBAL 

     Doğan’ı ikna turu 
     FENERBAHÇE Asbaşkanı Nihat Özdemir, Hakan Bayraktar konusunda katı bir tutum sergileyen Gaziantespor Başkanı Celal Doğan’ı ikna etmeye çalışıyor. Özdemir, yakın arkadaşı olan Doğan ile bugün bir kez daha görüşecek ve yeni bir teklif sunacak. Sarı - Lacivertli kulüp, iki milyon dolara kadar düşen bonservis ücretini daha da aşağıya indirmeye uğraşacak. 
     
     FIFA’ya gidecekler 
     GAZİANTEPSPOR’un yapılacak son öneriye vereceği cevaba göre de Hakan Bayraktar konusunda izlenecek yol belirlenecek. Fenerbahçe yönetimi, Celal Doğan’ın taviz vermemesi halinde yarın FIFA’nın kapısına dayanacak. Sarı - Lacivertliler, Hakan Bayraktar’ı, FIFA’nın yeni kuralları çerçevesinde nasıl transfer edebileceklerini araştıracak. 
     
     Rüştü huzur dolu 
     FENERBAHÇE ile yeniden sözleşme imzalayan milli kaleci tatilin keyfini doyasıya çıkarıyor. Eşi ve çocuğu ile birlikte bol bol dinlenen Rüştü, özellikle Başkan Aziz Yıldırım’ın kalmasına çok sevindiğini, gelecek yıl başarı grafiklerinin daha da yukarıya çıkacağını söyledi. 
     
     Johnson’un imza günü 
     SARI - Lacivertli yönetim önceki gün telefon ile anlaşma sağladığı Johnson’u, bugün 11.00’de düzenlenecek törenle bir yıllığına yeniden renklerine bağlayacak. Fenerbahçe’nin verdiği 500 bin dolara razı olan Ganalı futbolcu, bir yıllık anlaşmayı kabul etti. Johnson’un da imza atmasıyla Fenerbahçe iç transferde Celil dışında tüm oyuncularıyla anlaşmış olacak. 
     



 SPOR 























</TEXT>
</DOC>
