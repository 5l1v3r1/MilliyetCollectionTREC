<DOC>
<DOCNO> 42745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/spor/spo08.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
NE ÖZVERİ AMA 
</HEADLINE>
<TEXT>

Hentbol Federasyonu yöneticisi Yavuz Taşkıran, Akdeniz Oyunları’na gitmek için görevinden istifa edip, antrenör olarak kafileye girdi 
     AYŞE YEŞİN 

     TUNUS’TA yapılan Akdeniz Oyunları’na katılmak için Hentbol Federasyonu yönetim kurulunda görev alan ve teknik kurul başkanlığını yürüten Yavuz Taşkıran ilginç bir yöntem geliştirdi. Önce kafileye idareci olarak yazılan Taşkıran, kadronun dolduğunu görünce farklı yollara başvurdu. Spor teşkilatı yetkilileri, idareci kotasının başkan Günal Ensari ile asbaşkan Yakup Beytullahoğlu ve Mustafa Serdaroğlu tarafından dolduğunu bildirdi. 
     FEDERASYON, bu kez Taşkıran’ın antrenör olarak Tunus’a gitmesini kararlaştırdı. Bu kez de uyanık yöneticinin karşısına yönetmelik engeli çıktı. Yönetim kurulu üyesi olan kişinin aynı zamanda antrenörlük ve hakemlik yapmasını engelleyen Federasyonların Kuruluş ve Görevleri hakkındaki yönetmelik gereği Taşkıran’ın iki seçeneği kaldı. Ya Akdeniz Oyunları’ndan vazgeçecek, ya da yönetim kurulu üyeliğini bırakması gerekecekti. 
     HENTBOL Federasyonu yönetimi ve Taşkıran ikinci yolu seçti. Akdeniz Oyunları’na gidecek kafilenin kesin listesinin verileceği temmuz ayı sonunda Yavuz Taşkıran yönetim kurulu üyeliği görevinden istifa etti. Tunus’a gitmek için yoğun çaba harcayan Taşkıran, böylece Akdeniz Oyunları’nda mücadele veren hentbol kafilesine antrenör olarak girmeyi başardı. İki hafta süren oyunlarda da Hentbol Milli Takımı antrenörü olarak görev yaptı. 
     



 SPOR 


























</TEXT>
</DOC>
