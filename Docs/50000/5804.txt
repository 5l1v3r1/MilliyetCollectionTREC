<DOC>
<DOCNO> 5804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/06/son/sontur15.html </URL>
<DATE> 2001/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazeteci-yazar Gülay Göktürk beraat etti 
</HEADLINE>
<TEXT>

     Gazeteci-yazar Gülay Göktürk, MİT'i konu alan yazılarında ''Devletin emniyet ve muhafaza kuvvetlerini alenen tahkir ve tezyif ettiği'' iddiasıyla yargılandığı davada, beraat etti. 
     Bakırköy 2. Ağır Ceza Mahkemesi'ndeki duruşmaya, tutuksuz yargılanan sanıklar Gülay Göktürk ile Sabah Gazetesi Sorumlu Yazıişleri Müdürü Semra Uncu katıldı. Duruşmada savunma yapan sanıklardan Gülay Göktürk, suçlamayı kabul etmediğini belirterek, davaya konu yazıların eleştiri sınırları içinde kaleme alındığını, tahkir ve tezyif kastı taşımadığını söyledi. 
     Davayı karara bağlayan mahkeme heyeti, dava konusu edilen yazılarda, güncellik taşıyan ve tartışma konusu olan sorunlarda durum tespiti yapılıp yorum ve değerlendirmelerin dile getirildiği ve yazarın düşünceyi açıklama özgürlüğü doğrultusunda eleştirilerini ifade ettiğinin anlaşıldığını bildirdi. Yazıların eleştiri boyutlarında kaldığını kaydeden mahkeme heyeti, bu nedenle sanıklar Gülay Göktürk ve Semra Uncu'nun beraatlerine karar verdi. 




</TEXT>
</DOC>
