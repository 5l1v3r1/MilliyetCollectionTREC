<DOC>
<DOCNO> 26293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/son/sonspo21.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes ve Ülker'den ULEB'e resmi başvuru 
</HEADLINE>
<TEXT>

     Uluslararası Basketbol Federasyonları Birliği FIBA Genel Kurulu'nun ULEB Avrupa Basketbol Ligleri Birliği ile birleşmeyi onaylamamasından sonra arayışa giren Efes Pilsen ile Ülkerspor'un, ULEB'in organizasyonu olan Avrupa Ligi'ne katılmak için resmi başvuruyu yaptığı açıklandı. 
     Ligi şampiyon olarak tamamlayan Ülkerspor ile 2. sıradaki Efes Pilsen, gelecek sezon ULEB'in düzenlediği Avrupa Ligi'nde mücadele edecek. 
     Ülkerspor Kulübü Genel Menajeri Lütfi Arıboğan, ULEB'e resmi başvuruyu yaptıklarını söyledi. Arıboğan, ULEB'in içinde yer almaları nedeniyle bir sorun yaşamayacaklarını belirterek, ''Zaten FIBA bizi, ULEB'de yer almamız için yönlendirdi. Bu bakımdan FIBA'nın bize yaptırım uygulayacağını düşünmüyorum'' diye konuştu. 
     Efes Pilsen Kulübü Genel Menajeri Engin Özerhun ise, resmi başvuruyu yaptıklarını vurgulayarak, ''Şimdi ULEB'in kararını bekliyoruz'' dedi. 
     Özerhun, FIBA Yönetim Kurulu ile ULEB arasında bir anlaşmanın olduğunu hatırlatarak, ''Bu bakımdan sorun yaşanmaz. Zaten FIBA öyle güçsüz ve dağınık ki, bizim ULEB'e girmemizi kabul etmesi veya etmemesi önemli değil'' diye konuştu. 






</TEXT>
</DOC>
