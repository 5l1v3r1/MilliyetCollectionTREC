<DOC>
<DOCNO> 20366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/09/son/sonspo01.html </URL>
<DATE> 2001/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Alpay "Fenerbahçe seyircisi kimseye nasip olmaz" 
</HEADLINE>
<TEXT>

     Futbol yaşamını İngiltere'nin Aston Villa takımında sürdüren Alpay Özalan, eski takımı Fenerbahçe'nin, Galatasaray karşısında aldığı galibiyete sevindiğini belirterek, ''Fenerbahçe'nin şampiyon olmasını diliyorum'' dedi. 
     Alpay, internetteki 'www.alpayozalan.com' adresindeki sitesinde yaptığı açıklamada, maça sürpriz bir kadroyla çıkan Fenerbahçe'nin başarısının kendisini sevindirdiğini, Türkiye Birinci Ligi'nde kalan 3 haftada büyük çekişme yaşanacağını ifade etti. Fenerbahçe'nin, liderliği ele geçirdikten sonra, avantajını yitireceğini sanmadığını belirten Alpay, şunları kaydetti 
     ''Yine de bu oyunun adı futbol ve her şeye gebe. Dileğim, Fenerbahçe'nin şampiyon olması. 42 bin seyirci kapasitesine ulaşan Şükrü Saracoğlu Stadı, Fenerbahçe için büyük avantajdır. Fenerbahçe seyircisi kolay kolay kimseye nasip olmaz. Tüm maçların söylentiden uzak, centilmence geçmesini arzuluyorum. Derbi maçta tatsızlıklar yaşandığını duydum. Keşke olmasa. Seyircilerimiz artık maçları olaysız izlemeli ve bunun bir oyun olduğunu anlamalı. Aksi takdirde, yurtdışında işler çok zor. En küçük bir tatsızlıkta kulüpler çok ağır cezalarla karşılaşıyorlar. Bunu hiçbir Türk takımımın yaşamasını istemem.'' 
     
     







</TEXT>
</DOC>
