<DOC>
<DOCNO> 41550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/son/sondun09.html </URL>
<DATE> 2001/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de bir sağlık skandalı daha... 
</HEADLINE>
<TEXT>

     Sağlık skandallarının ardı arkası kesilmeyen İngiltere'de, Steven Walker adlı bir cerrahın yaptığı pek çok ameliyatın hatalı olduğu ve bunlardan en az 5 tanesinde hastaların sadece doktorun yeteneksizliği yüzünden öldüğünü dair iddialar Mahkeme'ye yansıdı. 
     Blackpool kentindeki Victoria adlı hastanede görev yapan doktor Walker'ın, kendi yetenekleriyle ilgili olarak ''fazla iyimser'' olduğu belirtilen Yüksek Sağlık Konseyi raporunda da, doktorun en az beş vakada ölüme sebebiyet verdiğine dair güçlü deliller bulunduğu doğrulandı. 
     Walker hakkındaki soruşturmayı yürüten Yüksek Sağlık Konseyi raporunda ayrıca, Aralık 1995 ile Haziran 1998 tarihleri arasında doktor Steven Walker tarafından yapılan 12 ameliyatın kesinlikle hatalı olduğu, bunlardan beşinin de ölümle sonuçlandığına dikkat çekildi. Bu operasyonlardan birinde 1998 yılının Ocak ayında kalın bağırsağından ameliyat ettiği hastayı aşırı kanama yüzünden öldüren doktorun, bir diğer hastasının ölümüne de akciğerinden tümör alırken 17 litre kan kaybetmesine neden olarak yol açtığı öne sürüldü. Bütün bu olaylarda Walker'ın ameliyat ekibindeki diğer kişiler tarafından uyarıldığı, ancak kendisine ve yeteneklerine çok güvenen doktorun bu uyarılara kulak asmadığı belirtildi. 1999 yılı Ocak ayından beri kızakta bekletilen ve Tıp Konseyi tarafından hakkında soruşturma yapılan doktorla ilgili davanın en az iki ay sürmesi bekleniyor. 







</TEXT>
</DOC>
