<DOC>
<DOCNO> 29165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/son/sontur16.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapatılan FP'li milletvekili kararı AİHM'e götürüyor 
</HEADLINE>
<TEXT>

     Anayasa Mahkemesi'nin, FP'nin temelli kapatılmasına ilişkin gerekçeli kararının Resmi Gazete'de yayınlanmasından sonra milletvekilliği düşecek olan Tokat Bağımsız Milletvekili Bekir Sobacı, ''Yaptığımız eleştirilerin sonuçları itibarıyla bu bedeli ödemeye şahsen ben hazırım'' dedi. 
     Sobacı, TBMM'de düzenlediği basın toplantısında, 6 yıllık milletvekilliği döneminde, Türkiye'deki çarpıklıkları dile getirerek çözüm yolları önerdiğini bildirdi. İnsanların konuşmaya korktuğunu iddia eden Sobacı, şöyle konuştu 
     ''Ülke insanlarına kapatılan kamusal alanlarla toplum adeta bir karga ve saksağan kimliğine zorlanmaktadır, toplum mühendisleri tarafından. 
     Yaptığımız eleştirilerin sonuçları itibarıyla bu bedeli ödemeye şahsen ben hazırım. Ülkemiz bu değişimi de gerçekleştirmek zorundadır.'' 
     Bekir Sobacı, bu değişimi, postmodern darbeleri savunanların, statükocuların, iktidara gelince karar değiştirenlerin yapamayacağını ifade etti. Sobacı, değişimi, halkı ile bütünleşen, ülkenin acısını yüreğinde hisseden, karizmatik sevgiyi değil, ülkenin ve dünyanın reel politiğini önceleyen siyasi oluşumun gerçekleştirebileceğini bildirdi. 
     Anayasa Mahkemesi'nin verdiği kararı eleştiren Sobacı, ''Mahkeme'nin, Ilıcak hakkında atılan manşetleri de dikkate alırsak, belli odakların hırs ve kinlerinin tatmini açısından Sobacı ve Ilıcak isimlerini seçmesi çok isabetli olmuştur. Bu noktada Anayasa Mahkemesi isabetli bir karar almıştır'' dedi. Bekir Sobacı, Anayasa Mahkemesi'nin, milletvekilliğinin düşürülmesiyle ilgili kararı nedeniyle Avrupa İnsan Hakları Mahkemesi'ne gideceğini bildirdi. 
     TBMM Genel Kurulu'nda yaptığı bir konuşmanın, birleşimi yöneten Başkanvekili Murat Sökmenoğlu tarafından ''Kastı aşan şekilde yorumlandığını'' savunan Sobacı, sözlerini şöyle sürdürdü 
     ''Türkiye'nin demokratikleşmesi konusunda bedel ödemek bugün bize nasip olmuştur. Ama bu şerefli bir bedeldir. İnşallah bundan sonraki çalışmalarımızda da Türkiye'nin özgürleşmesi, demokratikleşmesi yolunda, çağdaş hukuk devletine kavuşması yolundaki yürüyüşüne engel olan bireysel ve kurumsal kutsal ineklerin layık oldukları alanlara çekilmesi konusunda gayretlerimiz devam edecektir.'' 
     
     
     
     







</TEXT>
</DOC>
