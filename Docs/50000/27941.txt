<DOC>
<DOCNO> 27941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/ekonomi/eko03.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk birleşme tamam 
</HEADLINE>
<TEXT>

Osmanlı Bankası ve Körfezbank’ın birleşmesiyle Türkiye’nin dokuzuncu büyük bankası doğdu 
     EKONOMİ SERVİSİ 

     Doğuş Grubu, bankacılık sektöründeki şirketlerini yeniden yapılandırma’ hedefi için bir büyük adımı daha attı. Osmanlı Bankası ile Körfez Bankası, Osmanlı Bankası çatısı altında birleştirildi. 
     Osmanlı ve Körfezbank’ın birleşmesiyle, aktif toplamı 3 katrilyon 294 trilyon 276 milyar lira 2000 yılı sonu bilanço rakamlarına göre olan bir banka ortaya çıktı. Böylece aktif büyüklüklerine göre 12. sırada yer alan Osmanlı Bankası ile 15. sırada bulunan Körfezbank’ın birleşmesi sonrasında, yüzde 3,2’lik pazar payı ile Türkiye’nin dokuzuncu büyük bankası doğmuş oldu. 
     Birleşme Doğuş Grubu’nun diğer bankası Türkiye Garanti Bankası tarafından borsaya gönderilen açıklamayla kamuoyuna duyuruldu. Açıklamada, Garanti Bankası’nın yüzde 100 iştiraki olan Osmanlı Bankası’nın dün yapılan Yönetim Kurulu Toplantısı’nda Osmanlı Bankası ile Birleşik Türk Körfez Bankası’nın Körfezbank birleşmesi hususunda karar alındığı bildirildi. 
     Bankanın açıklamasında, birleşmenin Osmanlı Bankası bünyesinde gerçekleştirilmesi ve gerekli izin ve onayların alınması için ilgili mercilere başvurulması kararı alındığı da kaydedildi. 
     
     Uzmanlıklar birleşti 
     Doğuş Grubu’nun iki bankasının birleşmesi ile ilgili olarak bir açıklama yapan Osmanlı Bankası Murahhas Azası Aclan Acar, birleşmenin verimlilik ve ölçek ekonomisinden yararlanabilmek bakımından büyük önemi olduğunu söyledi. Doğuş’un 2001 yılına bankacılık alanındaki şirketlerini yeniden yapılandırma hedefiyle girdiğini ifade eden Acar, "Körfezbank’ın kurumsal bankacılık, özel bankacılık ve nakit yönetimi gibi alanlarda sahip olduğu avantajların, Osmanlı Bankası’nın kurumsal ve ticari ve bireysel bankacılık, menkul kıymet saklama hizmetleri, alternatif dağıtım kanallarıyla güçlendirilmiş şube ağı ve köklü geçmiş gibi özelliklerini daha da kuvvetlendireceğini düşünüyoruz" dedi. 
     
     Garanti’de görüşmeler sürüyor 
     Doğuş Grubu’nun diğer bankası Garanti Bankası da yabancı ortaklık için görüşmeler yapıyor. Garanti’nin ana hissedarı Doğuş Holding ile İtalya’nın önde gelen bankacılık grubu Intesa BCI S.P.A arasında Garanti’nin yüzde 30 veya 35’inin satışı konusunda ortaklık görüşmeleri devam ediyor. Bu konuda da temmuz sonuna kadar bir karar alınması bekleniyor. 
     
Osmanlı’nın Merkez Bankası’ydı      Osmanlı Bankası, 1856’da İngilizler tarafından kuruldu. Fransız, İngiliz ve Osmanlı devletlerinin katılımıyla Bank-ı Osman-i Şahane adı altında çok ortaklı hale geldi. 1874 yılında Merkez Bankası görevini üstlendi. 1933 yılında bu kimliğini T.C. Merkez Bankası’na devretti. 1969 yılında Grindlay’e satılan bankayı 1996 yılında Doğuş Grubu aldı. Banka bugün toplam 67 şubesi ile faaliyetlerine devam ediyor. 
     
Katarlı Altani - Doğuş ortaklaşa kurmuşlardı      Körfezbank, 1988’de Doğuş Holding ile Katarlı Altani ailesinin yüzde 50 - 50 ortaklığıyla kuruldu. Doğuş önce yüzde 10 sonra yüzde 40 hisseyi daha alarak, 1998 yılanda bankanın tamamının sahibi oldu. Bankanın yurt içinde dokuz şubesi bulunuyor. Ayrıca, Bahreyn ve İrlanda’da birer şubesi var. Körfezbank yüzlerce PTT şubesinde de müşterilerine bankacılık hizmeti veriyor. 
     



 EKONOMİ 























</TEXT>
</DOC>
