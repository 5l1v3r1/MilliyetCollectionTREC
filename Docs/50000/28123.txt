<DOC>
<DOCNO> 28123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/son/sontur25.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
FP davasında bugün karar çıkmayacak 
</HEADLINE>
<TEXT>

     Anayasa Mahkemesi Başkanvekili Haşim Kılıç, FP hakkındaki kapatma istemli davada bugün karar çıkmayacağını kesin olarak söyleyebileceğini, ancak heyetin davayı yarın bitirme ''iradesinin'' bulunduğunu belirtti. 
     Kılıç, görüşmelere verilen arada, basın mensuplarının bulunduğu odaya inerek sohbet etti. Kılıç, davanın ne zaman sona ereceğine ilişkin soru üzerine, bütün üyelerin söz alarak uzun uzun konuştuğunu, birden fazla söz alan üyelerin de bulunduğunu söyledi. Bugün davanın kesinlikle bitmeyeceğini söyleyebileceğini ifade eden Kılıç, ''Ancak heyetin yarın bitirme iradesi var, İnşallah...'' dedi.''Kararın siyasi olacağı şeklinde görüşler var ne düşünüyorsunuz''şeklindeki bir soru üzerine de Kılıç şunları söyledi 
     ''Bazı şeyleri birbirine karıştırmamak gerekir. Görmekte olduğumuz dava siyasi bir davadır. Bu siyasi davayı, hukukun içine oturtmaya çalışıyoruz.'' Başbakan Bülent Ecevit'in ve Avusturya Başbakanı'nın parti kapatmaya ilişkin sözlerinin hatırlatılması üzerinde Kılıç, ''Anayasa Mahkemesi, önündeki delillere, siyasi partiler kanunlarına ve Anayasaya göre karar verir. Temenniler ve dilekler bizi ilgilendirmez'' dedi. Kılıç, ''siyasilerin davaya ilişkin görüşlerinin gündeme gelip gelmediğinin'' sorulması üzerine de ''Hayır'' yanıtını verdi. 
     

</TEXT>
</DOC>
