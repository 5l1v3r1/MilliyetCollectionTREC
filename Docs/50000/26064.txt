<DOC>
<DOCNO> 26064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/son/sondun05.html </URL>
<DATE> 2001/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Oklahoma bombacısı McVeigh Dünyaya "şiirle" veda edecek 
</HEADLINE>
<TEXT>

     ABD tarihinin en büyük terörist saldırısı olarak nitelendirilen, Oklahoma City kentindeki bir federal binada 168 kişinin ölümüyle sonuçlanan 6 yıl önceki bombalı saldırının sorumlusu Timothy McVeigh, yarın zehirli iğneyle idam edilecek. 
     Indiana eyaletinin Terre Haute kenti cezaevinde yapılacak infazda,33 yaşındaki McVeigh'in vücuduna TSİ 15.00'te, üç maddeden oluşan ve kalp ve akciğer fonksiyonlarını durdurarak ölüme yol açan zehirli karışım enjekte edilecek. Mahkumun yaklaşık 10 dakikada ölmesi bekleniyor. 
     İnfaz işlemi, bombalamada yaşamlarını yitirenlerin yakınları ve bazı saldırı mağdurları tarafından, cezaevinde kurulan kapalı devre televizyon sistemi aracılığıyla izlenecek. Sadece 10 kişi, tanık sıfatıyla infazı bizzat izleyecek. 
     İnfazın ertelenmesi yönünde avukatlar tarafından geçen hafta yapılan başvuruların mahkemelerce reddedilmesinin ardından, McVeigh'in yaşama ''vakur ve cesur'' bir şekilde veda edeceği bildirildi. Avukatlarından Richard Burr'ün yaptığı açıklamaya göre McVeigh, infazının hemen öncesinde kısa bir ''yaşama veda'' konuşması yapacak ve büyük ihtimalle, İngiltere'de Victoria döneminin muhalif şairlerinden Willam Ernest Henley'in 1875 yılında yazdığı ''direnç temalı'' bir şiirinin şu son dizelerini okuyacak 
     ''Kapı ne kadar dar olsa da, 
     Cezam ne kadar ağır olsa da, 
     Kaderimin efendisi benim, 
     Ruhumun komutanı benim'' 
     Avukat Burr, kamu televizyonu PBS'e yaptığı açıklamada, ''McVeigh, ordudayken cesur bir askerdi, ölüme de metanet içinde gidecek'' dedi. ABD'de yayınlanan Buffalo News gazetesinin haberine göre, McVeigh,gazetenin iki muhabirine son günlerde gönderdiği mektuplarda, gerçekleştirdiği bombalama eyleminden pişmanlık duymadığını, ancak çok sayıda suçsuz insanın yaşamını yitirmesinden üzgün olduğunu ''ilk defa'' dile getirdi. 
     ABD'de federal devlete ''bireylerin özgürlüğünü ortadan kaldırdığı'' gerekçesiyle savaş açtığını ve bombalı eylemi gerçekleştirdiğini belirten McVeigh, daha önceki açıklamalarında,saldırıda çok sayıda çocuk ve kadının ölmesini ''tali hasar'' ve ''kurunun yanında yaş da yanar'' sözleriyle dile getirerek, kamuoyunun nefretini bir defa daha üzerinde toplamıştı. Amerikan medyasında çıkan haberlerde, McVeigh'in, son aylarda ağır bir sebze rejimi uyguladığı ve idamı sırasında ''toplama kampından çıkmış'' gibi görüneceği yazıldı. McVeigh'in, cezaevindeki diğer mahkumlara da, idamının kendisi için ''şahadet'' anlamına geleceğini söylediği belirtildi. 
     Yaşamının son saatlerini içinde sadece bir yatak, lavabo, tuvalet ve bir siyah beyaz televizyonun bulunduğu 2.5 metreye 3 metre boyutundaki ''idam hücresinde'' geçirecek olan McVeigh'e, infazından birkaç saat önce son yemeği verilecek. 
     McVeigh'in idamının ABD'de birinci gündem maddesi haline gelmesiyle öne çıkan Terre Haute kentine, ülkenin dörtbir yanından ve birçok ülkeden bini aşkın gazeteci ve haberci geldi. Takviye olarak 800 güvenlik görevlisinin gönderildiği kentte polis, olağanüstü güvenlik önlemleri aldı. 
     İnfaz günü kentte iki ''rakip'' gösterinin düzenlenmesi bekleniyor. Bu gösterilerden ilkinde McVeigh'in idamına destek verenlerin, ikincisinde de idam karşıtlarının yürüyüş yapacağı belirtildi. İdamı öncesinde medya mensuplarıyla röportaj yapmasına izin verilmeyen McVeigh, babası ve kızkardeşine telefon ederek, veda etti. 







</TEXT>
</DOC>
