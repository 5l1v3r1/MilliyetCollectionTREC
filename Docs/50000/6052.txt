<DOC>
<DOCNO> 6052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/spor/yfbsen.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sırat köprüsü 
</HEADLINE>
<TEXT>

     Kritik Erdoğan Şenay 

     Kupanın büyük derbi gecesinde Fenerbahçe de, Galatasaray da müthiş bir fizik ve düşünce birikiminin gücüyle yarışıyorlardı sonucu kazanıp, yek diğerini elemek için. 
     Mustafa Denizli, geçen hafta İstanbulspor önündeki zıpkın süratiyle yakaladığı tempodan esinlenerek, yine Balic’siz ve Rapajic’siz bir tertip dizisiyle çıkıyordu tarihsel rakibinin önüne... Hesabı çok da doğruydu tabii Mustafa hocanın... Öyle ya, sahada kendi bildiğini oynayıp, kolektif kavramları adeta hiçe sayan bir Balic başıbozukluğuyla niçin boğuşup dursun ki şampiyonluğu kafasına koymuş idealdeki bir hoca .. Ayrıca ayaklarından çok ekranlarda çenesini konuşturuyorsa eğer bu "çok bilmiş krampon"... Ayrıca Rapajic’in de yaşlı bir kurt olduğu ortada... Onu da ilk tertipte kullanmayıp, oyunun hızlı temposunu çok düşünmesi mükemmel bir Denizli olgunlaşması değil midir Fenerbahçe adına sizce de 
     Sahaya inersek, Cim - Bom’un Dünya kataloğunda yer almış Okan, Ümit Ergün, Emre ve Suat gibi çok önemli isimleri top çevirecek alan bulamıyorlardı Fenerbahçe’deki kocaman yeşil alanda... Çünkü Fenerbahçe’de bütün fizik ve düşünce sivrilikleri Sarı - Kırmızılı takımın bu özelliğini berhava etmek adına hazırlanmıştı oyuna... Mirkovic, Revivo, Abdullah, Mert Meric, Yusuf ve Johnson gibi isimler büyük bir fizik güç gösterisini sahaya sürüyorlar, bir de bu düşünceler "çok çabuk" uygulanınca, Cim - Bom’a Fenerbahçe’nin attığı gollere karşılık verme uğraşısından başka bir iş kalmıyordu tabii Kadıköy’de. 
     Revivo ile Serhat ayrı bir öykü olma yolundalar Fenerbahçe formasında... Revivo sol kanatta tam bir hücum adamı gibi hem Cim - Bom’u eziyor, hem de Abdullah’ın arkasında rahat oynamasını sağlıyor... Serhat ise Andersson’a çok benzeyen bir ustalıkla her topa akılcı tavırlar koyarak, İsveçli futbolcu ile birlikte yapabilecekleri "gol ihtilalleri"nin ön ayak izlerini sergiliyordu sanki kendisini dikkatle izleyen gözlere... 
     İkinci yarıda Galatasaray’ın farktan korkan bir sertlik stresiyle sahaya çıktığı mutlaktı... Mustafa Doğan’ın hafif şarjlı girişine Emre’nin tekmeli bir karşılık göstermesi, başka neyle özetlenebilirdi ki bu dev yarışmada Ancak maçta biraz da zamana oynamaya başlayan Fener’de savunma açıklar vermeye başlıyor, işte böyle zaafların doğduğu anlarda da atılan gollerin arkasından Cim - Bom’un sayıları geliyordu... 
     Evet, Abdullah’ın akıl almaz penaltısıyla şoka giren oyun daha birçok pozisyonda adeta "sırat köprüsü"nden geçiyor, ama nefes kesen uzatmalar sonrasında yine de turu atlayan takım bileğinin hakkıyla yarışan FENERBAHÇE oluyordu. 
     
     


 SPOR 
































</TEXT>
</DOC>
