<DOC>
<DOCNO> 35885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/son/soneko17.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
"Krizin Neresindeyiz " paneli... 
</HEADLINE>
<TEXT>

     Eczacıbaşı Holding Yönetim Kurulu Başkanı Bülent Eczacıbaşı, son günlerde ekonomide ''önümüzü göremiyoruz'' feryatlarının her kesimden yükseldiğini belirterek, ''Dengeler yerine oturmadığı için tedirginlik sürüyor'' dedi. 
     Milliyet Gazetesi tarafından düzenlenen ''Krizin Neresindeyiz '' konulu paneli yöneten Eczacıbaşı, açılışta yaptığı konuşmada, herkesin aklında doların ne olacağının, yeni bir krizin olup olmayacağının yer a ldığını ifade ederek, ''Cumhuriyet tarihinin en ağır krizini yaşamakta olduğumuza ilişkin fikir birliği var'' diye konuştu. 
     IMF Başkan Yardımcısı Stanley Fischer'ın verdiği olumlu mesajlar, ödemeler dengesindeki olumlu gelişmeler, ihracattaki iyileşme ve turizmdeki gelişmelere karşın, üretim ve istihdamda çok büyük gerileme olduğuna dikkat çeken Eczacıbaşı, bazı tahminlere göre işsizlikteki artışın da milyonlarla ifade edildiğini söyledi. 
     Eczacıbaşı, panelist Milliyet Gazetesi yazarları Prof. Dr. Hurşit Güneş, Güngör Uras ve Osman Ulagay'a hitaben de, ''Ben kendilerinden reçete isteyeceğim. Ben Eczacıbaşıyım. Bütün eczacılar gibi hekimlerden reçete isteriz'' şeklinde espri yaptı. Marmara Üniversitesi Öğretim Üyesi Prof. Dr. Hurşit Güneş de, Türkiye'nin henüz krizden çıkmadığını belirterek, ''Krizden çıkış sonbaharla birlikte gelecektir'' dedi. 
     Prof. Dr. Güneş, bütçe performansının, hedeflerinin çok üstünde bir başarıyla gittiğini ifade ederek, programın başarısının hükümetin sosyal iradesi, siyasal istikrar ortamı, teknik tutarlılık, kredibilite, toplumsal uzlaşma ve dış desteğe bağlı olduğunu dile getirdi. Güven olmadan krizin aşılamayacağını vurgulayan Prof. Dr. Güneş, dayanışma ve güvenin krizin çıkışında çok önemli 2 nokta olduğunu vurguladı. Prof. Dr. Güneş, herşeye rağmen umutlu ve iyimser olunması gerektiğini belirterek, ''Belki uzun, belki kısa sürecektir ama bu kriz sona erecektir'' dedi. 
     
     Yurtdışına kaçan para 
     Milliyet Gazetesi yazarlarından Osman Ulagay ise ekonomide mucize çözümlerin olmayacağını savunarak, ''Krizi biz aslında kendimiz yaratıyoruz. 19 Şubat dünya ekonomi literatürüne geçecek kadar ilginçtir'' dedi. Türkiye'deki krizin altında yatan temel nedenin paranın dışarı kaçması olduğunu dile getiren Ulagay, 20 milyar dolar paranın sistem dışına çıktığının tahmin edildiğini, bunun önlenmesi için de programın aksamadan yürümesi gerektiğini söyledi. Ulagay, ''Türkiye'nin bu olumsuz ortamda kaynağı içeri çekme konusunda hiç hata yapma şansı yok'' dedi. 
     Güveni sağlayacak reçetenin adım adım uygulanacağını ifade eden Ulagay, hükümetin programın arkasında duruyor gibi gözükmesine karşın, kendisinin bazı şüpheleri olduğunu dile getirdi. 
     Osman Ulagay, şu andaki programın dışında IMF'siz ve Türkiye'yi bir moratoryuma götürecek bir programı gördüğünü ve MHP'nin bunu yaptığına dair bir izlenime kapıldığını ifade etti. Güngör Uras da, krizi atlatmak zorunda olduğumuzu belirterek, yıl sonuna kadar sabretmek gerektiğini kaydetti. Uras, krizin ölçüsünün milli gelirdeki daralma olduğuna dikkat çekerek, ''Hedefimiz 2002 yılını kurtarma. 2002'de düşüş olursa işte o felakettir'' dedi. Konsalidasyon ve moratoryumun gündeme getirilmemesi gerektiğini vurgulayan Uras, konsalidasyon ve moratoryumun içerideki kaynakları kurutacağını savundu. Herkesin dövizle yaşamaya başladığına işaret eden Uras, Hazine'nin dolarizasyonu teşvik ettiğini ve toplam para hacmi içinde dövizin artmasına neden olduğunu öne sürdü. 
     Bülent Eczacıbaşı, kapanışta yaptığı konuşmada da, panelde programın teknik yönden başarıya ulaşacağının, güvenin sağlanmasının ve programın arkasında durmanın öneminin, konsalidasyona gerek olmadığı ve reel sektöre eğilmenin zamanının gelindiğinin vurgulandığını kaydetti. Eczacıbaşı, sözlerini ''İhtiyatlı olalım ama hiçbir zaman kötümser olmayalım. İyimser olalım'' diyerek tamamladı. Panele, işadamları Sakıp Sabancı, Cem Boyner, Zeynel Abidin Erdem ve Üzeyir Garih ile Oyak Genel Müdürü Coşkun Ulusoy, İTO Yönetim Kurulu Başkanı Mehmet Yıldırım, Tofaş CEO'su Jan Nahum, Garanti Bankası Genel Müdürü Ergun Özen ve Doğuş Holding İcra Komitesi Üyesi Aclan Acar'ın da aralarında bulunduğu iş dünyasından çok sayıda kişi katıldı. 







</TEXT>
</DOC>
