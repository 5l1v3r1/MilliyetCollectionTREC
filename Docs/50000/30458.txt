<DOC>
<DOCNO> 30458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/yazar/sazak.html </URL>
<DATE> 2001/07/05/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Kasımda seçim olur mu 
</HEADLINE>
<TEXT>

     Demirel son haftalardaki suskunluğunu "erken seçim" çağrısıyla bozdu. Eski Cumhurbaşkanı'nın, Kuleli Sokak'taki bir yabancı heyet kabulünde sözü iç politikaya getirerek hükümet hakkındaki "güvensizlik" yargısını açığa vurması da dikkat çekiciydi. 
     Süleyman Bey'in çıkışında altı çizilmesi gereken bir nokta da, Türkiye ekonomisinin bugünkü koşullarda seçimi kaldıramayacağı görüşünü çürütmeye çalışmasıydı. Demirel şunları söyledi 
     "Hiçbir şey olmaz. Türkiye kendi içinde moralsizliğe, şevksizliğe, itimatsızlığa sürüklendi. Türk halkının kendi hükümetine, rejimine güveni azaldı. Böyle götüremeyiz. Bunun çözümü seçimdir." 
     Baba, hemen seçim isterken, gerekirse siyasete dönebileceği sinyalini de verdi. 
     Kuşkusuz Demirel, geçen yaz merkez sağın toparlanması arayışlarında çok daha şanslıydı. Egebank operasyonu Baba'nın kolunu, kanadını kırdı, Yahya Demirel'in ardından "aile fotoğrafı"nın ünlü ismi Cavit Çağlar da cezaevine düşünce, hesaplar altüst oldu. 
     Aylar sonra Demirel yine sesini yükseltiyor. Seçim isteyerek "Ben de varım" demeye getiriyor. 
     Mesajının satır arasında, Ankara kulislerinde Derviş'in başarısızlığı halinde gündeme gelebileceği öne sürülen "ulusal mutabakat hükümeti" olasılığına karşı, seçimi bir "demokratik sigorta" olarak öne çıkarma çabasından Tayyip Erdoğan önderliğindeki yeni oluşumun önünü kesmeye dek uzanan niyetler çıkarmak da mümkün. 
     Şurası bir gerçek ki, başkentte artık kaygan zeminde politika yapılıyor. Hükümet cephesi, IMF ve Dünya Bankası'nın kredi musluklarını kesmesinden ötürü şaşkın. Koalisyon liderlerinin Kemal Derviş'e duydukları güvensizlik giderek artıyor. İlk fırsatta Derviş'ten kurtulmaya çalışacakları kesin ama ondan sonra ayakta kalma şanslarının sıfır olduğunu da görüyorlar. 
     ANAP'ın haziran ayı anketi, iktidar partilerinin barajın altında istikrar kazanmaya başladıklarını gösteriyor. Bu tehlikeyi önce MHP sezdi ve IMF ile savaşarak Anadolu'da var olmaya çalışıyorlar. 
     Fazilet'teki bölünme de MHP'nin işine gelebilir. Meral Akşener'in transfer teklifi önce Bahçeli'ye geldi. Yeni oluşumlar yolu kesti. Sadettin Tantan konusunda da Tayyip Erdoğan ile Koray Aydın çekişiyor. MHP gibi, Ecevitler'in TBMM üyeleriyle görüşerek, seçim yörelerinde ve DSP'nin milletvekili çıkaramadığı 28 ilde "yaz mesaisi" yapmalarını istemeleri de akla sohbahar senaryolarını getiriyor. ANAP'ın kongresini ağustos başına alması da ilginç. 
     Eylülde Meclis toplandıktan sonra, ekonomik ve siyasi koşullar zorlarsa, iki ay içinde seçime gidilmesi pekala mümkün. Hesaplar 2002 ilkbaharına göre yapılırken kasımda seçim olur mu Niye olmasın, burası Türkiye .. Baba bile "hemen seçim" diyorsa üzerinde düşünülmelidir. 
     
     







Yeni oluşum 


Yine vatandaş 


O değilse bu gerekçeyle 


Her yıl gerekir mi 


Türkiye'yi dünyaya rezil etmek... 


50 dolarlık haraç... 


Jilet sırtında 


Nazım Belgeseli 


IMF ile krizin asıl nedeni 


Sosyal sorumluluk 


Adaletin bu mu adliye 


Yürürlük maddesi uçaktaki yazı... 


Kasımda seçim olur mu 


IMF'nin başka bir isteği daha mı var 


Gecekondu affı 


IMF’siz de olmaz tek başına IMF ile de 


Akşener vizeyi köstebekle aldı 


</TEXT>
</DOC>
