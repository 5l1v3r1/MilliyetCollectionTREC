<DOC>
<DOCNO> 7225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/son/soneko13.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Oral "Göstergeler olumlu" 
</HEADLINE>
<TEXT>

     Maliye Bakanı Sümer Oral, 2001 yılı bütçesinin Ocak ayında 1 katrilyon 292 trilyon lira faiz dışı fazla verdiğini bildirdi ve yeni yıla iyi bir başlangıç yapıldığını ifade etti. 
     Oral, Ocak ayı bütçe sonuçlarına ilişkin yaptığı açıklamada, faiz dışı bütçe fazlasının geçen yılın aynı dönemine göre yüzde 169.2 artış gösterdiğini vurguladı. Kamu Maliyesi'ni sağlıklı hale dönüştürmenin en etkin aracının faiz dışı bütçe fazlası olduğunu kaydeden Maliye Bakanı, Ocak ayında 2 katrilyon 498 trilyon lirası vergi olmak üzere 3 katrilyon 101 trilyon lira gelir elde edildiğini, buna karşılık 3 katrilyon 136 trilyon lira harcama yapıldığını bildirdi. Faiz hariç bütçe giderlerinin 1 katrilyon 809 trilyon lira olduğuna dikkat çeken Oral, böylece faiz dışı bütçe fazlasının 1 katrilyon 292 trilyon lira, bütçe açığının da 35 trilyon lira olarak gerçekleştiğini belirtti. 
     Bütçe açığının geçen yılın Ocak ayına göre yüzde 97.8 oranında daha az olduğunu ifade eden Maliye Bakanı Oral, geçtiğimiz ay bütçe gelirlerinin yüzde 51.9, vergilerin yüzde 53.9 artış gösterdiğini, buna karşılık faiz hariç giderlerde yüzde 15.9 artış, faiz dahil giderlerde ise yüzde 13.6 azalma kaydedildiğini vurguladı. Oral, faiz ödemelerindeki düşüş oranının ise yüzde 35.9 olarak açıkladı. 
     Maliye Bakanı Oral, bu sonuçların 2001 yılında bütçe uygulaması açısından iyi bir başlangıç yapıldığını ortaya koyduğunu belirterek, ''Enflasyonla mücadele programının 2. yılının hemen başında alınan bu sonuçlar programın etkin bir şekilde uygulanmakta olduğunu östermektedir. Enflasyonla mücadeleye dönük program yılın geri kalan bölümünde de ödünsüz ve aynı kararlılık içinde sürdürülecektir.'' 




</TEXT>
</DOC>
