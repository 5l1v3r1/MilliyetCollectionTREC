<DOC>
<DOCNO> 40435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/son/soneko06.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Eylül'de her iş günü döviz satış ihalesi düzenlenecek 
</HEADLINE>
<TEXT>

     Merkez Bankası, döviz satım ihalelerine Eylül ayında da devam edileceğini, ancak haftada iki gün yerine, her iş günü döviz satım ihalesi düzenlenmesine karar verildiğini bildirdi. 
     Merkez Bankası'ndan yapılan açıklamaya göre, her bir ihalede satılacak döviz tutarı 20 milyon ABD doları olarak belirlenirken, Eylül ayı içinde toplam 380 milyon ABD doları satılacak. Her iş günü döviz satışı yapılmak suretiyle, çekilecek TL fazlasının ''belirli günlerde yoğunlaşmaması ve böylelikle herhangi bir likidite sıkışıklığına yol açılmamasının'' planlandığı bildirilen açıklamada, ''ayrıca, döviz arzının ayın ve haftanın belli günlerine yoğunlaştırılması yerine her güne eşit yayılması, döviz ihalelerinin döviz kurlarında yaratabileceği dalgalanma ihtimalini de ortadan kaldıracaktır'' denildi. Açıklamada, bir bankanın toplam teklifini ''ihalede satılacak tutarın yüzde 20'si'' ile sınırlayan uygulamaya son verildiği de vurgulandı. 
     Merkez Bankası, Ağustos ayı boyunca, Banka'nın müdahalelerinin yok sayılabilecek bir düzeye indiğini ve döviz piyasalarında dengelerin, kendi iç dinamikleri ile oluşmaya başladığını açıkladı. 
     Merkez Bankası'ndan yapılan açıklamada, Uluslararası Para Fonu'ndan sağlanan krediler karşılığında Banka tarafından açılan kredilerin, Hazine Müsteşarlığı tarafından yurtiçi TL ödemelerinde kullanılması durumunda, piyasada oluşan fazla TL likiditenin, programlı döviz satım ihaleleri yoluyla piyasadan çekildiği ifade edildi. 
     Benzer şekilde, Dünya Bankası'ndan sağlanan krediler ile Hazine Müsteşarlığı'nın yurtiçi döviz borçlanmalarının, yurtiçinde TL olarak kullanılması durumunda da piyasada oluşan fazla likiditenin döviz satım ihaleleri yoluyla sterilize edildiği bildirilen açıklamada, şöyle denildi 
     ''Bu doğrultuda, Ağustos ayı boyunca haftada iki kere olmak üzere 10 adet döviz satım ihalesinde toplam 600 milyon ABD doları satılmıştır. Ağustos ayı boyunca ayrıca, Bankanın müdahaleleri yok sayılabilecek bir düzeye inmiş ve döviz piyasalarında dengeler kendi iç dinamikleri ile oluşmaya başlamış, ayrıca Hazine Müsteşarlığı'nın gerçekleştirdiği Devlet İç Borçlanma Senedi ihaleleri ve halka arzlar da başarılı olmuştur. 
     Özellikle bu iki olumlu gelişme neticesinde bir taraftan piyasalarda güven artarken, diğer taraftan Banka tarafından sterilize edilmesi gereken TL likidite fazlası da küçülmeye başlamıştır.'' Açıklamada, Ekim ayına ilişkin döviz satım ihale programının ise Hazine Müsteşarlığı'nın Eylül ve Ekim ayları içerisinde sağlaması muhtemel iç ve dış döviz finansman imkanlarına bağlı olarak belirlenip, Ekim ayı başında duyurulacağı kaydedildi. 







</TEXT>
</DOC>
