<DOC>
<DOCNO> 45464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/son/sontur12.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Şükrü Sina Gürel, Ecevit'in mesajını Pakistan Devlet Başkanı'na iletti 
</HEADLINE>
<TEXT>

     Devlet Bakanı Şükrü Sina Gürel hükümetin özel temsilcisi sıfatıyla geldiği Pakistan'da, Başbakan Bülent Ecevit'in mesajını Devlet Başkanı Pervez Müşerref'e iletti. 
     Gürel ve beraberindeki heyet, Devlet Başakanı Müşerref tarafından Türkçe olarak ''Hoşgeldiniz'' sözüyle karşılandı. Gürel, Müşerref'e Başbakan Ecevit'in en sıcak selamlarını ve ayrıca yazılı bir mesajını getirdiğini ifade ederek, mesajı Müşerref'e verdi. 
     Müşerref, mesajı aldıktan sonra okuyup okuyamayacağını sorarken, Gürel mesajın İngilizce olduğunu söyledi. Müşerref de, ''Türkçe olsaydı okuyabilirdim, ama çok yavaş'' diye konuştu. Bunun üzerine Gürel, Müşerref'e ''Sizin Türkçeniz çok güzel'' dedi. 
     Görüşmeye Gürel'in yanı sıra Türkiye'nin İslamabad Büyükelçisi Ali Vural Ökten, Genelkurmay Plan ve Harekat Dairesi Başkanı Tümgeneral Bekir Kalyoncu, Kızılay Genel Müdürü Fatih Evren, Dışişleri Bakanlığı Ortadoğu Dairesi Genel Müdürü Büyükelçi Türkekul Kurttekin de katıldı. 
     






</TEXT>
</DOC>
