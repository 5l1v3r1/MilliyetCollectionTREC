<DOC>
<DOCNO> 38547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/23/spor/aspo.html </URL>
<DATE> 2001/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇİFTE ZAFER 
</HEADLINE>
<TEXT>

Fenerbahçe, nefesleri kesen maçta Glasgow’u Revivo ve Serhat’la devirdi. Ricksen’in golüne rağmen yılmadı, Şampiyonlar Ligi’ne girmeyi başardı 
Bulgarlar her şeyi yaptı, ama Cim - Bom’u yıkamadı. Serkan’la öne geçen Galatasaray’ı Pantelic’in golü durduramadı, ekibimiz devler liginde yerini aldı 
     YUSUF KOBAL 

     Bu Mustafa Denizli’nin ya kalbi olanlara kastı vardı, ya da zoru başarmak için bir fantezisi. Fenerbahçe, Glasgow Rangers engelini aşıp Şampiyonlar Ligi’he kalıncaya kadar, sahada oyuncuların, tribünde taraftarların adeta "analarından emdikleri süt burnundan geldi". 
     Fenerbahçe seyircisi, pahalı bilet kızgınlığına rağmen, görev bilinciyle elin İskoç’una yükleniyordu da yükleniyordu. Bunun ödülü, Revivo’nun frikik golü oldu. Rapajic, başlarda çekimser davranıp, kıyıda köşede kalıyordu. İskoçya’daki ilk maçta olduğu gibi Mustafa’yla Mirkoviç, rakip forvetlere kene gibi yapışıyordu. 
     Ta ki Serhat oyuna girinceye kadar Fenerbahçe, yumurta kapıya dayanmadan oynamama eylemi koyuyor gibiydi. Abdullah gençliğine özenmiş, gayret cambazlığı yapıyordu. Maçın hakemi İtalyan Collina, kel başa şimşir tarak misali düdükler çalıyor, bir de olası kavgayı önlemek için evin büyük oğlu sayılacak vatandaşı Amoruso’nun kulağını bir güzel çekiveriyordu. Ardından da İskoç kulübesini külhanbeylice basarak, otorite dersi veriyordu. 
     Lazetiç, klasik freni patlak kamyon misali tatlı bir terör estirerek, bilmem kaçıncı rakibini ürkütme gösterisindeydi. Mols’un yokluğunda provakatörlüğe, maç öncesi verdiği beyanatla kendini Türk halkına iyice tanıtan Numan oturuyordu. 
     Futbol oynamadan, futbol turnuvasına becerisi sergileniyordu. Hasta yürekler, biraz daha çöküyor ama Fenerbahçe, yıllar sonra Şampiyonlar Ligi’ne yükseliyordu. 
     
     4. dakikada Revivo’nun kullandığı mükemmel frikikle, Fenerbahçe 1 - 0 öne geçti. 
     70. dakikada oyuna henüz giren Serhat, Lazetiç’le girdiği verkaçtan bir gol üreterek Fenerbahçe’yi 2 - 0 öne geçirdi. 
     74. dakikada Ricksen, Fenerbahçe ceza sahasında stopla buluştu. Dönüp vuruşunu yaptı. Top Lazetiç’e çarpıp Rüştü’yü kontrpiyede bıraktı. Ve Rangers’ın umutlandığı 2 - 1’lik skor oluştu. 
     
90 dakika      ERHAN TELLİ 

     Bulgarlar’ın tüm hesaplarını boğazlarına düğümleyen Aslan, kendi ligine, yani Şampiyonlar Ligi’ne geri döndü. Vllaznia’dan sonra Levski’yi de rahatça eleyen Galatasaray, devlerin ligi rüyasına yeniden tazelenmiş umutlarla yelken açtı. 
     Aslında herkes, Sarı - Kırmızılı takımın ilk maçta aldığı 2 - 1’lik sonuç yüzünden burada zorlanacağını, hatta turu bile verebileceğini düşünüyordu. Ama dün gece kazın ayağı hiç de öyle olmadı. Lucescu, haftalardır yedek kulübesine oturttuğu küskün golcüsü Serkan’ı ilk onbirde sahaya sürdü. Sergen’i ise yedeğe çekti. Rumen teknik adamın golcü oyuncusunu yeniden takıma kazandırmak istemesi olumlu sonuç verdi ve Serkan attığı müthiş golle Sofya’da hem takımını rahatlattı, hem de turun geçilmesinde önemli bir rol oynadı. Savunmada Popescu’nun gidişiyle forma şansı bulan Emre Aşık ise futboluyla ve performansıyla tüm dikkatleri üzerine çekerken, Bulgar forvet Ivanov’a da göz açtırmadı. 
     
     2. dakikada Serkan, maçın ilk pozisyonunu yakaladı. Cezaalanı içinde buluştuğu topa sert vurdu. Top adeta üst direği yaladı. 
     33. dakikada Sarı - Kırmızılı defansın hatası Ivanov’u kaleci ile karşı karşıya bıraktı. Bu oyuncunun vuruşu Mondragon’da kaldı. 
     44. dakikada Pantelic, sağdan ceza sahası içine ortaladı, Ivanov’un kafasını yine Mondragon kurtardı. 
     49. dakikada kazanılan frikiki Ergün kullandı. Top önce direğe, sonra kalecinin sırtına çarpıp kornere çıktı. 
     51. dakikada Galatasaray, Serkan’ın ayağından müthiş bir voleyle kendisine turu getiren golü buldu. Arif’in ortasına nefis bir vole vuran Serkan, fileleri havalandırınca, Gaatasaray, 1 - 0 öne geçti. 
     63. dakikada kaleci ile karşı karşıya kalan Arif, topu Petkov’a teslim etti. 
     79. dakikada skora denge geldi. Ergün’ün ters kafasını yakalayan Pantelic, sert bir vuruşla topu ağlarımıza gönderdi 1 - 1 
     87. dakikada Serkan, altı pasın önünde kaleci ile karşı karşıya kaldı. Petkov, Serkan’ın ayağından topu söküp aldı. 
     Son dakikada oyuna sonradan giren Kolev’in kafa vuruşunda top auta gidince, Galatasaray Şampiyonlar Ligi’ne yükseldi. 
     
Gruplar belli oluyor      ŞAMPİYONLAR Ligi’nde ilk raund final grubu kuraları bugün Monaco’da çekilecek. TSİ 17.00’de başlayacak olan kuralarla temsilcilerimiz Fenerbahçe ve Galatasaray’ın grupları belli olacak. İlk raundda mücadele verecek 32 takım, dörderli sekiz gruba ayrılacak. Kura çekiminde Galatasaray 2., Fenerbahçe ise 4. torbada yer alacak. Fenerbahçe, Galatasaray’a oranla daha zorlu rakiplerle eşleşecek. Bu arada, UEFA Kupası’nda da ilk tur kuraları yarın yine Monaco’da TSİ 13.00’te çekilecek. 
     1. TORBA 

</TEXT>
</DOC>
