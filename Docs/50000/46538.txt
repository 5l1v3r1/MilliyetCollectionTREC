<DOC>
<DOCNO> 46538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/son/sonspo05.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yozgat Teknik Direktörü " Beşiktaş'ta yaşananlar suni gündem" 
</HEADLINE>
<TEXT>

     Yimpaş Yozgatspor Teknik Direktörü Bahri Kaya, Pazar günü kendi sahalarında Beşiktaş ile yapacakları maç öncesinde rakiplerinde yaşanan gelişmeleri, futbolcuların motivasyonlarını yükseltmek için yaratılmış suni bir gündem olarak yorumladı. 
     Kırmızı-Siyahlılar, hafta sonu Beşiktaş ile yapacakları maç hazırlıklarını sürdürüyor. Antrenman sonrası görüşlerine açıklayan teknik direktör Bahri Kaya, Beşiktaş'taki gelişmeleri sadece takip etiklerini belirterek, Samsunspor maçı sonrasında teknik direktör Daum'un önce istifasını yönetime verip, daha sonra ikna edilmesi yönündeki soruları yanıtladı. 
     Bahri Kaya, ''Bunlar bizim dışımızdaki konular. Ama Daum gibi bir teknik adam böyle istifa etmez. Bu olayı Samsunspor yenilgisinden sonra bizim maçta futbolcuların motivasyonunu sağlamak ve hırslandırmak amacına yönelik bir çıkış olarak görüyoruz'' diye konuştu. 
     Yimpaş Yozgatspor'un puana ihtiyacının bulunduğunu kaydeden teknik direktör Bahri Kaya, şunları söyledi 
     ''Sahamızda Gençlerbirliğine yenildik. Bunu telafi etmemiz gerekir. Bunun içinde ya 3 büyüklerden birini veya deplasmanda kendi konumumuzdaki bir rakibimizi yeneceğiz. Önümüzde Beşiktaş maçı olduğuna göre, kaybı bu maçta telafi etmek istiyoruz.'' Teknik direktör Bahri Kaya, Beşiktaş'taki gelişmelerin ardından futbolcularıyla bir toplantı yaparak, durum değerlendirmesi yaptı. Kaya'nın futbolcularına, ''Korkmayın, oyununuzu oynayın. Onlar galip gelebilmek için saldıracaklar, sizlerde onların bu zaaflarını iyi değerlendirirseniz, sonuç bizim lehimize olur'' dediği öğrenildi. 
     
     Aranan golcü geldi 

     Gol yollarında sıkıntı çeken Yimpaş Yozgatspor, aradığı golcüyü Liberya'da buldu. Daha önce Kocaelispor ve İstanbulspor'da oynayan 27 yaşındaki Jonah Salvieh, antrenmanlara çıkmaya başladı. 
     Golcü futbolcu ile hafta içerisinde masaya oturulacağı, İmza için Yozgat'a davet edilen Makedonyalı hücuma dönük orta saha oyuncusu Nujihi'nin ise vize işlemlerinde sorun çıktığı ve hafta içerisinde Yozgat'ta olacağı öğrenildi. 
     






</TEXT>
</DOC>
