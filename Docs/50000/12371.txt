<DOC>
<DOCNO> 12371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/son/sondun11.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Le Figaro "PKK,Kuzey Irak'ta Kürtlere rahat vermiyor" 
</HEADLINE>
<TEXT>

     Le Figaro gazetesinden yayınlanan bir haberde, terör örgütü PKK'nın Kuzey Irak'taki Kürtlere rahat vermediği bildirildi. 
     Fransız gazetesinin haberinde, Kuzey Irak'ta hem Irak Kürdistan Yurtseverler Birliği lideri Celal Talabani'nin hem de Irak Kürdistan Demokrat Partisi lideri Mesut Barzani'nin terör örgütünün bölgede yaptıklarından şikayetçi olduğu belirtildi ve bu durumdan en fazla Irak lideri Saddam Hüseyin'in memnun kaldığı ifade edildi. Haberde, Barzani'nin partisine üye olan ve Kuzey Irak'ta yerel yönetimin ''yeniden yapılanma bakanı'' Nasreen Mustafa Sideek'in, terör örgütünün bölgedeki silahlı eylemlerine yönelik eleştirilerine geniş yer verildi. 
     Le Figaro'nun haberinde, Talabani'nin partisine üye olan ve yerel yönetimde ''göçmenlerden sorumlu bakan'' Salah Raşit'in, ''Irak'ın kuzey doğusuna kaçan PKK çeteleri, 30 köyü işgal ettiler ve geçinmek için bu köylerde haraç alıyorlar, gençleri kaçırıyorlar'' açıklamasına da dikkat çekildi. Salah Raşit ayrıca, ''Irak lideri Saddam Hüseyin'in kendi çıkarına uygun düştüğü için terör örgütü ile bu aralar iyi geçindiğini ve kendilerine büro bile tahsis ettiğini'' ileri sürdü. 




</TEXT>
</DOC>
