<DOC>
<DOCNO> 33272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/22/guncel/agun.html </URL>
<DATE> 2001/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte adalet 
</HEADLINE>
<TEXT>

Bir göstericinin başından vurularak öldürülmesinin ardından, İtalyan adaleti gereğini yaptı. Savcılık, jandarmayı kasten adam öldürmek’le suçluyor 
     İtalya, dünyanın en büyük gösterilerine sahne olan Cenova'da 23 yaşındaki Carlo Giuliani adlı göstericiyi vuran jandarmayı anında cinayetle suçladı. Cenova Savcılığı, çatışmada vurularak ölen gence ateş eden jandarmanın, kasten adam öldürmekten yargılanmasını istedi. 
     Yaşamını yitiren gencin tek bir kurşunla öldüğü, otopsi raporuyla dün akşam açıklandı. 23 yaşında ölen maskeli İtalyan gösterici Carlo Giuliani'nin otopsi raporu Prof. Dr. Marcello Canale ve Dr. Marco Salvi tarafından hazırlandı. 
     
     TEK KURŞUNLA ÖLDÜ 
     Gencin ölüm nedeninin başına isabet eden tek kurşun olduğu kesinleşti. Galliera Hastanesi'nde yapılan otopside, kurşunun sol elmacık kemiğinden girdiği ve enseden çıktığı kaydedildi. Doktorlar, Giuliani'nin vücudunda sadece kurşun izinin bulunduğunu kaydederken, bedenin üstünden araç geçmediğini bildirdiler. 
     Görgü tanıkları ise, arkadaşları vurulduktan sonra jandarma aracının iki kez üstünden geçtiğini iddia etmiş, ikinci jandarma hakkında suç duyurusunda bulunan Cenova Savcılığı da otopsi raporuna göre ikinci jandarma hakkındaki suçlamayı açıklayacağını bildirmişti. 
     
     LİDERLER KINADI 
     G-8 zirvesine katılan liderler, bir İtalyan göstericinin jandarma kurşunuyla yaşamını yitirmesini üzüntüyle kaşıladıklarını açıkladı. 
     Zirvenin ikinci gününde yapılan ortak açıklamada, önceki günkü şiddet olaylarında bir gencin ölmesinden üzüntü duyulduğu ifade edildi. G - 8 liderleri, insanların barışçı gösteri yapma hakkına saygı duyduklarını, ancak "anarşiye dönüşen şiddeti" kınadıklarını bildirdiler. Açıklamada, "demokratik olarak seçilmiş, milyonlarca kişiyi yasal olarak temsil eden liderlerin ortak endişe duyulan konularda görüşebilmesi hayatı önem taşımaktadır" denilerek, görüşmelerine planlanan şekilde devam edecekleri belirtildi. Açıklamada, G - 8 ülkeleri devlet ve hükümet başkanlarının, sivil toplum temsilcileriyle diyaloğu sürdürmek istedikleri kaydedildi. 
     İtalya Cumhurbaşkanı Carlo Azeglio Ciampi ve Başbakan Silvio Berlusconi, önceki gece olayla ilgili ortak bir açıklama yaptı. Cumhurbaşkanı Ciampi'nin açıklaması televizyondan canlı yayınlandı. Ciampi, "Hayatını kaybeden genç için sonsuz acı ve kaygı hissediyorum. Göstericilere sesleniyorum, dünyadaki fakirlik sorununun çözümüne hiçbir katkısı bulunmayan bu şiddet neden meydana geldi " dedi. 
     
     ÜCRA YERLERDE YAPILSIN’ 
     Başbakan Berlusconi de, "Cumhurbaşkanı Ciampi'nin tüm acılarını paylaşıyorum" diyerek, zirvenin ilk gününde meydana gelenlerden dolayı üzgün olduğunu belirtti. 
     Fransa Spor Bakanı Marie - George Buffet, bu tür zirvelere son verilmesini isterken, AB Komisyonu Başkanı Romano Prodi de, bu tür toplantıların ücra bir köşede yapılması çağrısında da bulundu. 
     
BURASI DA TÜRKİYE...      Cenova Savcılığı, bir göstericiyi öldüren jandarmayı yargı önüne çıkarmak için hiç zaman kaybetmedi. Türkiye’de ise işler böyle yürümüyor İşkence sanıkları bakan danışmanı bile oluyor 
     MUSTAFA BAKACAK İstanbul 

     İtalyan adaleti, Cenova’daki küreselleşme karşıtı eylemlerde 23 yaşındaki göstericiyi başından vurarak öldüren jandarmayı anında cinayetle suçladı. Jandarma, hukuki prosedür içinde yargı önüne çıkacak ve cezasını da çekecek. Türkiye'de ise polis baskınlarında ya da işkenceyle öldürüldükleri iddia edilen kişilerin davaları sürüyor. Yargısız infaz ve işkence sonucu ölüm iddialarına adları karışan görevliler, ya bulunamıyor ya komik cezalara çarptırılıyor ya da davalar zamanaşımından düşüyor. Suçlananlar ise görevlerinin başına dönüyor. İşte kötü örneklerden bazıları 
     
     PERPA BASKINI İDAMDAN, 1 YILA 
     13 Ağustos 1993'te Perpa İş Merkezi'ndeki çatışmada Dev - Sol üyesi oldukları gerekçesiyle Mehmet Salgın, Selma Çıtlak, Sabri Atılmış, Hakan Kasa ve Mehmet Akyürek öldürüldü. İstanbul 7. Ağır Ceza Mahkemesi'nde aralarında 'Susurluk Davası' sanığı Ayhan Çarkın'ın da bulunduğu altı polis hakkında, "Birden fazla kişiyi öldürmek" suçundan dava açıldı. Dava yıllarca sürdü. Polisler, hafifletici nedenlerden dolayı 3'er yıl 10'ar ay hapis cezasına çarptırıldı. Yargıtay masum oldukları sonucuna vardı. Dava yeniden görülecek. 
     
     GAZİ MAHALLESİ 17 ÖLÜME SUÇ YOK 
     Gazi Mahallesi'nde 12 - 13 Mart 1995'te meydana gelen olaylarda 17 kişi polisin açtığı ateş sonucu öldü. 20 polis hakkında açılan dava Trabzon 1. Ağır Ceza Mahkemesi'nde görüldü. 31 duruşma sonunda 18 polis beraat ederken, iki polis ceza aldı. Yargıtay, iki polis için hapis içeren hükmü sanıklar lehine bozdu. Dava yeniden başladı. 
     
     GÖKTEPE AMİR ALACAKLI ÇIKTI 
     Ümraniye'de 4 Ocak 1996'da ölen iki kişinin cenazesinde çıkan olayları izleyen gazeteci Metin Göktepe, gözaltında dövülerek öldürüldü. Dava, dört yıl boyunca il il dolaştı. Sanık polisler bir yıl sonra dönemin Başbakanı Yılmaz'ın talimatıyla teslim oldular. Cinayetten yargılanan 11 polisten beşi beraat etti. 6 polis ise 7.5 yıl hapis cezasına çarptırıldı. Yargıtay 1. Ceza Dairesi 6 sanıktan 5'inin cezasını onadı, Emniyet Amiri Seyit Battal Köse'nin cezasını esastan bozdu. Yeniden görülen davada, Köse İnfaz Yasası'na göre, 10 ay alacaklı çıktı. 
     
     İŞKENCECİ BAKAN DANIŞMANI 
     Hacettepe Üniversitesi öğrencisi Birtan Altınbaş, 1991'de Ankara Emniyet Müdürlüğü Terörle Mücadele Şubesi'nce gözaltına alındı. Altınbaş gözaltında öldü. Soruşturma ölümün meydana geldiği şubeye verildi. Dosya kapanınca avukatlar itiraz etti. Dava 1998'de yeniden açıldı. Üç yıl sonra10 polisten dördü, 4 yıl 5 ay hapse mahk m edildi. İki polis hakkında ise bulunamadıkları gerekçesiyle karar verilmedi. Hapis cezasına çarptırılan polislerden İbrahim Dedeoğlu yıllar sonra, Bakan Faruk Bal'ın danışmanı olarak ortaya çıktı. 
     
İntikam yemini      G - 8 zirvesini protesto eden küreselleşme karşıtlarıyla güvenlik güçleri arasında dün yine büyük çatışmalar çıktı. En zengin sekiz ülkenin zirvesini gölgede bırakan olaylar sırasında çok sayıda kişi yaralandı. 
     Gösteriler sırasında intikam yemini eden protestoculardan siyahlar giyinmiş yüzlerce anarşist molotofkokteylleri, taşlar, demir ve kalın sopalarla polise saldırdı. Güvenlik güçleriyse göstericilere göz yaşartıcı bombalar ve tazyikli suyla karşılık verdi. 
     Öğle saatlerinde yaklaşık 150 bin kişinin katıldığı gösteri yürüyüşüne de müdahale eden jandarma göz yaşartıcı bombalar fırlattı. Çıkan arbedede çok sayıda protestocu yaralandı. 
     



 GÜNCEL 













</TEXT>
</DOC>
