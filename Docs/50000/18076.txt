<DOC>
<DOCNO> 18076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/ekonomi/eko04.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Aria, TÜSİAD’lı oluyor 
</HEADLINE>
<TEXT>

Türkiye’ye geleli altı ay olmayan Aria’nın İtalyan CEO’su Giuseppe Farina TÜSİAD’a üyelik başvurusunda bulundu 
     SEÇKİN ÜREY 

     İş-Tim’in hizmete soktuğu GSM 1800 operatörü Aria’nın CEO’su Giuseppe Farina, Türkiye’ye geleli henüz altı ay geçmemesine rağmen Türk iş dünyası örgütleri ile bağlantı kurdu. 
     Farina, Türk Sanayicileri ve İşadamları Derneği’ne TÜSİAD üye olmak için başvuruda bulundu. Henüz üyeliğe kabul edilmeyen Farina’nın başvurusunun birkaç hafta içinde kabul edileceği belirtildi. 
     İş - Tim yetkilileri Farina’nın TÜSİAD üyesi olmak istemesinin "Etkin bir iş dünyası örgütünün içinde yer almak" arzusundan kaynaklandığını söyledi. 
     
     10’uncu yabancı olacak 
     Farina’nın tanıştığı işadamlarının ve diğer iş dünyası örgütlerinin üyelerinin de aynı zamanda TÜSİAD’a üye olduklarını gördükten sonra, derneğe üye olmaya karar verdiği belirtildi. Farina, üyeliğe kabul edildikten sonra TÜSİAD’ın 10’uncu yabancı ve bunların içinde de üçüncü İtalyan üyesi olacak. 
     Bu arada önceki gece TÜGİAD’ın "Geleceği Aydınlatan Projeler Ödül Töreni"ne katılan Farina, abone sayısında 60 bini geçtiklerini söyledi. Ekonomik krizin neden olduğu olumsuz şartlardan etkilenmediklerini ifade eden Farina, yıl sonuna kadar 250 bin aboneye ulaşmayı beklediklerini belirtti. 
     
Ya biz, ya Telsim      SONGÜL HATISARU 

     Aria, Telsim ve Turkcell’le baz istasyonlarının ortak kullanımı için görüşmelerini sürdürüyor. Türkcell Genel Müdürü Cüneyt Türktan, Aria ile şimdilik teknik detayların konuşulduğunu söyledi. 
     Aria’nın ya kendileri ya da Telsim’le çalışmasının doğru olacağını söyleyen Türktan, "Her iki sistemi aynı anda kullanmak haksız rekabet yaratır. Çünkü biz tek altyapı kullanıyoruz" diye konuştu. 
     Aria’yla ulusal roaming şebekeler arası serbest dolaşım anlaşmasına varılması durumunda, Turkcell’in bugüne kadar yaptığı yatırımların ek bir artı değer yaratacağını söyleyen Türktan, "Belli bir bedel karşılığında, yani yapılan yatırımı karşılayan bir teklif olursa neden olmasın" dedi. 
     
     Kapasite yeterli 
     Türktan, 1 - 2 milyon ek abonoye daha hizmet verebilecek durumda olduklarını söyledi. Görüşmeleri doğrulayan İş Bankası Yetkilileri ise, iki operatörlerle de görüşüldüğünü bir anlaşmaya varılamaması durumunda, kendi şebekelerini kuracaklarını belirtti. 
     



 EKONOMİ 























</TEXT>
</DOC>
