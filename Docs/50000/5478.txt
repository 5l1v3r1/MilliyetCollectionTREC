<DOC>
<DOCNO> 5478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/04/son/sonspo08.html </URL>
<DATE> 2001/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İSTANBULSPOR 1 - FENERBAHÇE 2 
</HEADLINE>
<TEXT>

     Birinci Futbol Ligi maçında Fenerbahçe, Serhat'ın ikinci yarıda attığı 2 golle İstanbulspor'u 2-1 yendi. 33. dakikada Petkov'dan aldığı pasla ceza alanı dışında buluşan Bushaj'ın, yaklaşık 25 metreden sert şutunda, top kaleci Rüştü'nün solundan ağlara gitti ve İstanbulspor 1-0 öne geçti. 
     Fenerbahçe, ikinci yarıya Yusuf'un yerine Rapaiç'i oyuna alarak başladı. 48. dakikada Revivo'nun soldan ortasında, İstanbulspor savunması topa müdahale edemeyince, arka direkte topla buluşan Serhat, meşin yuvarlağı kaleci Zdravkov'un yanından filelere göndererek, eşitliği sağladı. 57. dakikada ise sağdan ceza alanına giren Revivo, topu altıpas içine gönderdi. Bekir topa müdahale edemeyince, Serhat yakın mesafeden meşin yuvarlağı ağlara göndererek, kendisinin ve takımının 2. golünü kaydetti. Karşılaşma, Fenerbahçe'nin 2-1 üstünlüğüyle sona erdi. 



</TEXT>
</DOC>
