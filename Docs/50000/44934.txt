<DOC>
<DOCNO> 44934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/son/sontur15.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM'den Tayyip Erdoğan maddesine red... 
</HEADLINE>
<TEXT>

     TBMM Genel Kurulu'nda Anayasa değişikliklerinde AKP Genel Başkanı Tayyip Erdoğan'a milletvekili seçilme yolunu açan 27'inci madde reddedildi. TBMM Genel Kurulu'nda, Anayasa değişikliği teklifinin milletvekili seçilme yeterliliğine ilişkin 27. 
     maddesi, Anayasa'da öngörülen yeterli oyu alamayarak, düştü. 
     Madde üzerindeki oylamaya 493 milletvekili katıldı. Oylamada 294 milletvekili ''kabul'', 169 milletvekili de ''ret'' oyu kullandı. 11 üyenin çekimser kaldığı oylamada 9 oy boş çıktı, 10 oy da geçersiz sayıldı. 
     Bu sonuçla, teklifin 27. maddesi Anayasa'nın öngördüğü beşte üç çoğunluk olan 330 kabul oyunu alamadı ve böylece madde düştü. Teklifin bu maddesi Anayasa değişikliği teklifi metninden çıkarılacak. 
     Teklifin bu maddesi Anayasa'nın milletvekili seçilme yeterliliğine ilişkin 76. maddesindeki ''ideolojik ve anarşik eylemlere'' katılma ibaresinin ''terör eylemlerine'' katılma şeklinde değiştirilmesini öngörüyordu. 
     Meclis kulislerinde, bu değişikliğin ''AK Parti Genel Başkanı Recep Tayyip Erdoğan'ın siyasi yasağının kaldırılması yolunu açacağı yorumu'' yapılıyordu. 
     Maddenin oylama sonuçları açıklanınca, Genel Kurul Salonu'nunda önce derin bir sessizlik hakim oldu. Milletvekilleri bir süre yerlerinden kalkmadan oturdular. 
     Daha sonra AK Parti'li milletvekillerinden bazıları sonucu alkışlarıyla protesto ederken, Samsun Milletvekili Musa Uzunkaya, ''Tayyip'ten korkan Meclis, bir kişiden korkan Meclis... Uzlaşma ne oldu '' şeklinde konuştu. 
     Öte yandan, Birleşimi yöneten Meclis Başkanvekili Ali Ilıksoy, bir önceki maddenin oylaması sırasında, Katip Üye'nin DSP İstanbul Milletvekili Perihan Yılmaz'ın adını ''Perihan Savaş'' şeklinde okuduğunu belirterek, kayıtlara geçmesi amacıyla bunu düzelttiğini söyledi. 
     






</TEXT>
</DOC>
