<DOC>
<DOCNO> 1265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/09/ekonomi/eko06.html </URL>
<DATE> 2001/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Faizler düştü emeklilik başka bahara kaldı 
</HEADLINE>
<TEXT>

     Yüksek faizle rant devrinin sona ermesi ve emeklilik maaşının düşük olması sonucu, emeklilik devlet memurları için eski cazibesini kaybetti. 
     1999 yılı Temmuz ayında 4 bin 815 memur emekliye ayrılırken, bu sayı 2000’in aynı ayında 3 bin 297'ye düştü. 1999 Eylül ayında 13 bin 813 memur emekli olurken, bu sayı 2000 Eylül’ünde 10 bin 321'e geriledi. 1999’da 67 bin 537 memur emekliye ayrılırken, 2000 yılında emekli olan memurların sayısı 61 bin 157 olarak belirlendi. 
     
     Faiz ikinci maaş oluyordu 
     Emekli Sandığı Genel Müdürü Naci Yatbaz, emekliliğini isteyen memur sayısındaki azalmanın ana nedeninin yüksek faizlerle rant sağlama devrinin kapanması olduğunu söyledi. Faizlerin yüksek olduğu dönemlerde memurların emeklilik için sıraya girdiğini kaydeden Yatbaz, şöyle dedi 
     "Memurlar emekliye ayrılıp, emeklilik ikramiyelerini yüksek faize yatırıyordu. Geçmişte, memuru emekli olmaya sevkeden en önemli unsur yüksek faizdi. Böylece yüksek rant elde etmeyi ve bir yerde ikinci bir maaş almayı tercih ediyordu. 
     
     Memuriyete devam 
     Ancak şimdi emekli ikramiyelerinin bu şekilde değerlendirilmesi söz konusu değil. Dolayısıyla şu aşamada memurun 'İkramiyemi şurada değerlendirirsem çok yüksek gelir elde ederim' diyeceği bir yatırım aracı yok gözüküyor." 
     Alt gruplardaki memurların çalışırken aldığı maaş ile emeklilik aylığı arasında büyük fark olmadığını ancak yukarı çıktıkça emeklilik aylığının, çalışırken alınan maaşın oldukça altına düştüğünü belirten Yatbaz, şöyle devam etti "Bu da emekli olmak yerine çalışayım anlayışını destekliyor. Emekliliğin eski cazibesini kaybetmesi sonucu şimdi tercih memuriyeti sürdürmek." 
     


 EKONOMİ 


















</TEXT>
</DOC>
