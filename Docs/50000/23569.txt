<DOC>
<DOCNO> 23569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/27/son/sontur06.html </URL>
<DATE> 2001/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Ali Erbil'in kiracısı mahkemeye başvurdu 
</HEADLINE>
<TEXT>

     Sanatçı Mehmet Ali Erbil'in Seba Panorama Sitesi'ndeki dairesinde kiracı olan Levent Tekinalp, dolar bazında ödediği kiranın mahkemenin uygun göreceği bir değere uyarlanmasını istedi. 
     İstanbul Nöbetçi Asliye Hukuk Mahkemesi'ne başvuran Levent Tekinalp'in avukatı Ender Ekenleroğlu'nun hazırladığı dilekçede, Tekinalp ile Mehmet Ali Erbil arasında İstinye Seba Panorama Sitesi B Blok'taki daireye ilişkin yapılan 1 Mayıs 2000 tarihli kira sözleşmesinde, kira bedelinin 1.100 ABD Doları olarak belirlendiği anlatıldı. 
     ''Yaşanan mali kriz nedeniyle doların, hükümetin açıkladığı ekonomik paket hedeflerine ve hayatın normal akışına aykırı olarak Türk Lirası karşısında beklenmedik bir şekilde artış gösterdiği'' belirtilen dilekçede, kira sözleşmesindeki maddelerin aynen geçerliliğini sürdürmesinin Tekinalp açısından ''katlanılması güç, hatta imkansız bir durum yaratacağı'' kaydedildi. 
     Tekinalp'in, krizden sonra 2001 yılı Mart ve Nisan ayı kira ödemeleri sırasında, ''kira bedelinin oluşan yeni şartlara göre uyarlanmasını dava etme hakkını saklı tuttuğunu yazılı olarak beyan ettiği'' anlatılan dilekçede, yeni durum karşısında sözleşmenin mahkemece değişen şartlara uyarlanarak, dolar değerinin de ''adalete ve hakkaniyete uygun bir değerde sınırlandırılması'' istendi. 
     
     
     







</TEXT>
</DOC>
