<DOC>
<DOCNO> 46224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/ekonomi/eko03.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedeflemeye geçiş dış kaynağa bağlı 
</HEADLINE>
<TEXT>

Ekonomi yönetimi, mali destek sağlanması ve programda olumlu gelişmeler olması halinde, enflasyon hedeflemesine yılbaşında geçmeyi planlıyor 
     ANKARA Milliyet 

     Daha önce ekim ayında geçilmesi planlandığı halde, ABD’de meydana gelen terör olayları üzerine 2002 yılı başına ertelenen enflasyon hedeflemesine geçilip geçilmeyeceğini, ekonomik programın bundan sonraki performansı belirleyecek. 
     Bir hedefin belirlenerek, o hedefe ulaşılması için sadece para politikasının yeterli olmadığını, mali disiplinin programda öngörüldüğü gibi sıkı bir biçimde sürdürülmesinin gerektiğini belirten Merkez Bankası yetkilileri, "Hükümet’in tercihini programın aynı kararlılıkla sürdürülmesinden yana koyması, uluslararası desteğin sağlanması halinde, 2002 yılı başından itibaren enflasyon hedeflemesine geçilebilir" dedi. 
     Türkiye ve dünya koşullarının, IMF’ye geçtiğimiz mayıs ayında verilen niyet mektubunda da yer alan enflasyon hedeflemesine geçilmesini zorlaştırdığını belirten ekonomi yetkilileri, yine de mali disiplinin sürdürülmesi halinde, yılbaşında geçişin mümkün olabileceğini ifade ettiler. Bu arada, yeni oluşturulan Para Politikası Kurulu da ortaya çıkan belirsizlik nedeniyle çalışamıyor. Eylül ayı başında oluşturulan Kurul, bugüne kadar tek bir toplantı yaptı. 
     Enflasyon hedeflemesi kararının alınmasında belirleyici bir role sahip olan Kurul’un, 2002 programının netleşmesinin ardından çalışmaya başlayacağı kaydedildi. 
     



 EKONOMİ 

























</TEXT>
</DOC>
