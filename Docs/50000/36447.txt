<DOC>
<DOCNO> 36447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/son/sontur15.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP İl Başkanı Tugay Komutanı'na dava açtı 
</HEADLINE>
<TEXT>

     Manisa'da Piyade Er Eğitim Tugayı Komutanı Tuğgeneral Kazım Usta ile ANAP Manisa İl Başkanı Ahmet Özövgü arasında yaşanan protokol gerginliği, yargıya yansıdı. ANAP İl Başkanı Özövgü, Tuğgeneral Usta aleyhine, kendisine hakaret ettiği iddiasıyla 500 milyon liralık manevi tazminat davası açtı. 
     Manisa Adliyesi'ne, avukatı Gülşah Bülbül Candemir ile gelen ANAP İl Başkanı Özövgü, Nöbetçi Asliye Hukuk Mahkemesi'ne 500 milyon liralık manevi tazminat davası dilekçesini verdi. 
     Avukat Candemir imzasıyla mahkemeye sunulan dava dilekçesinde, davaya konu olay ile ilgili şu ifadeler yer aldı 
     ''İlimiz eski valisi ve şimdiki İçişleri Bakanlığı Müsteşarı sayın Muzaffer Ecemiş'in valilik ikametgahının önünde resmi niteliği olmayan uğurlama yapılmıştır. Uğurlamaya daire amirleri ile çok sayıda vatandaş katılmış olup herhangi bir tören niteliğinde olmayan, Vali'ye duyulan sevgi ve saygı gereği bir araya gelmiş doğal bir topluluktur. 
     Toplulukta Tugay Komutanı Tuğgeneral Kazım Usta, Ahmet Özövgü'yü protokolde yanlış yerde durulduğundan bahisle itip kakmış, daha sonra Haddinizi bilin, partili martili anlamam, asabımı bozmayın, defolun gidin demek suretiyle ikinci kez sert bir şekilde iterek müvekkilime toplum ve ulusal basın önünde küçük düşürücü hareketlerde bulunmuştur. 
     Protokol şartları taşıma zorunluluğu bulunmayan bu uğurlama sırasında Ahmet Özövgü, Manisa Belediye Başkanı Adil Aygül ile bir konu hakkında konuşmak için yanına gittiği sırada orada bulunan Tuğgeneral Kazım Usta sert bir üslup ve hakaret içeren sözlerle müvekkilimi haklı bir gerekçesi olmadan ve kimse tarafından tasvip edilmeyecek şekilde taşıdığı makamın ağırlığına ve gereklerine aykırı bir şekilde iterek yanından kovmuştur.'' 
     Dilekçede Özövgü'nün maruz kaldığı davranış ile küçük düştüğü, ticari, siyasi ve toplum içindeki onurunun zarar gördüğü öne sürülerek dava tarihinden itibaren işleyecek yasal faizi ile birlikte 500 milyon liralık manevi tazminat talep edildi. 
     Ahmet Özövgü, ANAP İl Başkanlığı'nda gazetecilere yaptığı açıklamada, olayın Türk Silahlı Kuvvetleri'ne mal edilmemesi gerektiğini belirterek, ''Komutan'ın şahsi tutumunu Türk Ordusu ile karıştırmamak gerekir. Benim şikayet konum da sadece Tuğgeneral Kazım Usta'nın şahsı ile ilgilidir'' dedi. 
     Özövgü, Tuğgeneral Usta ile geçmişten kaynaklanan bir husumeti bulunmadığını öne sürdü. 
     
     






</TEXT>
</DOC>
