<DOC>
<DOCNO> 25827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/son/sontur27.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanık avukatından ilginç savunma...Mumcu, Kışlalı ve Üçok hatalıymış 
</HEADLINE>
<TEXT>

     Başta Uğur Mumcu, Ahmet Taner Kışlalı, Bahriye Üçok ve Muammer Aksoy cinayetleri olmak üzere 22 faili meçhul olayı işledikleri gerekçesiyle haklarında dava açılan 24 sanığın yargılandığı "Umut Operasyonu" davasında, sanıkların avukatı İbrahim Ceylan, Mumcu, Üçok ve Kışlalı'yı suçlayarak, kendi ölümlerini engelleyebileceklerini savundu. Ceylan, Mumcu'nun aracının içinde değil dışındayken öldüğünü de iddia etti. 
     Ankara 2 No'lu DGM'de görülen davanın dünkü duruşmasına, 13'ü tutuklu 14 sanık ve avukatları ile çok sayıda müdahil avukatı katıldı. Mahkeme Başkanı Hüseyin Eken, haklarında "Tevhid ve Selam örgütleri" üyesi olmak suçundan dava açılan iki sanığın dosyalarının, bu davayla birleştirilmesine karar verildiğini bildirdi. 
     Müdahil avukatı Erdem Akyüz, İçişleri eski Bakanı Sadettin Tantan'ın, İran'a yaptığı resmi ziyaret sırasında, basında çıkan haberleri örnek göstererek, suikastlerle İran'ın bağlantısının İçişleri Bakanlığı'ndan sorulmasını talep etti. 
     
     İlginç savunma 
     Sanıklar Ferhan Özmen, Necdet Yüksel ve Rüştü Aytufan'ın avukatı İbrahim Ceylan, Yeni Şafak Gazetesi'nde, Mumcu'nun ölümünden birkaç gün önce, Ceyhan Mumcu'nun anlatımlarının bulunduğu bir haberin yeraldığını söyledi. Haberde, İsrail'in, Kuzey Iraklı lider Mesut Barzani'ye 50 milyon dolar yardım yaptığını yazmasının ardından Mumcu'nun İsrail Büyükelçiliği'ne çağrılarak tehdit edildiğinin yeraldığını bildirdi. Ceylan, haberde, "Uğur Mumcu'nun o gece rüyasında, ayaklarının, bacaklarının koptuğunu gördüğünün de yer aldığını" ifade etti. 
     
     Ölenleri suçladı 
     Ceylan savunmasında, Mumcu'nun bomba konulup konulmadığını öğrenmek için arabasının altına bakması gerektiğini, Kışlalı'nın da arabasının ön camının silecekleri arasına konulan paketi görür görmez polise haber vermesi gerektiğini öne sürdü. Ceylan, Üçok'un da MİT tarafından bombalı paketler konusunda eğitildiğini iddia ederken, paketi açmadan önce kızını yanından uzaklaştıran Üçok'un polise haber vermemesinin hata oldugunu kaydetti. Müdahil avukatlarının tepkisi üzerine Ceylan, kendisine aba altından sopa gösterildiğini ve savunmasına saldırıldığını söyledi. 
     
     Tanık talebi 
     Ceylan, Mumcu'nun aracına konan bombanın patladığı sırada aracının içerisinde değil dışarısında olduğunu iddia ederken, TBMM'de kurulan Uğur Mumcu Suikastı 
     Araştırma Komisyonu'nun Başkanı Ersönmez Yarbay, Faili Meçhul Cinayetleri araştırma Komisyonu Başkanı Sadık Avundukluoğlu, eski Adalet bakanlarından Şevket Kazan ve eski MİT mensubu Mahir Kaynak'ın tanık olarak dinlenilmelerini talep etti. 
     
     Mahkeme'nin kararı 
     Mahkeme Başkanı Hüseyin Eken, sanıklar, avukatları ve müdahil avukatlarının taleplerinin, geniş ve kapsamlı olması nedeniyle incelemeye alınmasına ve bu konuda gelecek celse karar verilmesine, dosyadaki eksikliklerin giderilmesine ve tutuklu sanıkların tutukluluk hallerinin devamına karar verildiğini açıklayarak, duruşmayı erteledi. 







</TEXT>
</DOC>
