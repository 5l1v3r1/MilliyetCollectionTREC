<DOC>
<DOCNO> 49735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/spor/yozer.html </URL>
<DATE> 2001/10/31/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Galatasaray armadası 
</HEADLINE>
<TEXT>

     Hangi birini sayalım... Mondragon’u mu, Fleurquin’i mi, Sergen’i mi, Hasan Şaş’ı mı, Arif’i mi Diğerlerini mi Hepsi birer şeytandı. Ali Sami Yen cehenneminin Sarı - Kırmızı şeytanları. Böylesine stresli maçta, böylesine mükemmel futbolu sergilemek herhalde sadece Galatasaray’ın harcıydı. 
     PSV Eindhoven maça bela gibi başladı. Yelpaze gibi açılıp, yelpaze gibi kapandı. Galatasaray durgun, ürkek ve gergindi. Elektrik yüklüydü. Meğer tilkinin düşündüğü bir oyun varmış. Bir pozisyonu yakaladılar, mükemmel şekilde golü attılar. Sonra da gerçek ortaya çıktı. Gerçeğin adı Galatasaray’dı. Yelpaze yırtık - pırtık bir şey oldu. Son düdüğe kadar da Galatasaray on biri belki de bu sezonki en muhteşem işlerini yaptı. 
     Fark daha büyük olabilirdi. Ümit Karan daha dikkatli olsaydı PSV kara bir lekeyle evine dönecekti. Ama farketmez, Galatasaray şu maçın önemini o kadar bilerek oynadı ki, her futbolcu sanki tüm ülkenin sorumluluğunu üstlenmiş gibiydi. 
     PSV’nin fazla silahı yoktu. Bir tek sağ tarafta Rommedahl tehlikesi vardı. Onu da Victoria - Hasan Şaş ikilisi lokma lokma yedi. Sergen’in orta sahadaki klas oyunu, Hasan Şaş’ın inanılmaz enerjisi, Arif’in akıllı futbolu, Ergün’ün ustalığı, Perez’in inatçılığı dünkü zaferin baş faktörleriydi. Tabi bir de Fleurquin var. Adam sanki 40 yıldır Galatasaray’ın stoperi. Sakatlar olmasa hayatta oynamaz. Onun yeri orta saha. Ama öyle bir futbol oynadı ki, ısıracak parmak kalmadı. Hiç hata yapmadı. Emre’yi rahatlattı. Mondrogon’u neşelendirdi. 
     Hep söylüyoruz bu Galatasaray inanın bu ülkeye fazla. Bu futbol armadası için bugüne kadar ne söylediysek bir fazlasını düşünün. Böylesine takıma sahip olduğumuz için sadece Galatasaraylı taraftarlar değil herkes gururlanmalı. Bu armada bu sahada oldukça daha çok kabarırız. Teşekkürler Cim - Bom... 
     



 SPOR 























</TEXT>
</DOC>
