<DOC>
<DOCNO> 25703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/spor/spo07.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş'in planı bozuldu 
</HEADLINE>
<TEXT>

Milli Takım’ın hocası, "Makedonya beraberliği hesaplarımı alt üst etti" dedi ve ekledi "Avantajımızı kaybettik ve yarışta yara aldık." 
     MİLLİ Takım Teknik Direktörü Şenol Güneş, 6 puan beklediği Azerbaycan ve Makedonya maçlarından 4 puan alabildiklerini söyledi. Güneş, "Makedonya beraberliği hesaplarımı alt üst etti. Kazanmamız gereken bir maçtı, olmadı. Üç gün önce muhteşem oynayan bir ekibin, üç gün sonra böyle kötü oynamaya hakkı yok. Fark yapacağımız maçtan bir puanla ayrıldık" dedi. 
     PUAN kaybının kendisi için büyük sürpriz olduğunu vurgulayan Güneş, "Grupta yara aldık. İlk kez bir maçta üç gol yedik. Üstelik bu da tamamen bireysel hatalardan kaynaklandı. Ancak her şey bitmedi. Slovakya ve İsveç maçlarını kazanmak zorundayız. Kaybettiğimiz avantaja bu şekilde tekrar ulaşabiliriz. Bundan başka çaremiz yok" diye konuştu. 
     
Oktay Huzurum yok      MAKEDONYA karşısında kaçırdığı goller nedeniyle eleştirilen Oktay, sürekli sorunlarla boğuştuğunu bunun da futbolunu etkilediğini söyledi. Oktay, "Huzurum yok. Gittiğim hiç bir kulüpten paramı alamadım. Las Palmas’dan 200, Trabzonspor’dan 350 ve Siirt’ten 200 milyar lira alacağım var. Şimdi transferim var. Ne olacağım belli değil" dedi. 
     SORUNLARA bir de sakatlığının eklendiğini belirten Oktay, "Hocam Makedonya maçına beni çok iyi hazırladı, motive etti. Ne yapalım, kader kısmet böyleymiş. Makedonya karşılaşmasında iki puan bıraktığımız için üzgünüz. Bir gün bu sorunlara sünger çekeceğim. Oktay’ın ne olduğunu o zaman herkes görecek, bu kötü günler geride kalacak" diye konuştu. 
     



 SPOR 






















</TEXT>
</DOC>
