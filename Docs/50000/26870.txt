<DOC>
<DOCNO> 26870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/son/sonspo13.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya Kupası'nı kazanan Fiorentina'da taraftar Terim'i unutmadı 
</HEADLINE>
<TEXT>

     İtalya Kupası finalinde Parma'yı eleyerek kupayı 6. kez müzesine götüren Fiorentina'da taraftarlar, eski teknik direktörleri Fatih Terim'i unutmadı. 
     Finalin ilk maçında Parma'yı deplasmanda 1-0 yenen Fiorentina, dün akşam finalin ikinci ayağında 38. dakikada Miloseviç Parma ve Nuno Gomes Fiorentina tarafından atılan gollerle 1-1 berabere kalarak kupayı kazanan taraf oldu. Fanatik Fiorentinalı taraftarların bulunduğu Fiesole tribününde, kupayı kazanmanın ardından açılan büyük pankartta eski teknik direktörleri Terim'i unutmadıklarını gösterdiler. 
     Taraftarlar, Fiorentina'yı kupada finale kadar taşıyan Terim için, ''Teşekkürler Terim, bu senin de kupan'' yazılı pankart açtı. 
     Maç için gazetelerde yapılan yorumlarda, ''Fiorentina, Parma karşısında çok zorlandı. Yenik duruma düştü, ama süper Toldo ve Gomes'in golü kupayı kazandırdı'' denildi. 
     La Gazzetta dello Sport gazetesinde yer alan baş yazıda ise ''Floransa, Terim'in Türk öfkesine aşık oldu, ama sezonun değerli kupasını umursamaz gerçekçi felsefeye sahip Roberto Mancini hediye etmiş oldu'' yorumunda bulunuldu. 
     Fiorentina, İtalya Kupası'nda finale kalarak zaten gelecek yıl UEFA Kupası'na katılma hakkını kazanmıştı. 
     Öte yandan, İtalya'daki 2. macerasına Milan ile başlamaya hazırlanan teknik direktör Terim'in gelecek hafta başında imza atması bekleniyor. 
     Terimli Milan'da Alman Oliver Bierhoff'a yer olmayacağını yazan İtalyan spor basını, Bierhoff'un Brescia'ya gidebileceğini iddia etti. 
     Türk teknik adamın ileride Shevchenko ile transfer listesinde olan İnzaghi'ye yer vereceği, Gianni Comandini'yi de diğer seçenek olarak bekleteceği söyleniyor. 






</TEXT>
</DOC>
