<DOC>
<DOCNO> 12708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/son/sondun06.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Arnavut militanlar değiş-tokuş yapmak istiyorlar 
</HEADLINE>
<TEXT>

     Sırbistan'ın güneyinde bulunan Arnavut militanlar, önceki gün bu bölgede esir aldıkları 2 Yugoslav askerine karşılık, Sırbistan'da tutuklu Arnavutların serbest bırakılmasını istiyor. 
     AFP'nin telefonla ulaştığı Presevo, Medvedya ve Buyanovaç Kurtuluş Ordusu PMBKO komutanlarından biri, esir alınan Yugoslav askerlerin halen Dobrosin köyünde bulunduğunu belirterek, Veliki Trnovaç köyüne yanlışlıkla giren bu askerlerin kendileriyle çatışmaya girdiğini ve daha sonra etkisiz hale getirildiğini kaydetti. 
     Komutan, ''Sırbistan'da tutuklu bulunan masum sivil Arnavutların serbest bırakılması karşılığında bu askerleri serbest bırakırız'' dedi. 
     NATO'nun 1999'da Yugoslavya'ya düzenlediği bombardımanın bitiminden beri yüzlerce Arnavut, Sırbistan hapisanelerinde tutuklu bulunuyor. 
     Kosova sınırında bulunan Veliki Trnovac ve Dobrosin köyleri, Sırp yönetimine karşı mücadele eden Presevo, Medvedya ve Buyanovaç Kurtuluş Ordusu'nun PMBKO kontrolünde bulunuyor. Öte yandan, Sırbistan'ın güneyindeki Arnavut gerilla faaliyetlerine son vermeye yönelik bugün başlayacak Sırp-Arnavut görüşmelerine, Presevo, Medvedya ve Buyanovaç Kurtuluş Ordusu'nun da PMBKO katılacağı iddia edildi. 
     PMBKO'dan yapılan açıklamada, ''Uluslararası temsilcilerle yapılan görüşmeler sonrasında görüşmelere Presevo, Medvedya ve Buyanovaç Kurtuluş Ordusu'nun da katılmasını Sırp tarafı kabul etti'' denildi. Açıklamada, PMBKO'nun görüşmelere beş kişilik bir heyetle katılacağı belirtildi. Kosova'yı kuşatan 5 km'lik güvenlik kuşağı, bir yılı aşkın süredir Arnavut gerillalarla Sırp güçleri arasında çatışmalara sahne oluyor. 




</TEXT>
</DOC>
