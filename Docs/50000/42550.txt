<DOC>
<DOCNO> 42550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/spor/spo02.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
DENİZLİ Salı günü gereken yapılacaktır 
</HEADLINE>
<TEXT>

Tecrübeli teknik adam, seriye Barcelona’yı da katacaklarını söyledi 
     YALÇIN TÜRK 

     FENERBAHÇE Teknik Direktörü Mustafa Denizli, takımıyla beraber bir tarih yazdıklarını, yazmaya da devam edeceklerini söyledi. Kadıköy’de yakaladıkları seriye Barcelona’yı da katmak istediklerini belirten Denizli, "Salı günü gereken yapılacaktır, kimsenin kuşkusu olmasın. Barcelona güçlü bir takım ama Fenerbahçe de onlardan aşağı kalmaz" dedi. 
     YOZGAT maçının ikinci yarısındaki ilk 20 dakikanın gerçek oyunları olduğuna dikkati çeken Mustafa Denizli sözlerini şöyle sürdürdü "Sonuçta öyle ya da böyle Fenerbahçe her maçını kazanacaktır. Biz ne istediğimizi ve ne yapacağımızı çok iyi biliyoruz. İnandığımız yolda yürümeye devam edeceğiz. Salı günü güzel bir akşam olacak. Taraftarlarımızı bu maça bekliyoruz." 
     
Taze damat yalnız döndü      SARI - Lacivertli ekibin taze damadı Lazetic dün uçakla İstanbul’a geldi. Eşini Belgrad’da bırakan Lazetic yorgunluğunu üstünden atamadan kampın yolunu tuttu ve Samandıra’da arkadaşlarının kutlamalarıyla karşılaştı. Yugoslav oyuncu 22 yaşındaki eşi Sandra ile görkemli bir düğünle evlenmişti. 
     
Kıyat Çaresiz kaldık      FENERBAHÇE Asbaşkanı Atilla Kıyat, bilet fiyatlarında yaptıkları indirime rağmen seyircinin maça gelişinin 20 milyon lirayı bulduğunu söyledi ve "Bizim de elimizden bir şey gelmiyor. Stadı yapıyoruz ve hiç bir geliri olmayan amatör branşları yaşatmaya çalışıyoruz. İnsanları bu duruma düşürenler utansın" dedi. 
     
Samandıra’da prim pazarlığı      FENERBAHÇELİ futbolcular Yozgat maçından sonra Samandıra Tesisleri’nde Barcelona - Osasuna maçını izlediler. Mustafa Denizli daha sonra oyunculara Şampiyonlar Ligi primi hakkındaki fikirlerini sorarak 12, 10 ve 9 puana prim verilmesini onayladı. 
     
Ceyhun’dan gole merhaba      YOZGAT maçında üç puanı getiren golün sahibi Ceyhun, "Uzaktan şutlarla gol atmayı çok seviyorum. Ben kurtarıcı falan değil, Fenerbahçe’nin bir oyuncusuyum. İnşallah bundan sonra daha iyi şeyler olacak. Şansım da yaver giderse, daha güzel goller atacağıma inanıyorum" dedi. 
     
Kamp başladı      FENERBAHÇE dün akşam Samandıra Tesisleri’nde toplanarak kampa girdi. Sakatlıkları süren Mirkoviç ve Mert Meriç’in tedavilerine devam edildi. Denizli bugün 16.30’da Barcelona maçı için basın toplantısı yapacak. 
     
Hakeme tepki      YÖNETİCİLER, Yimpaş Yozgat maçını yöneten Kuddusi Müftüoğlu’nun kartını çıkarmakta gecikerek karşılaşmanın sertleşmesine neden olduğunu ve rakip takıma prim tanıdığını öne sürdüler. 
     



 SPOR 






















</TEXT>
</DOC>
