<DOC>
<DOCNO> 31681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/son/soneko10.html </URL>
<DATE> 2001/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin Başkanı "Bundan sonra sahip olduğumuz parayı harcayacağız" 
</HEADLINE>
<TEXT>

     Arjantin borsasında hisse senetlerinin önemli ölçüde değer kaybetmesi üzerine, Devlet Başkanı Fernando De la Rua, artan bütçe açığını kapatmak ve 3 yıldır devam eden ekonomik durgunluktan çıkmak için, harcamalarda kesintiye gitmek de dahil olmak üzere bir dizi önlem alınacağı bildirdi. 
     Devlet Başkanı De la Rua dün Arjantin ulusal televizyonundan halka hitap ederek, mevcut durumun sürdürülebilmesinin imkansız olduğuna işaret ederek aşırı harcama ile büyük borç miktarının kendilerini ekonomik durgunluğa mahkum ettiğini söyledi. 
     De la Rua, ''bundan sonra ancak sahip olduğumuz parayı harcayacağız'' dedi. 
     Harcamaların kısılacağını, ücretlerde ve emekli aylıklarında indirime gidileceğini, vergi gelirlerindeki aşınmanın önlenerek bütçe dengesinin tesis edileceğini ifade eden De La Rua, kesintilerin sosyal program harcamalarını etkilemeyeceğini, işten çıkarmaları kapsamadığını belirtti. 
     Arjantin borsasında, gün içinde bir ara yüzde 7 oranında değer kaybeden MerVal Endeksi, kapanışta yüzde 2.2 oranında gerileyerek 2001 yılı başından bu yana en düşük seviye olan 339.36 puana indi. 
     Arjantin borsasında Salı günü piyasalarda yaşanan belirsizlik ve ülkenin 130 milyar dolardan fazla borcunu ödeme kabiliyeti üzerine yatırımcılar arasında oluşan soru işaretleri nedeniyle, geniş ölçekli satışlar yaşanmış ve Endeks yüzde 6 oranında gerilemişti. 
     Arjantin Ekonomi Bakanı Domingo Cavallo, bu hafta gerçekleştirilen hazine ihalesi sırasında yaptığı açıklamada, Arjantin'in iki haneli faiz hadlerine sahip borçlarını daha fazla sürdüremeyebileceğine işaret ederek ulusal ve bölgesel harcamaları kontrol edeceklerini bildirmişti. 
     Uzmanlar, yüzde 16 işsizliğe neden olan Arjantin ekonomisinin durgunluktan çıkması için hükümetinin 50 milyar dolar tutarındaki bütçe harcamalarında kesintiye gitmesi gerektiğini belirtiyorlar. 
     Uluslararası Para Fonu IMF ile yapılan anlaşma çerçevesinde Arjantin bütçe açığını bu yıl 6.5 milyar dolar seviyesinde tutması gerekiyor. 
     IMF'nın Batı Yarıküre Bölümü Başkanı Claudio Loser yaptığı açıklamada Arjantin ekonomisinin gelecek haftalarda iyileşebileceğini, borçlarını ödememe ihtimalinin bulunmadığını söyledi. 
     Devlet Başkanı De la Rua'nın nın partisi Radikal Parti üyeleri, Ekim ayında yapılacak ara seçimler nedeniyle hükümetin harcamalarında kesintiye gitmesine karşı çıkıyorlar. 
     
     Bölge ülkeleri borsaları 
     Bu arada, Arjantin ekonomisinde yaşanan son gelişmelerin, gelişmekte olan piyasaların işlem tahtalarını etkileyebileceği endişesi üzerine Brezilya para birimi Real, ABD Doları karşısında rekor düzeyde geriledi. 
     Brezilya Merkez Bankası'nın piyasalara müdahalesine karşın ABD Doları 2.492 Real'e çıktı. Böylelikle yıl başından bu yana Real, ABD Doları karşısında yüzde 28 oranında değer kaybetmiş oldu. 
     Brezilya Merkez Bankası Arminio Fraga, New York'ta ABD'li yatırımcılara yönelik yaptığı konuşmasında, Arjantin ekonomisinde yaşananan son gelişmelerden etkilenmeyerek Brezilya'daki pozisyonlarını korumasını istedi. 
     Arjantin krizinden etkilenen yatırımcıların Güney Amerika'dan çıkabileceği endişesi Meksika borsasının yüzde 2.2 oranında değer kaybetmesine neden oldu. 
     İspanya sermayeli firmalarının Arjantin'de büyük yatırımları olması nedeniyle İspanya borsası da dün üç yılın en düşük seviyesine indi 
     Arjantin krizinden etkilenen Şili para birimi Peso'da değer kaybetti. 






</TEXT>
</DOC>
