<DOC>
<DOCNO> 32049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/14/son/sonspo09.html </URL>
<DATE> 2001/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe yarın Almanya'ya gidiyor... 
</HEADLINE>
<TEXT>

     Fenerbahçe, yeni sezon hazırlıklarının ilk etabını, bugün yaptığı antrenmanla tamamladı. 
     Sarı-lacivertli ekip, teknik direktör Mustafa Denizli yönetiminde Samandıra Tesisleri'nde çalıştı. Sakat olan Uche ve kaleci Rüştü'nün çıkmadığı antrenmanda, hafif sakatlıkları süren Lazetiç ve Serhat, düz koşu yapmakla yetindi. 
     Teknik Direktör Denizli, İstanbul'daki ilk etap hazırlık döneminin son çalışmasında oyuncularını fazla yormazken, kaptan Ogün'ün oğlu Yağız ve Revivo'nun oğlu Bar da antrenman sahasına gelerek futbolcuların neşe kaynağı oldu. İki kaptanın çocukları birlikte top oynadı. 
     Teknik Direktör Mustafa Denizli, antrenman sonrasında yaptığı açıklamada, ilk etap hazırlık döneminin olumlu geçtiğini, Almanya kampının da kendileri için uyum kampı olacağını söyledi. 
     Almanya kampında hazırlık maçları yapacaklarını ifade eden Denizli, ''Bu maçlarda alınacak skorların bizim için bir önemi olmayacak. Amacımız, Almanya kampından dönüşte, lige hazır bir Fenerbahçe yaratmak'' dedi. 
     Sarı-lacivertli ekip, ikinci etap hazırlık kampı için yarın saat 15.40'ta uçakla Almanya'ya gidecek. 
     
     Nikah şahitliği yaptılar 
     Fenerbahçe Teknik Direktörü Mustafa Denizli ve kaleci Rüştü Reçber, antrenman sonrasında nikah şahitliği yaptı. 
     Samandıra Tesisleri'nde görevli personel Ali Koçyiğit, Kadıköy Evlendirme Dairesi'nde törenle Fatma Güge ile evlendi. 
     Fenerbahçe teknik heyeti ve futbolcular da nikah törenine katılırken, damat Ali Koçyiğit'in şahitliğini teknik direktör Denizli,gelin Fatma Güge'nin şahitliğini de kaleci Rüştü yaptı. 






</TEXT>
</DOC>
