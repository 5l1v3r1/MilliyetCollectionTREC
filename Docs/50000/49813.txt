<DOC>
<DOCNO> 49813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/son/soneko24.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Özilhan "Gerekirse bir takım hareketlerin biz de parçası olacağız" 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, binlerce işyerinin kapatıldığı ve milyona yakın kişinin işsiz kaldığı bir ortamda, işçi ve işveren kuruluşlarının şikayette bulunmasını ve konuşmasını gayet doğal bir hak olarak gördüğünü söyledi. 
     Özilhan, TÜSİAD'ın, işçi kuruluşları ile beraber olduğunu ifade ederek, ''Gerekiyorsa birtakım hareketler yapılması kararlaştırılırsa biz de onun bir parçası olacağız'' dedi. 
     Tuncay Özilhan, Hak-İş Genel Başkanı Salim Uslu'yu, Konfederasyon Genel Merkezi'nde ziyaret ederek bir süre görüştü. 
     Özilhan, ziyarette yaptığı konuşmada, işçi ve işveren kuruluşlarının anayasa değişikliği konusunda örnek bir davranış sergileyerek, işbirliği yaptıklarını, bu işbirliğinin önümüzdeki süreçte de devam etmesini istediklerini kaydetti. 
     TÜSİAD'ın siyasi partiler ve seçim yasalarında yapılacak değişikliklere ilişkin bir çalışma yürüttüğünü anlatan Özilhan, bu çalışmayı önümüzdeki günlerde işçi kuruluşları ile paylaşmayı düşündüklerini bildirdi. 
     Özilhan, Türkiye'de demokrasinin yerleşmesi, istihdamın artması ve işsizliğin önlenmesi için, işçi ve işveren kuruluşları arasındaki işbirliğine her zamankinden fazla ihtiyaç bulunduğunu söyledi. 
     Hak-İş Genel Başkanı Salim Uslu ise sivil toplum örgütleri arasında yapılacak işbirliğinin, ülke ve toplum çıkarları adına önemli bir kazanım olacağını kaydetti. 
     Uzun yıllardır biraraya gelemeyen sivil toplum örgütlerinin, ''uzlaşma'' kavramını ortaya çıkarmalarının, toplumsal barışa da büyük katkı sağlayacağını vurgulayan Uslu, bu uzlaşmanın, Türkiye'nin doğru yönde ilerlemesine katkı vereceğini bildirdi. 
     İşçi ve işveren kuruluşları arasında gerek ''sivil inisiyatif'', gerekse Ekonomik ve Sosyal Konsey içinde bir işbirliği bulunduğunu, ancak bu işbirliğinin olması gereken yerden uzakta kaldığını söyledi. 
     Uygulanan ekonomik politikalar nedeniyle işçi, çiftçi, memur, emekli ve sayıları milyonu aşan işsizlerin satın alma gücünü yitirdiğini anlatan Uslu, hükümetin, işçi ve işverenin taleplerini dikkate alarak, Türkiye'nin sorunlarının aşılmasına katkı sağlamasını istedi. 
     Uslu, aksi durumda demokrasi dışı arayışların ortaya çıkacağını ifade ederek, Türkiye'nin demokrasiye ihtiyacı bulunduğunu sözlerine ekledi. 
     TÜSİAD Başkanı Tuncay Özilhan, bir gazetecinin ''Emek Platformu'nun almış olduğu eylem kararlarını destekliyor musunuz '' sorusunu yönelterek, işçi ve işveren kuruluşlarının çıkarlarının kriz nedeniyle örtüşmeye başladığını söylemesi üzerine, TÜSİAD olarak işçi kuruluşlarıyla beraber olduklarını, onlarla görüş birliği içinde bulunduklarını belirtti. Özilhan, şöyle devam etti. 
     ''Onlarla önümüzdeki dönemde de karşılıklı konuşma imkanı elde edeceğiz. Bu paralelde gerekiyorsa birtakım hareketler yapılması kararlaştırılırsa, biz de onun bir parçası olacağız, bu bir temenni. 
     İşçi ve işverenlerin bir platform oluşturması çabası devam ediyor. 
     TÜSİAD da o platformun bir parçası olacak, orada olacaktır.'' Özilhan, Genelkurmay Başkanı Orgeneral Hüseyin Kıvrıkoğlu'nun, ''Dün kazananlar bugün şikayet ediyorlar'' dediğini kaydeden gazeteciye de şu yanıtı verdi 
     ''İşverenler, 1950'lerden sonra pazar ekonomisinin, liberal ekonominin yerleşmesiyle birlikte Türkiye'de önemli bir görev üstlendi. 50 yılda işverenler önemli yatırımlar gerçekleştirdi, istihdamlar sağladı, vergiler ödedi. Türkiye'nin kalkınmasına, gelişmesine çok önemli katkılarda bulundu. 
     TÜSİAD, Türkiye'nin uzun zamandan beri iyi yönetilmediğini, devamlı kriz ortamı oluştuğunu, siyasi ve ekonomik reformların geciktiğini, yapılamadığını belirtti ve belirtmeye de devam ediyor. 
     Türkiye'nin kötü yönetildiğini söylemek, şikayet etmek, özel sektörün de hakkı. Binlerce işyerinin kapatıldığı, milyona yakın kişinin işsiz kaldığı bir ortamda işçi kuruluşlarının, işveren kuruluşlarının konuşmasını, şikayette bulunmasını doğal hak görüyorum. Temenni yüzde 10 küçülen bir ekonominin alınan tedbirlerle bir an evvel büyüme 
     ortamına dönüşmesidir. İşçi ve işveren kuruluşlarının bunu söylemesi kadar doğal bir şey yok. Bu da demokrasinin bir parçasıdır. Özel sektör ve işçi kuruluşları konuşmaya devam edecektir. Özilhan, bir gazetecinin, Maliye Bakanı Sümer Oral'ın, ''KDV oranlarının düşürüleceği'' yönünde açıklama yaptığını belirtmesi üzerine de şunları kaydetti ''TÜSİAD ve TOBB, reel ekonominin canlanması yönünde, arz yönlü vergi düzenlemelerinin gerekliliğine inanmaktadır. Bunu çeşitli vesilelerle gündeme getirdik. KDV de bunlardan bir tanesidir. Burada birtakım lokomotif sektörlerde kısa dönem yapılacak KDV indirimlerinin ekonomiye canlılık getireceğine inanıyoruz. Ayrıca, bir pay dışı fazladan 1.8 civarındaki fonun, reel sektörün canlanması açısından, küçülmenin durdurulması açısından önemli bir katkı sağlayacağına inanıyoruz. Bunu söylemeye devam edeceğiz. Burada işçi kuruluşlarının da aynı görüşte olduğunu tahmin ediyoruz. Hepimizin hedefi bu düşüşün durdurulup canlanmaya geçilmesidir. Bütçede temel varsayımları pek gerçekçi görmüyoruz. Gerek enflasyon hedeflerini, gerekse yüzde 9-10 küçülmeden nasıl yüzde 4 büyümeye geçileceğini, faize yapılacak ödeme miktarlarının çok yetersiz kalacağını düşünüyoruz. Bunların bize nasıl yapılacağı açıklanmalıdır.'' Ziyarette, TÜSİAD Başkanı Tuncay Özilhan, Uslu'ya, işçi ve işveren kuruluşları tarafından anayasa değişikliği konusunda gazetelerde yayınlanan ilanın bir örneğini verdi. Uslu da Özilhan'a Konfederasyon tarafından hazırlanan ''Hak ve Özgürlükler'' kitabını hediye etti. 
     






</TEXT>
</DOC>
