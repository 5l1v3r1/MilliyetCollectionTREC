<DOC>
<DOCNO> 42614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/son/soneko06.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Türkiye terörle mücadeleyi şartsız desteklemeli" 
</HEADLINE>
<TEXT>

     Devlet Bakanı Kemal Derviş, programın ana hatlarında bir sapma olmamakla birlikte, IMF'ye 2002 yılında yapılacak 5 milyar dolarlık geri ödemeye esneklik kazandırılıp, geri ödemenin kısmen uzatılmasının istenebileceğini bildirdi. 
     Derviş, medya temsilcileriyle düzenlediği kahvaltılı sohbet toplantısında, 11 Eylül'de ABD'de yaşanan terörist saldırılar sonrası dünya ve Türkiye ölçeğinde yaşanabilecekleri değerlendirdi. Ekonomik programın ana hatlarından bir sapmanın söz konusu olmadığını, IMF'den program dışında bir ek kaynak taleplerinin olmadığını anlatan Derviş, ABD'deki terörist saldırıların ardından ilk aşamada turizm ve ihracatın olumsuz etkilenebileceğini, bu ay çıkılması düşünülen Eurobond ihracının da bir miktar ertelenebileceğini belirtti. Derviş, ekonomi yönetimi olarak olası gelişmelere dönük her türlü hazırlığın yapıldığını, 2002 yılına dönük rakamların iki hafta içinde netleşeceğini vurguladı. 
     ABD'deki terörist saldırılar sonrası, uluslararası alanda terörle mücadele çalışmalarına, terörden çok çekmiş bir ülke olarak Türkiye'nin şartsız destek vermesi gerektiğine de işaret eden Derviş, daha sonra oluşacak zararın yönetimi ve paylaşımında müzakerelere aktif şekilde katılmak gerektiğini belirtti. 
     'Türkiye işlevini yerine getirsin ama maliyeti Türkiye'ye ödensin'' mantığının doğru olmadığını anlatan Derviş, ''Türkiye terörle mücadele çalışmalarını şartsız desteklemeli. Sonra çıkacak uluslararası maliyet tartışılıp, o maliyetin nasıl karşılanacağının düşünülmesi lazım. Ancak yapılacaklar konusundaki tartışma sürecinde, çok aktif yer almalıyız'' dedi. 
     Derviş, olası gelişmelerin Türkiye'ye yeni fırsatlar getirip getirmeyeceği sorusuna karşılık, bunu şimdiden söylemenin mümkün olmadığını, ancak olaylar çerçevesinde dostlarının Türkiye'nin önemini daha iyi anlayabileceğini, Türkiye'nin önemi daha iyi anlaşılabilirse, özellikle AB ile bütünleşmede hızlanma olabileceğini belirti. 
     
     "Kalkınmışlıkta benim günlümdeki ülke İtalya ya da İspanya" 
     Devlet Bakanı Kemal Derviş, bu hafta yapılacak Bakanlar kurulu toplantısından, reel sektörü desteklemeye dönük ufak tefek bazı kararlar çıkabileceğini bildirdi. 
     'Sıkı maliye politikasına devam etmek şart'' diyen Derviş, makro hedeflerin altındaki harcamalar ve gelir yapısının iyi planlanması, devlet harcamalarında çıkacak her milyar liranın hesabının iyi yapılması gerektiğini belirtti. 
     Derviş bu arada, ATO ziyaretinde paraları değerli ülkeler listesinde Afganistan-Burundi'nin de yer aldığını gördüğünde söylediği, ''Türkiye'nin Afganistan-Burundi'den daha iyi durumda olduğu'' sözüne açıklık getirdi ve lafın gelişi böyle dediğini belirtti. 
     ''Aslında ekonomik kalkınmışlıkta benim günlümdeki ülke İtalya ya da İspanya'' diyen Derviş, Türkiye'nin bu ülkelerle büyük benzerlikler taşıdığını belirtti. Özellikle İtalya'da ekonomik aktivitede kobi'lerin payının yüksek olduğunu, 11 yılda 10 kabine değişmesine rağmen bu ülkenin eknomisinin iyi durumda olduğunu belirtti. İtalya'da bakanlar, hükümet sık sık değişmesine rağmen ekonomi bürokrasinin istikrarlı şekilde görev yaptığına işaret eden Derviş, Türkiye'de de hükümetler değişse bile ekonomi yönetiminde temel stratejisi ve yönetim anlayışında devamlılık olması gerektiğini anlattı. 
     






</TEXT>
</DOC>
