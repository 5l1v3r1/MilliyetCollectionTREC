<DOC>
<DOCNO> 6765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/13/ekonomi/eko01.html </URL>
<DATE> 2001/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
SANATÇILAR PANİKTE 
</HEADLINE>
<TEXT>

İhlas Finans’ın kapatılmasıyla aynı grubun televizyonu TGRT’de çalışan sanatçılar da zora girdi. Astronomik ücretlerle çalışan sanatçılar alacakları paraların derdine düştü 
     ALİ EYÜBOĞLU 

     Bankacılık Düzenleme ve Denetleme Kurulu’nun İhlas Finans’ın faaliyet iznine son vermesi, sanat dünyasında da bomba etkisi yarattı. TGRT’yle çalışan ünlü yıldızlar ve yapımcılarda panik başladı. Kimi, TGRT’den alacağını nasıl tahsil edeceğini, kimi de alıp harcadığı avansı, nasıl denkleştirip iade edeceğini kara kara düşünüyor. 
     TGRT ekranını ve kasasını Sibel Can, Seda Sayan ve Gülben Ergen gibi yıldızlara açtı. Sibel Turnagöl, Seren Serengil, Ebru Gündeş, Savaş Ay, Kadir İnanır, Özcan Deniz, Fatma Girik, Cüneyt Arkın, Sümer Ezgü, Yasemin Kutsi, İzzet Altınmeşe, Erkan Yolaç, Alişan gibi ünlüler de TGRT’yle iş yaparak, bu kanalla özdeşleşen yıldızlar oldu. TGRT için çekilen TV dizileri sayesinde birçok şarkıcı, oyuncu milyarlar kazandı. 
     
     Para gitti dostluk bitti 
     Amerika’da ameliyat olduktan sonra Türkiye’ye döndüğünde onuruna verilen yemekte Enver Ören’e, "Allah bizim ömrümüzden alsın, size versin" diye övgüler yağdıran sanatçılar, TGRT ekonomik sıkıntıya düşünce gemiyi birer birer terketmeye başladı. 
     Su alan gemiyi ilk terkeden Seda Sayan oldu. TGRT’den en çok para kazanan yıldızlardan biri olan Seda Sayan, ödemeler aksayınca işi bırakması, herkeste hayal kırıklığı yarattı. 
     Yıllardır TGRT’de program yapan Erkan Yolaç, beş ay hiç ücret almadan program yapacağını açıkladı. TGRT’de şov programı yapan Sibel Turnagöl, ücretini 10 bin dolardan 5 bin dolara indirdi. Jülide Ateş, İnci Ertuğrul, Özge Özsağman, Tunç Tuncel’in de aralarında bulunduğu haber spikerleri de yönetime, ekonomik sıkıntı aşılana kadar yarım maaşla çalışacağını bildirdi. 
     
     Mücahit Ören TGRT’yi değiştirdi 
     "Ailece gönül rahatlığıyla seyredilebilecek bir televizyon" sloganıyla yola çıkan TGRT, 1997’de kulvar değiştirdi. O döneme kadar altı ayda bir genel müdür değiştiren TGRT’yi, sahibi Enver Ören oğlu Mücahit Ören’e teslim etti. 
     Amerika’da öğrenim gören Mücahit Ören, 3.5 trilyona malolan TGRT’nin yeni yüzünü yaratması için ABD’li şirket Peter Sullivan’ı görevlendirdi. Lütfi Kırdar’da yapılan görkemli tanıtımda Emma Chaplin’in konser vermesi TGRT’deki değişimin habercisiydi. Daha sonra da yüksek transfer parasıyla pek çok sanatçı transfer edildi. 
     
Aldıkları paralar çok tartışıldı      Seda Sayan Aylık 80 milyar lira maaş alıyordu. Ödemeler aksayınca iki ay önce grubu terk etti. 
     Gülben Ergen Aylık 40 milyar lira maaş alıyordu. Bir yıllık maaşını peşin alıp Derya Tuna'nın Tarabya'daki villasını aldı. 
     Erkan Yolaç 5 ay hiç ücret almadan program yapacağını açıkladı. 
     Sibel Turnagöl Ayık ücretini 10 bin dolardan 5 bin dolara indirdi. 
     Jülide Ateş, İnci Ertuğrul, Özge Özsağman, Tunç Tuncel'in de aralarında bulunduğu haber spikerleri Ekonomik sıkıntı aşılana kadar yarım maaşla çalışacağını bildirdi. 
     Kadir İnanır "Derman Bey" dizisi için TGRT'den 670 bin dolar peşin aldı. Şirketten 100 milyara yakın alacaklı. 
     Ebru Gündeş Program başına 25 bin dolara anlaştı. Alacağı var. 
     Seren Serengil Program başına 10 bin dolara anlaştı. Alacağı var. 
     Sibel Can Şov programı ve iki dizi karşılığında 3.9 milyon dolar aldı. Enver Ören'e verdiği üç villadan birinde oturan Sibel Can, dizi çekilmez ise aldığı avansı ödemek zorunda kalacak. 
     


 EKONOMİ 




















</TEXT>
</DOC>
