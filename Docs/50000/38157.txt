<DOC>
<DOCNO> 38157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/guncel/gun03.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmara’nın çukurları artık sır olmayacak 
</HEADLINE>
<TEXT>

Fransızların ünlü gemisi Marion Dufresne, araştırma yapmak için İstanbul'a geldi 
     ÖNAY YILMAZ İstanbul 

     Güney Kutbu'ndaki Fransız adalarına malzeme götüren ve nükleer denizaltıların kullandığı teknolojiye sahip, aynı zamanda dünyanın en büyük araştırma gemilerinden biri olan Fransızların beş yıldızlı otel konforundaki gemisi Marion Dufresne, dün İstanbul'a geldi. 
     Kutup gemisi olarak da adlandırılan Dufresne, Marmara Denizi'ndeki üç büyük çukurluğun sırrını çözecek. Çukurluklarda sekiz bin metreye sondaj yapacak olan gemi, buralardan 60 metre uzunluğunda karot numuneleri alacak. Böylece tarihsel depremlerin yeri, zamanı ve büyüklükleri hakkında bilinmeyenleri ortaya çıkaracak. 
     Fransız - Türk işbirliğiyle devam eden "Marmaracore" projesi kapsamında İstanbul'a gelen gemi, tortul kayalardan örnek toplayacak. Alınacak bu fosil örneklerle Marmara Denizi'nin tarihinin hangi dönemde oluştuğu da belirlenecek. 
     Bu tanıtıma katılan TÜBİTAK Marmara Araştırma Merkezi Başkanı Prof. Dr. Naci Görür, Kuzey Anadolu Fayı olmasaydı Marmara Denizi'nin de olmayacağını belirterek, "Marmara Denizi'ni bu hale KAF getirdi. İşte bu gemi Marmara'nın yapısını ortaya çıkaracak" dedi. 
     
     Projeye 7 milyon frank 
     Tanıtım toplantısına katılan Fransa Büyükelçisi Bernard Garcia, Fransızların bu projeye yedi milyon frank ayırdığını, aynı zamanda Avrupa Topluluğu'nun da yardımda bulunduğunu belirtti. 
     



 GÜNCEL 















</TEXT>
</DOC>
