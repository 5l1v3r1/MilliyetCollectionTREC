<DOC>
<DOCNO> 13130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/son/sondun06.html </URL>
<DATE> 2001/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da devlet memurları evlerinde çalışabilecek 
</HEADLINE>
<TEXT>

     Hollanda'da devlet memurları, 1 Haziran'dan itibaren, istedikleri takdirde, işyerlerine gitmeden kendi evlerinde görevlerini yürütebilecekler. 
     İçişleri Bakanlığı ile sendikalar arasında varılan anlaşmaya göre,evde çalışacak devlet memurlarının telefon, bilgisayar ve internet gibi bazı masrafları karşılanacak ve maaşlarına da, evinin bir bölümünü iş amacıyla kullanacağı için bir miktar ek yapılacak. 
     Evde çalışmaya uygun olan görevlerde bulunan devlet memurlarının, evlerindeki çalışma sistemi ve saatleri, işyeriyle yapılacak görüşmelerle düzenlenecek. 
     Devlet memurlarını evde çalışmaya özendiren anlaşma, karayollarındaki araç kuyrukların azaltılmasını ve yollarda geçen zamandan tasarruf yapılmasını da hedefliyor. Hollanda'da anlaşma kapsamına giren toplam 110 bin dolayında devlet memuru bulunuyor. 




</TEXT>
</DOC>
