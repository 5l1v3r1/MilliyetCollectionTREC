<DOC>
<DOCNO> 6336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/son/sontur20.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem "Fransa'ya olan güvenimizi çok kaybettik" 
</HEADLINE>
<TEXT>

     Dışişleri Bakanı İsmail Cem, ''Türkiye olarak Fransa'ya olan güvenimizi çok kaybettik'' dedi. 
     Cem, ESBO Vakfı'nın Ege Palas Oteli'nde düzenlediği, ''Dış Politikada Yeni Açılımlar'' konulu toplantıda, dış siyasetin tüm toplumun katkısıyla yapılmasının önemi üzerinde durarak bu katkının dış siyasette belirleyici bir rolü bulunduğunu söyledi. 
     Türkiye'nin bu açıdan mesafe aldığını dile getiren Cem, Türkiye'nin birçok ülkeyle kıyaslanması halinde ekonomide ön sıralarda yer aldığına işaret etti. 
     Türkiye'nin imaj bakımından talihsiz bir ülke olduğunu kaydeden Cem, bu talihsizliğin nedenlerinin çoğunun Türkiye'nin muhataplarından kaynaklandığını söyledi. Cem, Türkiye'nin imajını doğru bir şekilde anlatmak gerektiğine dikkati çekerek, sivil toplum kuruluşlarının dış siyasetteki etkin payını örnekler vererek anlattı. Cem, ''Dış politika sadece dışişleri bakanlığının kerameti ile değil toplumum bütününün emeğiyle oluşuyor. Bu açıdan biz talihli bir bakanlığız'' diye konuştu. 
     Dış siyasetin ekonomiyle de yakından bağlantısı bulunduğuna işaret eden İsmail Cem, diş siyaseti aynı zamanda bir ''ekmek kavgası'' olarak nitelendirdi. 
     Bakü-Ceyhan petrol boru hattıyla ilgili gelişmeleri anlatan Cem, bu konuda işe para koyanların ikna edilmesinin önemli olduğunu belirtti. Yatırıma katılacak şirketler konusu üzerinde duran Cem, Amerikan şirketlerinin yaklaşımına değindi. Sheron şirketinin dün bakanlığa bir yazı göndererek Bakü-Ceyhan projesine katılmakta olduğunu belirttiğini dile getiren Cem, ''Bakü-Ceyhan zannediyorum gerçekleşme noktasına geldi'' dedi. 
     Dış siyasette tarihsel birikimin de taşıdığı öneme dikkati çeken İsmail Cem, Fransa parlamentosunun sözde Ermeni yasa tasarısını kabul etmesini eleştirdi. Cem, ''Fransa bizim açımızdan Türkiye'ye karşı bir haksızlık yapmıştır. Aynı zamanda Türkiye'yi ciddi şekilde rahatsız eden bir olay gerçekleşmiştir'' dedi. 
     Fransa, ABD ve Ermenistan'da yaşayan Ermeniler'den kendi kimliklerini Türklere karşı bir düşmanlık üzerine bina edenlerin bulunduğunu dile getiren Cem, bu konunun yanlışlığını anlattı. İsmail Cem, Fransa parlamentosunun aldığı karar karşısında gerekenlerin yapıldığını dile getirdi ve bilim adamlarının bir araya gelerek konuyu değerlendirmesi görüşünü savunanların bulunduğunu anımsattı. Ancak bu görüşü ortaya atarken burada Fransa'nın ve diğer bazı ülkelerin kim haklı kim haksız diye bir arayış içinde olmadıklarının unutulmaması gerektiğini söyledi. 
     Türkiye'nin ciddi bir tepki gösterdiğini dile getiren Cem, silahlı kuvvetlerin savunma ihtiyacını düşünürken siyasi bir değerlendirme yapabilmesi konusunun uluslararası hukuka uygun olduğunu vurguladı. 
     İsmail Cem, şöyle dedi 
     'Kimse bize, falanca ülkeyi niye dışladınız, diyemez. Türkiye olarak Fransa'ya olan güvenimizi çok kaybettik. Bu kadar büyük bir haksızlığı yapan bir parlamento yarın topun mermisini ya da tankın paletini vermeyebilir. Kötü bir iş yapmış bir ülkeye güvenlik ve çok stratejik konularda güvenemeyiz. Bu da Fransa'nın bileceği iştir.'' 
     Bir soru üzerine Cem, ''Bana göre Ermeni ve Türk tarihçileri koşulları çok iyi belirlenmiş bir ortamda bir araya getirilebilir. Biz kin tutmayız. Bizim Ermeniler'e de bir kinimiz yoktur'' dedi. 
     



</TEXT>
</DOC>
