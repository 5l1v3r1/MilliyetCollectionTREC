<DOC>
<DOCNO> 13181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/son/sontur17.html </URL>
<DATE> 2001/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Picasso tabloları sahte mi 
</HEADLINE>
<TEXT>

     Üsküdar'da Van bağımsız milletvekili Mustafa Bayram'ın yeğeni, şoförü ve korumasının da aralarında bulunduğu 4 kişiden ele geçirilen ve ünlü İspanyol ressam Pablo Picasso'ya ait oldukları sanılan 2 adet tablonun, sahte olabilecekleri bildirildi. 
     İstanbul Mali Şube Müdürlüğü ekiplerince Beşiktaş'ta bulunan Mimar Sinan Üniversitesi Resim ve Heykel Müzesi Müdürlüğü'ne getirilen kabartma tarzı yapılmış palyaço portresi ile arkası dönük çıplak kadın portresi, burada konunun uzmanlarınca incelendi. 
     İncelemelerini ressamın imzası ve resmin genel karakteristiği üzerine yoğunlaştıran uzmanlar, her 2 resimdeki imzaların da Picasso'nun orijinal imzalarına karakteristik olarak çok benzediğini tespit ettiler. 
     Ancak uzmanlar, resimlerin genel yapısının ise Picasso'nun diğer eserleriyle karşılaştırıldığında birtakım karakteristik unsurları taşımadığını belirlediler. Bu durumda resimlerin sahte olabileceği ve ünlü ressamın imzasının taklit edilebileceği ihtimali belirdiğini ifade eden müze yetkilileri, her 2 resmin de Mimar Sinan Üniversitesi Resim Bölümü Başkanlığı'nda konunun uzmanları olan öğretim üyelerince bir kez daha incelenerek kesin kararın verileceğini ifade ettiler. 




</TEXT>
</DOC>
