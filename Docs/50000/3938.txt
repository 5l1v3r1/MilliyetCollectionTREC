<DOC>
<DOCNO> 3938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/son/sontur20.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Şehit edilen Emniyet Müdürü Okkan ve 2 polise sigorta tazminatı 
</HEADLINE>
<TEXT>

     Ankara Hayat Sigorta, Diyarbakır'da dün şehit edilen 6 polisten Emniyet Müdürü A. Gaffar Okkan ile özel kalem müdürü Mehmet Kamalı ve koruması Sabri Gün'ün ailesine 10'ar milyar lira vefat tazminatı ödeyecek. 
     Diğer 3 şehit polis ise Polis Bakım ve Yardım Sandığı üyesi olmadıkları için aileleri emniyet teşkilatı grup kaza sigortasından otomatik olarak yararlanamayacak. Grup sigortası için, 13.6 milyon lira ödemek gerektiği bildirildi. 
     Ankara Hayat Sigortası'ndan yapılan açıklamaya göre, Polis Bakım ve Yardım Sandığı üyesi olan A. Gaffar Okan ile özel kalem müdürü Mehmet Kamalı ve polis memuru Sabri Gün'ün yasal varisleri, Ankara Sigorta ve Ankara Hayat Sigorta'nın işbirliği ile uygulanan ''Emniyet Teşkilatı Grup Kaza Sigortası''ndan yararlanarak, 10'ar milyar lira yaşam kaybı tazminatı alacaklar. 
     Diğer 3 şehit polis Atilla Durmuş, Mehmet Sepetçi ve Selahattin Baysoy'un ise sözkonusu sandık üyesi olmadıkları için, ailelerinin grup kaza sigortasından otomatik olarak yararlanamayacakları öğrenildi. Yaklaşık 170 bin polisten Polis Bakım ve Yardım Sandığı üyesi 64 bin kişi, grup kaza sigortasından herhangi bir ek ücret ödemeden yararlanırken, sandık üyesi olmayan diğer polislerin 13 milyon 600 bin lira ödeyerek grup kaza sigortası poliçesi kapsamına girebildikleri bildirildi. 




</TEXT>
</DOC>
