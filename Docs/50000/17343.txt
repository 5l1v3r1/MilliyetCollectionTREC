<DOC>
<DOCNO> 17343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/21/spor/spo04.html </URL>
<DATE> 2001/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'a dörtlü müjde 
</HEADLINE>
<TEXT>

     TRABZONSPOR’da Teknik Direktör Sadi Tekelioğlu'nun istediği Gençlerbirliği'nin Bursaspor'da kiralık oynayan liberosu Ümit Özat, golcüler Bursasporlu Okan, Samsunsporlu İlhan ve Siirt Jetpaspor'un orta sahada görev yapan başarılı ismi Ceyhun'ın transferinde mesafe kaydedildi. Ümit Özat'la prensipte anlaşıldı, bu transfere karşılık Nikolovski ve bir oyuncunun daha verilebileceği bildirildi. 
     TRABZON'lu olduğunu vurgulayan Okan, "seve seve gelirim" mesajını gönderirken, İlhan'ın, "Kulübümü ikna edin, gerisi kolay" dediği öğrenildi. Ceyhun da transfere olumlu bakıyor. Dört futbolcunun takas yoluyla alınacağı ve kulüplerine en az 15 oyuncunun verileceği iddia edildi. Takas kabul etmeyen kulüplere para önerilecek. Yönetim, bu futbolcuların kulüpleriyle temasa geçerek, transferi bir an önce bitirmek istiyor. 
     
     Hami belirsiz 
     TRABZONSPOR, Adanaspor maçından üç puanla ayrılıp, üst üste üçüncü galibiyetine imza atmak istiyor. Karşılaşmada cezalı Cem, idman eksiği bulunan Güngör ve kadro dışı Murat Bölükbaşı forma giyemeyecek. Antalya ve Çaykur Rize maçlarında yedek soyundurulan, son idmanlarda göz dolduran Hami'nin oynayıp, oynamayacağı maç saatinde belli olacak. Teknik Direktör Sadi Tekelioğlu, "Adanaspor küme düşmüş bir takım havasında. Ama bu bizi etkilememeli" dedi. 
     BORDO - Mavili ekip, rakibine deplasmanda 19 sezondur yenilmiyor. İki takım arasında 1974 - 75 sezonda başlayan rekabette Adanaspor, sahasında son olarak 1980 - 81 sezonunda 1 - 0'lık sonuçla galibiyet elde etti. İki takım arasındaki 31 karşılaşmada, Trabzonspor'un 18 - 5 üstünlüğü bulunurken, 8 maç da berabere sona erdi. Karadeniz ekibi 44 gol atarken, kalesinde 19 gol gördü. Sezonun ilk yarısındaki karşılaşma 3 - 3 berabere sonuçlanmıştı. 
     
     Adana-Trabzon 
     STAT Adana 5 Ocak 
     SAAT 15.00 
     HAKEM Orhan Erdemir 
     ADANASPOR Atilla - Krilov, Erbil, Serkan - Mehmet, Cem Tanıl , Volkan Aslan, Soner, Volkan Öztürk - Ahmet, Cenk 
     TRABZONSPOR Milosevski - Osman, Nesim, Macit - Tamer, Gökdeniz, Yanchev, Erman, Abdülkadir Hami - Sergen, Oktay 
     SAKAT Güngör Trabzon 
     CEZALI Cem Trabzon 
     


 SPOR 




























</TEXT>
</DOC>
