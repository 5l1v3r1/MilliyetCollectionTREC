<DOC>
<DOCNO> 1538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/10/son/soneko17.html </URL>
<DATE> 2001/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş Genel Sekreteri Karakoç "Kıdem ve ihbar tazminatı üzerinde pazarlık yapmayız" 
</HEADLINE>
<TEXT>

     Türk-İş Genel Sekreteri Hüseyin Karakoç,Çalışma ve Sosyal Güvenlik Bakanlığı tarafından hazırlanan İş Güvenliği Yasa Tasarısı'nın bir an önce Meclis'ten geçmesini beklediklerini ifade ederek, ''Kıdem ve ihbar tazminatı üzerinde pazarlık yapmayız. Hükümet işverenlerle bunu 1 gün dahi indirmeye kalkarsa genel greve gideriz'' dedi. 
     Karakoç, Türk-İş İzmir 3. Bölge Temsilciliği'nde, Türk-İş'e bağlı sendikaların İzmir Şube Başkanlar Kurulu toplantısında yaptığı konuşmada, İş Güvenliği Yasa Tasarısı'nın Uluslararası Çalışma Örgütü'nün ILO 158 sayılı maddesine uygun hale gelmesi için Türk-İş'in yeni bir yasal çalışma hazırlayarak Başbakan, başbakan yardımcıları, bakanlar ve tüm milletvekillerine gönderdiğini bildirdi. İşverenlerin İş Güvenliği Yasa Tasarısı'na karşı çıkış nedenlerini anlamadıklarını vurgulayan Karakoç, tasarının işverenlere bir mali külfet getirmediğini, kıdem ve ihbar tavanında artış olmadığını kaydetti. 
     İşverenlerin kazanılmış hakları ortadan kaldırmak istediğini öne süren Karakoç, şöyle konuştu 
     'Esnek çalışma diyerek, kıdem ve ihbar tazminatını ortadan kaldırmak için uğraş veriyorlar. Kıdem ve ihbar tazminatı üzerinde pazarlık yapmayız. Hükümet, işverenlerle bunu 1 gün dahi indirmeye kalkarsa genel greve gideriz. Özelleştirmeye karşıyız. Özerkleşsin,modernleşsin, özel sektör ve uluslararası sermaye ile boy ölçüşşün diyoruz. 32 bin işçimiz özelleştirmeyle işsiz sokakta kaldı. 657 sayılı yasayla çalışanlara sağlanan haklar, özelleştirmede 1475 sayılı yasa ile çalışanlara da getirilsin.'' 




</TEXT>
</DOC>
