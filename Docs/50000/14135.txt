<DOC>
<DOCNO> 14135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/01/son/sontur18.html </URL>
<DATE> 2001/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişli'de "Yoksulluk ve Yolsuzluk Düzenine Son" mitingi yapıldı 
</HEADLINE>
<TEXT>

     Özgürlük ve Dayanışma Partisi ÖDP tarafından düzenlenen "Yoksulluk ve Yolsuzluk Düzenine Son" mitingi, Şişli Abide-i Hürriyet Meydanı’nda yapıldı. 
     Çağlayan’daki PERPA önünde toplanan ÖDP, Kamu Emekçileri Sendikaları Konfederasyonu KESK ve Türkiye Devrimci İşçi Sendikaları Konfederasyonu DİSK üyeleri, aralıklarla yağan yağmur altında yürüyerek öğle saatlerinde miting alanına geldi. ÖDP Genel Başkanı Ufuk Uras, burada yaptığı konuşmaya, "Anadolu’da bir söz vardır ıslananın yağmurdan korkusu olmaz . Bu zam yağmuru altında kalanlar, havanın yağmurundan etkilenmez" diye başladı. 
     Türkiye’nin zor bir dönemden geçtiğini belirten Uras, "Keşke bu yaşananlar 1 Nisan şakası olsaydı" dedi. Uras, iktidarın yarattığını öne sürdüğü "Öteki Türkiye"yi örgütlemenin gerekliliğini vurguladı. Sokakta konuşan insanların birbirlerine "siyaset yapma" şeklinde ifadeler kullandığını anlatan Uras, "Siyaset yapmanın adı numara yapma, sahtekarlık olmuş" diye konuştu. Ufuk Uras, şunları kaydetti. 
     "Daha fazla demokrasi, daha az yolsuzluk demektir. Meclistekiler halktan kaçmaktadır. Demokratik ve özgürlükçü bir düzeni hep beraber inşa edelim. Burada hükümete ve Adalet Bakanı Hikmet Sami Türk’e çağrıda bulunuyorum. Cezaevlerinde her an toplu ölümler başlayabilir. Cezaevlerinde inatlaşmayı bırakın ve verdiğiniz sözleri tutun." 
     KESK Genel Başkanı Sami Evren de, iktidarın "halkın karşısında kurt, IMF’nin karşısında koyun" olduğunu ileri sürerek, halkın "kriz enkazının altında bırakılmak istendiğini" savundu. Ülkede "vurguncu, talancı ve soyguncunun cirit atmaya devam ettiğini" öne süren Evren, hükümetin IMF politikalarına destek istediğini kaydetti. 
     Evren, "İşte IMF politikalarının sonucu. IMF politikalarına destek vermeyeceğiz. IMF politikalarına köstek olmaya devam edeceğiz. Artık yeter..." diye konuştu. Çözümün, "Devlet Bakanı Kemal Derviş’in programında değil, emekçinin programında" bulunduğunu belirten Evren, krizin "IMF’nin ve hükümetin krizi" olduğunu söyledi. Sami Evren, "Çözüm, demokratikleşmede, halkın ve emekçinin taleplerindedir. Yolsuzluk ve talanın üzeri örtülemez. Biz bunlara layık değiliz. Buna ’dur’ demenin zamanı geldi. Yoksa yoksulluk ve yolsuzluğa boyun eğeriz" dedi. 
     DİSK Genel Sekreteri Murat Tokmak da, Türkiye’de yaşananın tek başına bir ekonomik kriz olmadığını dile getirerek, "Yaşanan, sistemin tümüyle tıkanmasıdır. Ülkemiz artık 12 Eylül ile biçilen çelik kafese sığmıyor. Sistemin sahipleri sermaye bile, artık bu çarpık sistemin değiştirilmesi için avaz avaz bağırıyor" diye konuştu. Emekçiler ve emekten yana olan herkesin güç ve eylem birliğini gerçekleştirmek için seferber olması gerektiğini belirten Tokmak, şunları kaydetti 
     "DİSK, siyasi konumunu net olarak saptamış bir örgüttür. Sol olarak doğmuş ve gelişmiştir. Biz kendimizi solun birliğinin, birlikte mücadelesinin sağlanmasında görevli sayıyoruz. Bu alanda üzerimize düşen tüm sorumlulukları taşımaya hazırız. Krizi bahane ederek işten çıkarmalara, sıfır zam dayatmalarına, kazanılmış haklarımıza yönelen tehditlere, daha fazla yoksulluğa karşı direnişi büyük bir sabırla öreceğiz." 
     Mitingte ayrıca, cezaevinde bulunan bir mahkumun gönderdiği belirtilen ve "IMF politikaları ve cezaevindeki uygulamaları" eleştiren bir mesaj okundu. Konuşmaların ardından, şarkıcı Servet Kocakaya türküler söyledi. Mitinge katılanlar da, çeşitli sloganlar atıp, ellerindeki tencere ve tavaları birbirine vurarak IMF politikalarını protesto ettikten sonra olaysız dağıldı. Bu arada, miting nedeniyle trafiğe kapatılan Abide-i Hürriyet Meydanı ve bağlantı yolları, grupların dağılmasının ardından yeniden ulaşıma açıldı. 
     




</TEXT>
</DOC>
