<DOC>
<DOCNO> 7856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/19/son/sondun12.html </URL>
<DATE> 2001/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat’ta 10 bin kişi yürüdü 
</HEADLINE>
<TEXT>

     Irak’ın başkenti Bağdat, 3 gündür Amerikan aleyhtarı gösterilere sahne oluyor. Bugün de yaklaşık 10 bin Iraklı, Bağdat’ın Cuma günü Amerikan ve İngiliz kuvvetlerince bombalanmasını protesto etti. 
     Saddam-City ve El Adhamiye semtlerinde toplanan göstericiler, 3 kişinin öldüğü hava akınları karşısında "öfkelerini kustular." 
     "Kahrolsun Amerika", "Amerika’ya Ölüm" diye slogan atan göstericiler, Amerikan ve İsrail bayraklarını yaktılar, saldırı emrini veren ABD Başkanı George Bush’u kınayan sloganlar bağırdılar. Öte yandan, İngiliz Times gazetesi, Cuma gününden bu yana Amerikan ve İngiliz jetlerine Irak’ta hiç ateş açılmadığını yazdı. 
     Kimliğini belirtmediği askeri kaynaklara dayanan gazete, Cuma saldırısından önceki 6 hafta içinde Irak topçu bataryalarının müttefik uçaklarına 51 kez ateş açtığını, karadan havaya 14 füze saldırısı düzenlediğini bildirdi. Gazete, Irak’ın Cuma gününden bu yana ise uçuşa kapalı bölgelerdeki müttefik uçaklarına ateş açmamasını, "hava akınlarının işe yaradığı" şeklinde değerlendirdi. 
     




</TEXT>
</DOC>
