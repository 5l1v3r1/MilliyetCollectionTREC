<DOC>
<DOCNO> 19811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/06/spor/ybjkgok.html </URL>
<DATE> 2001/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Çatlak sesler 
</HEADLINE>
<TEXT>

     ATTİLA GÖKÇE 

     Hedefini kaybetmiş, UEFA Kupası’na katılabilmek için bir kez daha şans meleklerini bekleyen Beşiktaş dün İstanbulspor’u kolay gollerle yendi. Ama yine de zor bir gün yaşadı. Siyah - Beyazlı futbolcuları zorlayan, sıkıntıya sokan, terleten ve zaman zaman moralini bozan rakip değil, kendi taraftarıydı. Taraftar, özellikle kapalı tribündeki çarşı grubunun yerinde oturanlar, adeta kafalarından yaptıkları bir transfer listesiyle kimi futbolcuyu gönlünden kovdu, kimine yuh çekti, kimine de alkışlarını gönderdi. 
     Daum, Karhan’ı sağ kanada, Nihat’ı da içeri koyarak sistem arayışında denemeler yapa dursun, Beşiktaş taraftarı da sitem dolu mesajlar sundu takıma. Yönetim zamansız kararlarla para sıkıntısını transferde tavan fiyat belirleyerek gündeme getirirken doğru davranmamıştı. Zaten hayal kırıklığı yaşayan futbolcular bir de gelecek ile ilgili umutlarını kaybederse elbette bundan kimse karlı çıkamayacaktı. Yönetimin yanlış mesajları sanki tribünden onay görüyor. Bu yıl Serdar Bilgili ve arkadaşları ile Beşiktaş taraftarlarının sloganları pek güzel örtüşüyor. Birbirini tamamlıyor. Divanda onay bulamayan ve eleştirilen yönetim, tribünden okey alıyor. Ne var ki, 35. dakikada kazanılan tartışmalı penaltıyı kullanırken taraftar sesleri takıma zarar verdi. Taraftar Nouma’yı istiyordu. Topun başında kulübeden onaylı Ahmet Dursun vardı. Yuh sesleri arasında penaltıyı kullandı ve topu Zdravkov’a teslim etti. Sonrasında Ahmet Dursun’u dışarı davet eden sloganlar atıldı. Gelin de şaşırmayın... İki yıl önce "Ahmet Dursun, gerisi gitsin" diye slogan atan da galiba aynı taraftardı. Beşiktaş’ta zaman zaman akılla para, sahada da topla akıl ayrı düşüyorlar. Faturayı da kulübün her kesimi acı hayal kırıklıkları ile ödüyor. 
     İstanbulspor, Nouma’nın 2. dakikada attığı golle sarsıldı. Yarım saat sonra Nihat tek başına yaptığı driplingi uzaktan enfes bir şutla tamamladığında ikinci golün kahramanı olarak alkışlandı. İstanbulspor oyundan da maçtan da düşmüştü. Maçın en iyileri Ali Eren, Nihat ve Karhan’dı. Gerisi durumu idare eder gibiydi. Ayhan için üzüldük. Bu çocuğa sahip çıkmak, onu bu moral ve oyun bozukluğundan kurtarıp kimliğine ve kişiliğine saygı göstererek yeni sezona hazırlamak gerek. Bu da öncelikle Daum’un görevi. 
     



 SPOR 



























</TEXT>
</DOC>
