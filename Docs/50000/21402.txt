<DOC>
<DOCNO> 21402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/son/sonspo13.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
TSYD'den Diyarbakırspor'a kınama 
</HEADLINE>
<TEXT>

     Türkiye Spor Yazarları Derneği TSYD , hafta sonunda İkinci Futbol Ligi Yükselme Grubu'nda yapılan Diyarbakırspor-Altay karşılaşmasında görevli basın mensupları ile Altaylı futbolcu ve yöneticilerinin maruz kaldıkları davranışları kınadı. 
     TSYD Yönetim Kurulu imzasıyla yapılan açıklamada, Diyarbakırspor'un mücadelesinin bugüne kadar Türk spor basınında çok büyük ilgi gördüğü ve bu durumdayken, Diyarbakırspor adına hareket ettiklerini gizlemeyen bazı güçlerin, medyaya karşı tavır almasına anlam verilemediği belirtilerek, şu görüşlere yer verildi 
     ''Müsabaka öncesi ve sonrasında kamu düzeni, can güvenliği açısından hepimizi endişeye sevk edecek olaylar yaşanmıştır. Gazetecilerin çalışma özgürlüğü kısıtlanmış, foto muhabirleri odaya kilitlenmiş ve sahada görev yapanlar tartaklanmıştır. Düzeni sağlamakla görevli güçler ise bu olaylara seyirci kalmayı tercih etmiştir. Öte yandan, bu çağdışı ortamın oluşmasına, stadı kiralayan Diyarbakırspor Başkanı ve yönetiminin de katkıda bulundukları üzüntüyle gözlenmiştir.'' 
     
     'Yargıya gidebilir' 
     Açıklamada ayrıca, yaşanan olayların sorumlularının bulunup, haklarında soruşturma yapılması ve kamuoyunun tatmin edici biçimde bilgilendirilmesi de talep edilerek, ''Bundan önce başka kentlerde ve statlarda yaşanıp örneklendiği gibi, Diyarbakır'da doruğa çıkan olaylara seyirci kalındığı, gerekli soruşturma yapılmadığı ve sonuçları kamuoyuna açıklanmadığı taktirde, TSYD YÖnetim Kurulu, Türk spor gazetecileri adına yargı yoluna başvuracak, durumu ilgili kuruluşlara da duyurmak zorunda kalacaktır. TSYD Yönetim Kurulu, ilgili bakanların ve Diyarbakır'daki kamu görevlilerinin, Türkiye Cumhuriyeti'nin bir hukuk devleti olduğunu kanıtlayacak sorumlu bir tavır göstermelerini beklemektedir'' denildi. 






</TEXT>
</DOC>
