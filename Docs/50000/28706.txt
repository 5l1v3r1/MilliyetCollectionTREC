<DOC>
<DOCNO> 28706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/son/sondun17.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum Basını, Cem-Papandreu buluşmasından hoşlanmadı 
</HEADLINE>
<TEXT>

     Kıbrıs Rum basını, Dışişleri Bakanı İsmail Cem ile Yunanistan Dışişleri Bakanı Yorgo Papandreu arasında Sisam Adası ve Kuşadası'ndaki buluşmada, Kıbrıs konusuna değinilmemesine ve genel olarak Papandreu'nun sergilediği tutuma sert eleştiriler yöneltti. 
     Simerini gazetesi, ''Uşaklık Zeybek Oyunları'' başlıklı manşet haberinde, ''Yunanistan Dışişleri Bakanı Yorgo Papandreu'nun, Ege ve Kıbrıs gibi büyük ulusal sorunları tamamen gözardı ederek, hafta sonu Sisam Adası ve Türk kenti Kuşadası'nda Türk meslektaşı İsmail Cem ile zeybek oyunları oynayarak düşüp kalktığını'' yazdı. 
     ''Yorgo Papandreu'nun, babasının anısı için oynadığını söylediği oyuna, Cem elleri ile tempo tuttu ve Papandreu'ya çiçekler attı'' ifadelerini kulanan gazete, şöyle devam etti 
     ''Yorgo Papandreu'nun heyecanlanma heyezanları, Türklerin Kıbrıs'ta giderek daha sert oldukları ve Kıbrıs ın Avurpa Birliği'ne katılması durumuyla ilgili açıkça tehditler savurdukları bir dönemde yer alıyor.'' 
     Papandreu'nun davranışının, siyasi çevrelerce ''uşaklık zeybeği'' olarak nitelendiğini savunan gazete, ''Bunlara göre, siyasi çevrelere göre Papandreu bu davranışıyla ulusal şerefimizi rezil ederek ölçüyü tamamen kaçırdı. Aynı çevreler, bir ülkenin kendi topraklarını işgal edenlerle kardeş ilan edilmesi örneğinin dünyada bulunmadığını vurguladı. Ayrıca, konu hakkında tam yetkili bakanın ısrarla ve yoğun şekilde adalet talep edeceğine, zeybek oyunları oynadığına ve Türklerin ona çiçekler yağdırdığına işaret etti.'' 
     Fileleftheros gazetesi de iki bakanın ortaklaşa düzenledikleri basın toplantısında dile getirdikleri görüşlere yer vererek, ''Krizlerden Kaçınılması İçin İletişim Hattı'' ifadesini kullandı. 
     Tharos gazetesi ise haberi, ''Kıbrıs Sorunu Rafta, Yorgocuk ve Cem, Kıbrıs Sorununu Sorunlu Kabul Ediyor ve Dün Kuşadası'nda Konuyu Görüşmediler'' başlığı altında manşetten verdi. 
     Gazete, iki bakanın Sisam ve Kuşadası'ndaki görüşmelerinde Kıbrıs konusuna hiç değinmediklerini, bundan da Kıbrıs'ı rafa koymakta oldukları anlamının çıktığını yazdı. 
     Politis gazetesi, haberi, ''Güvenlik, Ekmek, Hayat, Zeybek Oyunu, Kırmızı Telefon Hattı, Ancak Kıbrıs Konusunda Tek Bir Kelime Bile Yok'' başlığıyla verdi. 
     Alithia gazetesi de, konuyla ilgili haberini, ''Papandreu ile Cem Arasında Kırmızı Telefon, Çohacopulos ve Çakmakoğlu Tarafından BenzeriYaklaşım Deneniyor'' başlığıyla duyurdu. 






</TEXT>
</DOC>
