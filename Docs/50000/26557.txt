<DOC>
<DOCNO> 26557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/siyaset/siy04.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısmi veto geliyor 
</HEADLINE>
<TEXT>

     ANKARA Milliyet 

     Partilerarası Uzlaşma Komisyonu, Anayasa’nın 32 maddesinin değiştirilmesi konusunda uzlaşma sağladı. 
     Komisyon dünkü toplantıda, 51 maddelik "Anayasa Değişikliği Teklifi" üzerindeki çalışmalarını tamamladı. Anayasa’nın "Suç ve Cezalara İlişkin Esaslar" başlıklı 38. maddesine idam cezalarının "savaş ve yakın savaş durumları ve terör suçları dışında kaldırılması" benimsendi. 
     
     Dil yasağı kalktı 
     Anayasa’nın 26. maddesinden "Düşüncelerin açıklanması ve yayılmasında kanunla yasaklanmış olan herhangi bir dil kullanılamaz" fıkrası çıkarıldı. Komisyonda, yakalanan kişilerin hakim önüne çıkarılması süreleri düzenlenirken, toplu suçlardaki 4 günlük gözaltı süresi 7 güne çıkartıldı. 
     "Konut dokunulmazlığı" konusundaki 21. maddeye konuta girme, arama yapma ve eşyaya el koymada yazılı emir şartı eklendi. 
     "Ailenin korunması" ile ilgili 41. maddenin kadın -erkek eşitliğini sağlayacak şekilde değiştirilmesi kabul edildi. 
     "Kanunların Cumhurbaşkanı’nca yayınlanması" başlıklı 87. maddesinde, Cumhurbaşkanı’na gerekçesini belirtmesi koşuluyla yasaları "kısmi veto etme yetkisinin" tanınması benimsendi. 
     Anayasa’nın MGK ile ilgili 118. maddesi üzerinde yapılacak değişiklik liderlere bırakıldı. 



 SİYASET 













</TEXT>
</DOC>
