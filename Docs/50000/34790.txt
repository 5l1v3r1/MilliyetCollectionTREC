<DOC>
<DOCNO> 34790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/son/sontur09.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı'nın doktoru "Zehirlenme değil bağırsak tıkanıklığı" 
</HEADLINE>
<TEXT>

     Amerikan Hastanesi'nde ''bağırsak tıkanması'' teşhisiyle tedavi altında bulunan işadamı Sakıp Sabancı'nın sağlık durumunun iyi olduğu ve birkaç gün içerisinde taburcu edileceği bildirildi. 
     Hastanenin Genel Cerrahi Uzmanı Prof. Dr. Aydın Alper, düzenlediği basın toplantısında, Sabancı'nın, 29 Temmuz Pazar gecesi çeşitli şikayetlerle hastanelerine başvurduğunu söyledi. 
     ''Bir düğünde yediği ıstakoz nedeniyle zehirlendiği'' ileri sürülen işadamı Sabancı'da böyle bir bulguya rastlamadıklarını anlatan Prof. Dr. Alper, Sabancı'nın daha önce safra kesesi problemi nedeniyle ameliyat olduğunu hatırlattı. Prof. Dr. Alper, ''Sayın Sabancı, daha önce geçirmiş olduğu karın ameliyatının oluşturduğu yapışıklıklar nedeniyle oluşan bağırsak tıkanıklığı sonucu hastanemize başvurmuştur'' dedi. 
     Sabancı'nın yapılan tıbbi tedaviye iyi yanıt verdiğini ve cerrahi müdahaleye gerek duyulmadığını ifade eden Prof. Dr. Alper, işadamının çok kısa bir süre sonra normal yaşantısına devam edeceğini kaydetti. Sakıp Sabancı'nın moralinin çok iyi olduğunu da belirten Prof. Dr.Alper, birkaç gün içerisinde hastayı taburcu edeceklerini sözlerine ekledi. 
     Bu arada, Sakıp Sabancı'nın yanında sürekli olarak eşi Türkan Sabancı'nın bulunduğu ve sınırlı sayıda ziyaretçi kabul edildiği bildirildi. 
     
     






</TEXT>
</DOC>
