<DOC>
<DOCNO> 14722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/yasam/yas11.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'10 saat boyunca ölümü hissettim' 
</HEADLINE>
<TEXT>

Amcasıyla balığa çıkmışlardı. Sandalları alabora oldu, amcası kayboldu, kendiyse 10 saat sonra kurtarıldı. Nevzat Belen dehşet dakikalarını anlattı.. 
     Hatay'ın İskenderun ilçesinde, balık avlamak için amcasıyla açıldığı denizde, lodosa kapılınca devrilen sandalda 10 saat boyunca ölüm - kalım savaşı veren Nevzat Belen 39 macera filmlerine konu olabilecek bir mucizeyle kurtuldu. İSDEMİR'de işçi olarak çalışan Belen, denizdeki dehşet saatlerini dakika dakika anlattı 
     
     'Ümidim tükenmişti' 
     "Sahilden 6 mil kadar açılmıştık ki, lodos başladı, sandal alabora oldu. Ters dönen sandala sıkı sıkıya tutunduk. Amcam benden daha soğukkanlıydı. 'Sen sandalı bırakma, ben sahile kadar yüzüp sana yardım getireceğim' dedi. 10 dakika sonra amcamın 'İmdat' çığlıklarını duydum. Bir süre sonra sandala tutunamaz hale geldim. Ölümü hissediyordum. Suya gömülmemek için çapanın ipini çekerek elimi sandala bağladım. Aradan 2, 3 saat geçmişti ve ben her dalgada bir bardak kadar su yutuyordum. Midem bulanıyor ve başım dönüyordu. Hava kararmış, ümidim tükenmeye başlamıştı. 1 yaşındaki oğlum, 2 kızım, eşim, annem ve babam sürekli gözümün önünden geçiyordu. 
     
     Ve hayata dönüş 
     Dalgalarla boğuşmasının üzerinden yaklaşık 10 saat geçtikten sonra karanlıkta bir feribot sesi duyduğunu anlatan Belen, şöyle devam etti 
     "Kurtarılacağım umudu ile gücüm yettiğince 'imdat' diye bağırdım. Feribot bana yakın olmasına rağmen karanlıkta beni fark etmedi ve rotasını aksi yöne çevirdi. Tam bu sırada bir mucize oldu ve feribot motorunun görültüsü kesildi. Meğer o sırada feribotun motoru arızalanmış. Tekrar 'kurtarın beni' diye bağırmaya başladım ve nihayet beni gördüler. Feribotta müthiş bir bulantı çöktü ve kusmaya başladım. Hastanede yaşadıklarımın etkisiyle konuşamıyordum. Serum bağladılar. Şimdi rüyada gibiyim ve yaşadığıma inanamıyorum." 
     
     Doktor amcadan umut kesildi 
     "Amcam bulunmadığı için kurtulduğuma sevinemiyorum" diyen Nevzat Belen, "Biz onunla, kardeş, arkadaş, babaoğul gibiydik" diye konuştu. İSDEMİR Sağlık Hizmetleri Genel Müdürü Mustafa Belen'i arama çalışmaları devam ediyor. Güvenlik, jandarma ve balıkçıların katıldığı aramada, 5 dalgıç da suyun derinliklerine kadar iniyor. Arama çalışmalarının 4'üncü gününde hayatından umut kesilen Mustafa Belen'e ulaşılamıyor. 
     


 YAŞAM 


























</TEXT>
</DOC>
