<DOC>
<DOCNO> 21849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/guncel/gun02.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bizi kimse aramadı 
</HEADLINE>
<TEXT>

Acı haber için bir doktor, bir subay uygulaması aksadı. Aileler 'Vatan sağolsun, biz acı haberi televizyondan aldık' dediler 
     GÜNTAN MAVİGÖZLÜ İstanbul -ŞAH İSMAİL GEZİCİ DHA 

     Şehit askerlerin ailelerine, hekim ve subayların da bulunduğu bir heyetle bildirimde bulunulması uygulaması, dünkü kazanın ardından yer yer aksadı. Bazı aileler, çocuklarının şehit olduklarını kendi çabalarıyla öğrenmek zorunda kalmaktan yakındılar. Askerliğini yaptığı Diyarbakır'da tezkeresini alır almaz aradığı babasına "Baba komutanlarla geliyoruz. Uçak gecikmeli kalkacak, Merak etmeyin" dedi er Mutlu Kaymakçı. Sonra ölüm haberi geldi. 
     
Biz sizi ararız’ dediler      Baba Sefer Kaymakçı, kazadan sonra kendilerini ne Başbakan'ın, ne Cumhurbaşkanı'nın, ne de başka bir yetkilininin aradığına dikkat çekiyor, sitem ediyor. Olayı duyar duymaz aradığı Mutlu'nun birliğinden telefona çıkan bir kişinin "Biz sizi arayacağız" diyerek konuşmayı kestiğini belirten Sefer Kaymakçı, "Bir süre sonra da birlik komutanı arayarak oğlumun uçakta olduğunu doğruladı, başsağlığı diledi" diyor. Çavuş İsa Türkmen'in İzmir'deki babası Ahmet Türkmen de, oğlunun şehit düştüğünü, birliğine telefon açarak öğrenebildiğini anlatıyor. 
     
Eşinden sonra oğlu      Şehit Hava Astsubay Kıdemli Üstçavuş Ebubekir Çakıcı'nın 30 Elazığ'da yaşayan annesi Güler Çakıcı da, acı haberi televizyondan duyduğunu söylüyor. Gözyaşları içinde "Vatan sağolsun" diyen ve bir süre önce de eşini kaybeden anne Çakıcı, bir yetim bırakan oğlu için hiçbir askeri yetkilinin kendisini aramadığını belirtiyor. 
     
32 ölü Bir uçak da İran'da düştü      İran Ulaştırma Bakanı Rahman Dadman ve altı milletvekilinin de aralarında bulunduğu 29 yolcu taşıyan uçak, başkent Tahran'dan Sari kentine giderken düştü. Uçakta bulunanların tamamı öldü. Yetkililer, Dadman ve beraberindeki heyetin, havaalanı açılışı için Sari'nin 130 kilometre doğusundaki Gorgan'a gitmekte olduğunu söyledi. IRNA'nın haberine göre pilot, acil iniş yapabileceğini söyledikten kısa süre sonra düştü. 
     



 GÜNCEL 




















</TEXT>
</DOC>
