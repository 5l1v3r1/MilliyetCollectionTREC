<DOC>
<DOCNO> 23220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/son/sontur14.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatağan Termik santralı devre dışı bırakıldı 
</HEADLINE>
<TEXT>

     Yatağan Termik Santrali'nde enerji üretimine devam edilen 2 ünite, ilçede kükürt dioksit oranının normal değerleri aşması üzerine devre dışı bırakıldı. 
     Santralde baca gazlarının oluşturduğu kirlilik oranı, sabah saatlerinde 3000 metreküp mikrogram seviyesine çıktı. Yaşanan inversiyon olayı nedeniyle, Muğla Valiliği'nin tebliği doğrultusunda, Yatağan Kaymakamlığı tarafından enerji üretiminin yapıldığı 2 ünite, devre dışı bırakıldı. 
     Belediye hoparlörlerinden yapılan yayınlarda vatandaşlar uyarılarak, zorunlu olmadıkça sokağa çıkılmaması istendi. Yapılan duyuruda, özellikle yaşlıların ve çocukların sokağa kesinlikle çıkmamaları gerektiğine dikkat çekildi. 
     Yatağan Termik Santrali'nin baca gazlarının oluşturduğu hava kirliliğinin önlenmesi amacıyla 3'üncü üniteye ait arıtma tesisi 24 Nisan, 2'inci üniteye ait arıtma tesisi de 15 Mayıs'da devreye sokulmuştu. Hafta başında her 2 arıtma tesisinde bazı sorunların yaşanması üzerine, santralin her 2 ünitesinde arıtmasız olarak üretime devam ediliyordu. Santralin birinci ünitesinde ise, bakım çalışmasından dolayı enerji üretimine ara verilmişti. Muğla Valiliği'nin çıkardığı ve Yatağan'ın özel koruma bölgesi ilan edilişi ile ilgili tebliğine göre, santralin arıtma tesisleri tam olarak devreye girinceye kadar, Yatağan ve çevresinde kirlilik oranı 500 mikrogramın üzerine çıkması durumunda, ünitelerde önce güç düşürmeye gidiliyor, meteorolojik veriler doğrultusunda kirlilik artış eğilimi gösterince, santral tamamen devre dışı bırakılıyor. 







</TEXT>
</DOC>
