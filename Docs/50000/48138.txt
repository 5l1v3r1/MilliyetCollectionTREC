<DOC>
<DOCNO> 48138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/spor/ygokberk.html </URL>
<DATE> 2001/10/22/ </DATE>
<TIME>  </TIME>
<AUTHOR> BİLGİN GÖKBERK  </AUTHOR>
<HEADLINE>
Ah Sergen vah futbol 
</HEADLINE>
<TEXT>

     Galatasaray’da oyun kurucu ilk yarı Bülent Akın’dı desem maçı tek cümle ile anlatabilirdim. Hatta iki kelime daha ilave eder kritiği de bitirirdim. Anlayın işte Galatasaray’ı... Her top ona geliyordu. Gerçi o da her topa gidiyordu. Çok da koşuyor, üstelik iyi niyetliydi. Ama araları iyi değildi. Hani top Beşiktaşlılar’da iken daha rahattı Galatasaraylılar. Hani belki kaparız onlardan diye düşünüyorlardı. Ama Bülent’te iken tüm takım huzursuzdu, ne zaman kaptıracak diye... Topun ona yakıştığı tek an, 11. dakikada yerde yatarken elle tuttuğu andı. Ve 2001’in en aptalca sarı kartını gördüğü an. Bülent’ten, Kazım Kanat’ın kulağını çınlatarak Aly Faryd Camilo Mondragon’a geçmemiz lazım. 2 - 0 olan ilk yarıda Galatasaray’ın MVP’siydi. Düşünün ilk yarıdaki Galatasaray’ı. 21’de Baya bir metreden vururken kurtarışı olağanüstüydü. Ama 27’de Emre Aşık’tan yedi. Baya’dan bekliyordu, kurtardı. Ama Emre’den beklemiyordu, kurtaramadı. Emre de gerçek Galatasaraylı oldu. Hatta biraz da Beşiktaşlı. İlk devre Galatasaray’ın sağı yabancılara, solu yerlilere emanetti. Hoş, keşke onları da ortaya çekip kenarları Allah’a emanet etselerdi, daha kötü olamazdı. 
     Devre arasında kim çıkar bu Galatasaray’dan deseler, kim çıksa farketmez, Mondragon hariç tüm takım değişmeli derdim. Ama Lucescu böyle düşünmedi. Suat’ı Sergen yaptı. Takımı birkaç santim uzattı, birkaç kilo da şişmanlattı. Beşiktaş’a gelmeden birine bir cümle daha. Ama oynayan değil, oynamayan birine. Ayhan Akman’a. Yarısının gidip, geri kalan yarısının sakat olduğu bir Galatasaray’da oynayamıyorsan zaten hiç oynayamazsın bana göre. Bu Bülent Akın oynayıp sen otururken için sızlamıyor mu Ve ilk kırkbeş dakikadaki müthiş tempolu, müthiş keyifli ve müthiş istekli oynayan Beşiktaş’a gelecektim. 61’de 2 - 1 oldu. Gol, maçı bitirmedi, ama Beşiktaş’ın futbolunu bitirdi. Daha sonra da 2 - 2. 
     Bu maçtan iki sonuç çıkartabiliriz. Galatasaray oynamasa bile kaybetmiyor. Beşiktaş ise oynasa da kazanamıyor. Ama bunda da şaşılacak birşey yok. Maçı ilk devre 2 - 0 yapan da Beşiktaş’tı. Dörtlük beşlik skora ulaşabilecekken iki gol yiyip 2 - 2 yapan da yine Beşiktaş’tı. Bir Sergen bir maça bu kadar tesir etmemeli. Eğer ediyorsa zaten, sorun oynanan futbolda... 
     



 SPOR 





























</TEXT>
</DOC>
