<DOC>
<DOCNO> 23484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/27/spor/spo03.html </URL>
<DATE> 2001/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
MUHTEŞEM VEDA 4 - 0 
</HEADLINE>
<TEXT>

Hagi, Türkiye’deki spor yaşamını, klasına yakışan mükemmel futbolu ve enfes golleri, Galatasaray dört yıllık şampiyonluk serüvenini farklı skoru ile noktaladı 
     BİR umut vardı Galatasaray için... "Ya Fener yenilirse, biz de fark atarsak" diye... Evet fark attılar. Trabzonspor gibi bir takıma gol yağdırdılar. Ama Fenerbahçe, Samsun’da kazandığı için ikincilikte kaldılar. Ancak yarışı buraya kadar getirerek, Türkiye’ye büyük bir heyecan yaşattılar. Ve Hagi... Yine coştu, yine coşturdu. Son maçında attığı ve attırdığı gollerle bir kez daha gönüllere adını yazdırdı. 25. dakikada nefis bir şutla ilk golü attı. Hasan Şaş’a ikinci golü attırdı. Penaltı vuruşu kusursuzdu. Serkan’ın ağalara giden vuruşunda yine onun izi vardı. Bu yetmedi ama Hagi’nin vedası müthiş oldu. 
     
"Teşekkürler Türkiye"      GALATASARAY’da beş sezon önce ilk resmi müsabakasına Ali Sami Yen Stadı’nda Trabzonspor maçıyla çıkan Hagi, aynı şekilde de taraftarlara veda etti. Rumen yıldıza büyük sevgi gösterisinde bulunuldu. Hagi’nin duygulandığı gözlenirken, veda pankartları ve skorboardaki "We love you" yazısı dikkati çekti. Kapalı tribünde Romanya bayrağı da dalgalandı. Trabzon Kaptanı Orhan, şilt hediye etti. Hagi, "Süper bir beş yıl geçirdim. Hep birlikte büyük başarılar kazandık. Mutlu olmasaydım, bu kadar başarılı olamazdım. Taraftarlara ve Türk halkına teşekkür ediyorum" dedi. 
     
Forma Johnson’a      UEFA Başkanı Bernard Johnson, Hagi’den yöneticiler aracılığla imzalı formasını istedi. Rumen yıldız, son formasını UEFA’nın patronuna anı olarak hediye edecek. 
     
Üzücü olaylar      FLORYA’ya giden Galatasaraylı futbolcuların otobüsünü gören Fenerbahçeli taraftarlar, sataşmalarda bulundular. Oyuncular, el - kol hareketi yapan taraftarlara pet şişe attı. Galatasaray’ı Florya’da coşkulu bir kalabalık karşıladı. 
     
Gençlerden tur      MAÇTAN önce Süper Gençler Türkiye Şampiyonu olan Galatasaray Genç Takımı, kupayla şampiyonluk turu attı. Ümitler Ligi’nde de Galatasaray, Trabzon’u 7 - 2 mağlup etti. Ümit Takım, 31 Mayıs - 5 Haziran’da Hollanda’daki 25. Yıl Gençler Turnuvası’na katılacak. 
     
Kader toplantısı      BAŞKAN Faruk Süren ve yöneticiler, bugün Lucescu ile masaya oturacak, yeni sezonla ilgili karar verecek. Lucescu, "Fenerbahçe’yi ve Mustafa Denizli’yi kutlamak istiyorum. Uzun bir yarış oldu. İnanıyorum ki iki takım da Şampiyonlar Ligi ön elemesini geçecektir. Bu sezon benim açımdan birçok sorun vardı. İşimi yapmaya çalıştım. Zor olan bundan sonrası" dedi. 
     
Konfeti oyunu      GALATASARAYLI taraftarlar, ikinci yarıya başlarken, devre arasında dağıtılan 25 bin konfetiyi sahaya yağdırdılar. Konfeti atılması için stat hopörlerinden anons yapılması dikkati çekti. Bu nedenle maç, Fenerbahçe karşılaşmasından 8 dakika geç başladı. Oyun başladığında yeniden konfeti atılması hakem Ali Aydın’ı sinirlendirdi. Hakemin maçı erteleyebileceği tehlikesi üzerine, bu kez anonsla taraftarlar uyarıldı. 
     
Terim de izledi      MİLAN’la görüşen Fatih Terim, bir yıl sonra yeniden Ali Sami Yen’e geldi. Terim’in, Galatasaraylı yöneticilerle bir araya gelmemesi dikkat çekti. Karşılaşmayı Tugay da eşiyle izledi. 
     
Emre son kez      INTER’e transfer olan Emre, son maçını oynadı. Bu futbolcu tribünlerden büyük alkış alırken, birlikte İtalya’ya gidecek olan ve cezası nedeniyle dün forma giyemeyen Okan’a da tezahürat yapıldı. 
     



 SPOR 





























</TEXT>
</DOC>
