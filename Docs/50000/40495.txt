<DOC>
<DOCNO> 40495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/son/sontur18.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis, 17 Eylül'de olağanüstü toplantıya çağırılıyor 
</HEADLINE>
<TEXT>

     Koalisyon ortağı partilerin genel başkanları, Anayasa değişiklikleriyle ilgili olarak, 17 Eylül 2001 tarihinden itibaren TBMM'nin olağanüstü toplantıya çağrılması için TBMM Başkanı nezdinde gerekli girişimde bulunmayı kararlaştırdı. 
     TBMM Partilerarası Uzlaşma Komisyonu'nun değişiklik metni, iktidar partilerine mensup milletvekillerinin imzasına açıldı. 
     Koalisyon ortağı partilerin genel başkanlarının Başbakanlık Merkez Binası'nda 1 saat 20 dakika süren toplantısı sona erdi. 
     Liderlerin yanı sıra Devlet Bakanı ve Başbakan Yardımcısı Hüsamettin Özkan'ın da katıldığı toplantıya ilişkin ortak yazılı bir açıklama yapıldı. 
     Toplantıda, son gelişmelerin değerlendirildiği belirtilen açıklamada, ''Koalisyon hükümetimiz, çalışmalarını uyum içinde sürdürmektedir. Bu konuda bazı basın organlarında yer alan aksine yayınlar, gerçeği yansıtmamaktadır'' denildi. 
     Ekonominin içinde bulunduğu geçiş döneminde medyanın bu konuda daha duyarlı davranma sorumluluğu olduğuna işaret edilen açıklamada, şunlar kaydedildi 
     ''Aynı zamanda koalisyon liderleri olarak, Anayasa değişiklikleri konusunu görüştük. Anayasa değişiklikleriyle ilgili olarak, 17 Eylül 2001 gününden itibaren TBMM'nin olağanüstü toplantıya çağrılması için Sayın TBMM Başkanı nezdinde gerekli girişimde bulunmayı kararlaştırdık. TBMM Partilerarası Uzlaşma Komisyonu'nun değişiklik metni, iktidar partilerine mensup milletvekillerinin imzasına açılmıştır. Muhalefet partilerinin milletvekillerinin de bu metne imza vermelerini diliyoruz.'' 
     







</TEXT>
</DOC>
