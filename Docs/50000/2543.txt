<DOC>
<DOCNO> 2543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/spor/spo03.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bülent ve Hasan tehlikede 
</HEADLINE>
<TEXT>

Maspalomas Turnuvası’nda gördükleri kartlar yüzünden ceza almaları gündemde 
     CEMAL ERSEN 

     Hakem rapor etti 
     GALATASARAYLI Bülent ve Hasan Şaş’a ceza tehlikesi doğdu. Geçen hafta Kanarya Adaları’ndaki Maspalomas Turnuvası’nın final maçında kırmızı kart görerek oyundan atılan Sarı - Kırmızılı futbolcuların hakem Emilio Garcia Fulido tarafından rapor edildiği öğrenildi. 
     
     İki maç olabilir 
     BAYER Leverkusen takımında kırmızı kart gören Kovac ve Neuville ile birlikte centilmenlik dışı davranışları hakem Fulido’nun raporunda yer alan Bülent ve Hasan Şaş’ı UEFA’nın da bildirmesi halinde Futbol Federasyonu cezalandırabilecek. Bülent ve Hasan, ikişer maç ceza alabilecek. 
     
     Örnek Sinan Yeşil 
     SEZON başında Bursaspor’un Almanya’da KSV Hessen Kassel ile oynadığı hazırlık maçında karmızı kart görerek oyundan atılan Sinan Yeşil’in 2 maçla cezalandırıldığını hatırlatan federasyon yetkilileri aynı uygulamanın Bülent ve Hasan Şaş için de geçerli olabileceğini belirtti. 
     
     Ligde oynamamıştı 
     BİLİNDİĞİ gibi, Bursasporlu futbolcunun centilmenlik dışı davranışları rapor edilmiş, UEFA’ya iletilen raporun Türkiye Futbol Federasyonu’na gönderilmesinden sonra Sinan Yeşil’e iki maç ceza verilmişti. Bu futbolcu takımının ligdeki iki maçında forma giyememişti. 
     
Jardel’den aynı nakarat      MEHMET ÇİFTÇİ 

     GALATASARAY’ın Brezilyalı golcüsü Jardel, Portekiz’de yayınlanan A Bola gazetesine verdiği demeçte transferinde henüz son noktanın konulmadığını söyledi. Jardel, Benfica Kulübü’ne bir kez daha çağrıda bulunarak verdikleri sözü yerine getirmelerini istedi. Jardel, Benfica’nın işi resmiyete döktüğü an Galatasaray’dan zorluk çıkarmayacaklarına dair söz aldığını da belirtti. 
     JARDEL, menajerinin Benfica Başkanı Villarinha ile görüşmek için randevu aldığını ve transferinin bu ay içinde çözüme kavuşacağını söyledi. Ayrıca Jardel, Record gazetesinde yayınlanan haftalık köşesinde transferiyle ilgili haberlerin kendisini çok yorduğunu açıkladı. Jardel, ancak sorunun bu ay içinde çözüme kavuşturulacak oluşunun kendisini rahatlatacağını da ifade etti. 
     
ŞOK RAPOR      "Galatasaraylı futbolcular gruplara bölündüler" 
     ERHAN TELLİ 

     Yönetime bildirildi 
     GALATASARAY’ın Kanarya Adaları’ndaki kampında yaşanan olaylar yönetimi harekete geçirirken, Menajer Cüneyt Tanman ile Teknik Direktör Lucescu’nun hazırladığı rapor şok etkisi yarattı. Rapora göre takımda gruplaşmalar oluştuğu, sorunların da bundan doğduğu belirtildi, hemen önlem alınması gerektiği ifade edildi. 
     
     Soruşturma açıldı 
     KANARYA Adaları’ndaki kampta gençler, Rumenler ve Brezilyalılar tamamen birbirlerinden koptular. Yöneticiler, geçen yıllarda oyunncuların her hafta evli bir arkadaşlarında birlikte yemek yediklerini, bekarların sürekli birlikte hareket ettiklerini bildirerek, gruplaşmanın önüne geçmek için soruşturma açtılar. 
     
     Tanman’a tam yetki 
     TERİM’in gitmesiyle Fulya Terim önderliğinde yapılan eşlerle toplantıların sona ermesinin de gruplaşmaya neden olduğu ifade edildi. Taffarel’in eski neşesinden uzak oluşu, Hagi ve Popescu’nun kendilerini takımdan tamamen soyutlamaları sorunları büyüttü. Yönetim, Cüneyt Tanman’a eski ortamın yakalanması için tam yetki verdi. 
     
Kamptan sonra imza      GALATASARAY’da Okan ve Emre ile Antalya’da yapılacak kamptan sonra sözleşme imzalanacak. Daha önce bu iki futbolcu ile prensipte anlaşan yöneticiler önümüzdeki hafta başında bu kez biraraya gelerek transferde noktayı koyacaklar. Okan ve Emre ile ilk görüşmeyi İkinci Başkan Mehmet Cansun yapmıştı. 
     


 SPOR 

































</TEXT>
</DOC>
