<DOC>
<DOCNO> 41786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/son/soneko20.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'deki terör 'Global ekonomiyi' vuracak... 
</HEADLINE>
<TEXT>

     ABD'de gerçekleşen terörist saldırıların, bütün dünyada ekonomik gerilemeye yol açabileceği belirtildi. 
     Washington'daki ekonomik çevrelere göre, dünya kapitalizminin ikonu konumundaki Dünya Ticaret Merkezi'nin, terörist saldırı sonucu yerle bir edilmesi, Wall Street'i toz, duman altında bıraktığı gibi, global gerilemenin de tetiğini çekti. 
     Global anlamda borsalar düşerken ve petrol fiyatları da bu durumdan payını alırken, New York ve Washington'daki saldırıların ardından ekonomistler, global gerilemenin kesin olduğunu belirtiyorlar. 
     Ekonomistlere göre, bu saldırıların ardından, geçmişte kriz durumlarında olduğu gibi, endişeli yatırımcılar altına ve diğer ekonomik değişim unsurlarına yönelebilir. Bu durumun da ABD'nin ekonomik anlamda kendine güveni ciddi şekilde düşebileceği belirtiliyor. 
     ABD, daima yatırımcılar için trilyonlarca dolarlık yatırımın neredeyse düşünülmeden yapıldığı güvenli bir liman olmuştu. ABD'ye yapılan yatırımların getirisinin, Avrupa veya başka yerlerden çok daha fazla olduğu düşünülüyordu. 
     Ancak Dünya Ticaret Merkezi'nin ikiz kulelerini yerle bir eden ve Amerikan Savunma Bakanlığı Pentagon'u alevler içinde bırakan terörist saldırıların, zaten bir süredir gerileme sürecinde olan Amerikan ekonomisine olan güven üzerinde felaket etkisi yapacağından endişe ediliyor. 
     Saldırıların ardından, bugün ve yarın ABD'de borsalar kapatıldı. Amerikan piyasaları, bütün global para akışının neredeyse üçte ikisini çekiyor. Amerikan piyasalarının, bu trajediye nasıl tepki vereceği de henüz bilinmiyor. 






</TEXT>
</DOC>
