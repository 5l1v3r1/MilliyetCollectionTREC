<DOC>
<DOCNO> 23354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/son/sondun13.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Aliyev-Koçaryan doruğu ertelendi 
</HEADLINE>
<TEXT>

     Azerbaycan ve Ermenistan liderleri Haydar Aliyev ile Robert Koçaryan arasında 15 Haziran'da Cenevre'de yapılması öngörülen görüşme ertelendi. 
     Ermenistan Dışişleri Bakanlığı sözcüsü Dzunik Agadcanyan, AFP'ye verdiği demeçte, Yukarı Karabağ konusunda yapılması öngörülen doruğun belirsiz bir tarihe ertelendiğini söyledi. 
     Doruğun, Minsk Grubu eşbaşkanları Rusya, ABD ve Fransa'nın tavsiyesi üzerine ertelendiğini kaydeden sözcü, Minsk Grubu heyetinin bölgeyi yeni ziyaret ettiğini, heyet üyelerinin ziyaret sırasında yaptıkları açıklamalarda, ''ne Azeri, ne de Ermeni toplumlarının uzlaşmaya hazır olmadıklarını, aceleci olmanın da barışçı çözüme katkı sağlamayacağını'' söylediklerini anlattı. Sözcü, doruğun süresiz ertelenmesinin, ''görüşme sürecinin de durması anlamına gelmeyeceğini'' belirtti. Doruğun ertelenmesi konusunda henüz Azeri tarafından açıklama gelmedi. 







</TEXT>
</DOC>
