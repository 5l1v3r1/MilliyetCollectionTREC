<DOC>
<DOCNO> 7406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/16/son/soneko08.html </URL>
<DATE> 2001/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İntel, Türkiye PC pazarında yüzde 20 büyümeyi hedefliyor 
</HEADLINE>
<TEXT>

     Intel'in Doğu Avrupa, Ortadoğu ve Afrika Bölge Müdürü Juergen Thiel, 2001 yılında Türkiye PC pazarında yüzde 20 oranında büyüme öngördüklerini söyledi. 
     Thiel, Intel Türkiye Ofisi'nde düzenlediği basın toplantısında, Türkiye'nin global ekonomide daha etkin bir rol alabilmesi için internet altyapı yatırımlarına hız vermesi gerektiğini belirtti. 
     Intel'in bu alandaki girişimleri doğru adımlarla yönlendirme konusunda gönüllü ve arzulu olduğunu ifade eden Thiel, şunları kaydetti 
     'Türkiye'de her geçen gün artan sayıda kurum ve kuruluş, internete ve e-iş ortamına Intel mimarisi üzerinde açılıyor. Bu gelişme Türkiye'nin e-iş potansiyeli açısından barındırdığı zenginliği gösteriyor. Yeditepe Üniversitesi, Galatasaray Üniversitesi ve Selçuk Üniversitesi gibi kurumlar Intel'in internet altyapısı ve e-iş alanındaki uzmanlıklarına güveniyor. Türkiye'de böylesine saygın kurumların internet altyapısına yönelik ciddi yaklaşımları, bu alanda sağlıklı bir büyümeye işaret ediyor.'' Thiel, Türk PC üreticilerinin Pentium 4 işlemcili sistemler için verdikleri desteğin, sektörde büyümeye olan inancın en somut kanıt olduğunu söyledi. 
     Intel'in Türkiye'deki işinin neredeyse yüzde yüzünü internet üzerinden gerçekleştirdiğini belirten Thiel, gerçek bir e-iş operasyonu olarak, tüm dünyada olduğu gibi Türkiye'de de şirket olarak en iyi örneği oluşturmayı ilke edindiklerini kaydetti. 
     Juergen Thiel, ''Intel bugün itibariyle yıllık 23.8 milyar dolarlık on-line gelirleriyle dünyanın en büyük e-iş operasyonunu gerçekleştiriyor ve tüm müşterilerini, işlerini internet ortamına taşımaları konusunda cesaretlendiriyor'' dedi. Intel'in 2000 yılında yüzde 15'lik büyümeyle 33.7 milyar dolar gelir elde ettiğini, net karın ise yüzde 49'luk büyümeyle 12.1 milyar dolara çıktığını anlatan Thiel, ''Bu finansman gücü internet ekonomisinin etkin kullanımıyla daha da arttı. Intel'in stratejisini global internet ekonomisini desteklemek olarak özetleyebiliriz'' diye konuştu. Thiel konuşmasında, Intel'in Pentium 4 ile ''Merkezi PC Çağı''nı başlattığını hatırlattı. 




</TEXT>
</DOC>
