<DOC>
<DOCNO> 24720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/son/sontur18.html </URL>
<DATE> 2001/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuk güzellik yarışmasında olay çıktı... 
</HEADLINE>
<TEXT>

     İzmir'de bir otelde düzenlenen Çocuk Güzeli Yarışması'nda olay çıktı. Yarışmanın ''Bahçede güneş altında yapılmasını ve kendilerinden 1 milyon lira yardım parasını toplanmasını'' protesto eden velilerin polise başvurması sonucu, 3 kişi gözaltına alındı. 
     Alınan bilgiye göre, bir organizatör firma, bir otelde, ''2001 Çocuk Güzeli Yarışması'' düzenledi. Yarışmaya katılan yaklaşık 800 çocuğun aileleri 10'ar milyon lira ödediler ayrıca kendilerinden ''lösemili çocuklar'' adına 1'er milyon lira yardım toplandı. 
     Yaş gruplarına göre düzenlenen yarışma öncesinde, veliler, organizasyonun bahçede yapılmasını, çocukların güneş altında saatlerce kalmasını, firma tarafından sponsor olduğu duyurulan Balçova Belediyesi'nin organizasyonda yer almamasını protesto ederek, firma yetkilileriyle tartışmaya başladılar. 
     Kendilerinden girişte de, ''lösemili çocuklar'' adına 1'er milyon lira para toplandığını iddia eden 40 kadar veli, tartışmanın ardından Narlıdere İlçe Emniyet Müdürlüğü'ne bağlı Şehit Ayhan Tanrıverdi Karakolu'na topluca giderek ''kandırıldıkları ve dolandırıldıkları'' iddiasıyla şikayetçi oldular. 
     Polis, organizatör firmanın sahibi Emel Eryılmaz, firma yetkilileri Vedat Memiş ve Emel Çağlayan'ı gözaltına alarak soruşturma başlattı. 
     Emniyet yetkilileri, gözaltındakiler hakkında ''dolandırıcılık'' ve ''izinsiz yardım toplamak'' suçlamasıyla yasal işlem yapılacağını belirttiler. 
     







</TEXT>
</DOC>
