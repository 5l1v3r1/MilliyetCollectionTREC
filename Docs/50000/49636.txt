<DOC>
<DOCNO> 49636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/son/sonspo03.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını Fatih Terim'e ayıp ediyor... 
</HEADLINE>
<TEXT>

     İtalya basını, 55 maç sonra San Siro Stadı'nda gol atamayan AC Milan'ı eleştiri bombardımanına tuttu. 
     La Gazetta Dello Sport gazetesi, geçen hafta Inter karşısında aldığı 4-2'lik galibiyeti kastederek, ''Derbinin Milan'ı kayboldu'' başlığı altında verdiği haberde, Bologna'nın Serginho ve Contra'yı çok iyi durduğunu, savunmada iyi kapandığı belirtti. 
     Gazete, haftanın köşesinde Fatih Terim'i, en kötü teknik direktörler listesinde birinci sıraya oturtarak, derbiden sonra oynanılan futbolun hayal kırıklığı yarattığını yazdı. 
     Corriera Della Sport, ''San Siro'da Terim'in Milan'ı durduruluyor'' başlığı altında, ''Kırmızı-siyahlılar, derbiden sonra art arda 2 galibiyet almayı başaramadılar. Nisan 1998'den sonra San Siro'dan gol atamadan çıktılar'' dedi. 
     Gazete, Rui Costa ve Maldini'nin maç sırasında sakatlanması ve Shevchenko'nun burnunun kırılmasını büyük talihsizlik olarak yorumladı. 
     Bu arada, ikinci yarı girdiği ikili mücadelede aldığı darbe sonucu burnu kırılan Shevchenko, hemen hastaneye götürülerek ameliyata alındı. Shevchenko'nun önümüzdeki maçta yüzünde maskeyle oynayabileceği açıklandı. 
     Tutto Sport gazetesi, ''Milan, durduruldu tehlike'' başlığını kullanarak, beraberlikten daha çok sakatlıkların Terim için kötü haber olduğunu belirtti. 
     Maldini'nin bacak kaslarındaki çekme nedeniyle 1 ay kadar sahalardan uzak kalabileceği bildirildi. 
     Teknik direktör Fatih Terim, maç sonrası yaptığı açıklamada, hakem Dessantis'i eleştirerek, ''Inzaghi'nin attığı gol, geçerli. 
     Hakemin verdiği birçok karar yanlıştı'' dedi. 
     Terim, sakatlıklardan dolayı üzgün olduğunu, ancak yollarına devam etmeleri gerektiğini ifade ederek, ''İkinci yarıda iyi bir Milan gördüm. Bu kez çok fazla fırsat yaratamadık, ama iyi bir mücadele verdik'' diye konuştu. 
     Tutto Sport, maçın ikinci yarısında Rui Costa'nın yerine oyuna giren Ümit Davala'nın daha sinirli olmasına rağmen daha yararlı olduğunu belirterek, ''Birkaç iyi harekette bulundu. Ancak daha fazlasını getiremedi. Hırsıyla takım arkadaşlarını da ateşledi'' dedi. 
     İtalya'nın diğer gazetelerinden La Stampa, ''AC Milan, küçük bir şeytana dönüşüyor'' derken, İl Giorenale, ''Bologna, şeytanı evinde vurdu'' başlıklarını kullandı. 
     İtalyan gazeteleri bugünkü sayılarında liderlik koltuğunu bırakmayan Chievo'ya öncelik verdiler. 
     Mucize takım olarak adlandırılan Vereno kentinin mahalle takımı Chievo, bu hafta da AS Roma, AC Milan, Inter Milan gibi rakiplerini 4 puan farkla geride bırakarak yükselişini sürdürdü. 
     Basında, ''İyi ki Chievo var, futbolun da zevki var. Chievo mucizesi devam ediyor. Süper Chievo'nun büyük sıçrayışı'' yorumları yapıldı. 
     İtalya Ligi'nde önümüzdeki hafta AC Milan, Torino deplasmanına giderken, Emre ve Okannlı Inter Milan da San Siro'da Lecce'yi ağırlayacak. 
     






</TEXT>
</DOC>
