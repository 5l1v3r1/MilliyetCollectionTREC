<DOC>
<DOCNO> 10178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/06/spor/spo05.html </URL>
<DATE> 2001/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖZEL HABER 
</HEADLINE>
<TEXT>
POTA TUŞ OLDU 
Abdi İpekçi Salonu kavgasını Güreş Federasyonu kazandı 
     ERCAN GÜVEN 

     AVRUPA Şampiyonası düzenlemek için Abdi İpekçi Salonu’nu paylaşamayan basketbol ve güreş federasyonları arasındaki savaş sonucunda, Basketbol Federasyonu "tuş oldu". 31 Ağustos’ta yapılacak Avrupa Basketbol Şampiyonası için Abdi İpekçi Salonu’nda tadilat çalışmalarına başlayan Basketbol Federasyonu’nu "şoke" eden karar, ceza korkusuyla alındı. 
     İKİ yıl önce belirlenen Avrupa Grekoromen Güreş Şampiyonası yerinin değiştirilmesine FILA engel oldu. Dünya Güreş Federasyonu Başkanı Milan Ercegan’ın şampiyona yeri değiştirilirse, 50 bin İsviçre Frangı ceza kesileceğini söylemesi üzerine Bakan Fikret Ünlü, 10 Mayıs’ta Grekoromen Şampiyonası’nın Abdi İpekçi’de yapılmasına karar verdi. 
     BÖYLECE planları altüst olan Basketbol Federasyonu, tadilatına yeni başlanan Abdi İpekçi Salonu’nun Ağustos ayına göre planlandığını ve Mayıs ayında bitmeyeceğini açıkladı. Güreş Federasyonu’nu sevince boğan, basketbol camiasını şaşkına çeviren kararla ilgili olarak Spordan Sorumlu Devlet Bakanı Fikret Ünlü’nün "düşünmeden karar verdiği" iddia edildi. 
     


 SPOR 





























</TEXT>
</DOC>
