<DOC>
<DOCNO> 43230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/son/soneko21.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "IMF ile enflasyon hedefinde anlaşma sağlanamadı" 
</HEADLINE>
<TEXT>

     Devlet Bakanı Kemal Derviş Londra'dan ayrılmadan önce Financial Times gazetesine yaptığı açıklamada, 2002 yılı için gerçekçi bir enflasyon hedefi belirleyip bundan daha iyisini başarmanın, geçtiğimiz yıllarda birçok kez yapıldığı gibi, çok iddialı bir hedef belirleyip bunu gerçekleştirememekten iyi olduğunu söyledi. 
     Derviş'in IMF ile Türkiye Cumhuriyeti hükümeti arasında önümüzdeki yılın enflasyon hedefi konusunda henüz görüş birliğine varamadığını doğruladığını da belirten Financial Times, ekonomiden sorumlu bakanın, yaşanan ekonomik durgunluğun da gözönünde tutulmasıyla söz konusu hedefin daha ılımlı belirlenmesi gereğinin görüleceğini söylediğini bildirdi. 
     Gazete IMF'nin Türkiye'de uygulanan ekonomik programa destek amacıyla verdiği kredinin 3 milyar dolarlık dilimini serbest bırakmasından önce bu konuda anlaşma sağlanmasının zorunlu olduğunu da hatırlatırken, hükümetin ekonomi kurmaylarının önümüzdeki günlerde bu amaçla Washington'a gideceklerini ve görüşmelerin burada süreceğini ifade etti. Haberde, Derviş'in Türkiye ekonomisinde bu yıl yaşanan küçülmenin Temmuz ayında yapılan yüzde 5.5'lik resmi tahminin üzerine çıkabileceğini söylediği de belirtildi. Gayri Safi Milli Gelir'de bu yıl yüzde 7'lik bir düşüş görüleceği tahmininde bulunan Derviş, 2002 yılında ise yüzde 5'lik büyüme beklendiğini ifade etti. Derviş, ekonomideki daralmanın beklenenden daha büyük olmasında, kamu bankalarının kredi sıkışıklığının yeniden yapılanma nedeniyle ''arzu edilenden daha büyük olmasının'', tarım üretimindeki düşüşün ve dünya ekonomisindeki yavaşlamanın etkili olduğunu belirtti. 







</TEXT>
</DOC>
