<DOC>
<DOCNO> 23367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/son/soneko11.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
TZOB Genel Kurulunda gerginlik..Tarım Bakanı Gökalp'e söz verilmedi 
</HEADLINE>
<TEXT>

     Türkiye Ziraat Odaları Birliği'nin TZOB bugünkü sabah oturumunda Tarım ve Köyişleri Bakanı Hüsnü Yusuf Gökalp'e söz verilmemesi gerginlik yarattı. 
     İl delegelerinin konuşmalarına ayrılan sabahki bölümü Bakan Gökalp de sabah saatlerinde gelerek izlemeye başladı. Saat 13.00'te birinci bölüm sona ererken divan başkanı öğleden sonraki oturuma delege dışında olanların alınmayacağını bildirdi. 
     Bunun üzerine Bakan Gökalp müdehale ederek, Bakan olarak kendisinin katılıp katılamayacağını, söz verilip verilmeyeceğini sordu. Divan Başkanı da öğleden sonra komisyon raporlarının oylanacağını, konuşma yapılmayacağını söyledi. 
     Gökalp, ''Tarım Bakanı alınmadan tarım kongresi olmaz. Böyle kongre olur mu '' diye tepki göstererek, öğleden sonra konuşmak istediğini söyledi. Delege dışındakilerin salona alınmaması yasağına delege olmayan Ziraat Odası başkanları da tepki gösterdi. Tartışma üzerine Bakan Gökalp'e de öğleden sonraki oturum açılışında söz verileceği bildirildi. Bakan Gökalp ''Böyle kongre olmaz Bakan alınmadan kongre olmaz'' diye söylenerek, protokole ayrılan odaya geçti. 
     TZOB Başkanı Faruk Yücel, gazetecilerin konuyla ilgili soruları üzerine, olayı kongreye bir müdahale olarak nitelendirdi. Bakanlığın 45 tarım il müdürünün seçime katılacak delegeleri arabaları ile Ankara'ya getirdiğini bunların PÜİS Otel'de ağırlandığını öne süren Yücel, il müdürlerinin sürekli delegelere alternatif listeye oy kullanmaları yönünde faks çektiğini söyledi. Yücel, ''Devletin delege taşıyacak kadar parası varsa, çiftçinin arpası, buğdayı düşük fiyata gidiyor ona para bulsun'' dedi. Bakan Gökalp, protokol odasına girdikten sonra TZOB Başkanı Yücel de bazı delegelerle birlikte yemeğe geçti. Bu arada konferans salonu dışında mevcut yönetim yanlısı delegelerle, alternatif listeyi destekleyen delegeler arasında sözlü tartışmalar devam etti. 
     Bakan Gökalp, basın mensuplarının hububat fiyatları ile ilgili sorusu üzerine, fiyat konusunda anlaşmazlığın başbakanla ve bakanlarla, Bakanlar Kurulu'nda görüşülerek, uzlaşılarak çözüleceğini söyledi. 
     TZOB Başkanı Faruk Yücel de buğdayın ABD iç fiyatının 230 dolar olduğunu, bunun Türkiye'deki karşılığını da 260 bin lira olduğunu belirterek, bunun altındaki fiyatın çiftçiyi üretimden vazgeçireceğini kaydetti. Geçen yıl çiftçiye enflasyonun altında fiyat artışı verildiğini hatırlatan Yücel, bu açığın kapatılmasını istedi. Bu arada toplatının sabahki bölümünde konuşan İzmir İl Temsilcisi Reşit Kurşun, Sakarya İl Temsilcisi Şemsi Bayraktar ve Sivas İl Temsilcisi Ahmet Ataman, Balıkesir İl Temsilcisi Sami Sözak, Eskişehir İl Temsilcisi İsmail Büyüksarı yeni yönetime aday oldukları açıkladılar. 







</TEXT>
</DOC>
