<DOC>
<DOCNO> 1763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/guncel/gun01.html </URL>
<DATE> 2001/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Annesi omuzunda taşıdı 
</HEADLINE>
<TEXT>

Şirinevler’de ekip aracına yönelik saldırıda şehit düşen polis Haşim Kayık’ı meslektaşları son yolculuğuna uğurladı 
     ÖMER ERDEM İstanbul 

     İstanbul Emniyet Müdürlüğü’nde dün, Şirinevler’de ekip aracına yönelik saldırıda şehit düşen Haşim Kayık’ın cenaze töreni vardı. Şehit polis memuru Kayık’ın Türk Bayrağı’na sarılı cenazesi, dün saat 11.00’de Emniyet Müdürlüğü’ne getirilerek katafalka konuldu. Çok sayıda subay ve astsubayın da katıldığı törende, güçlükle ayakta durabilen Kayık’ın altı aylık eşi Necla ile annesi Ayşe Kayık’ın gözyaşları dinmedi. 
     
Çakır aydınlara çattı      Törende konuşan İstanbul Valisi Erol Çakır, "Elbette bizi vuran başka şeyler de var. Terör örgütleri, hainler. Bunların dışında kendilerini aydın ve bir kısım entel olarak tanımlayan insanlar da var. Ancak, entellik ve aydınlık, güvenlik kuvvetlerine karşı tavır almayı gerektirmez" dedi. 
     Emniyet Genel Müdürü Turan Genç de "İstanbul Emniyet Teşkilatı’ndan bu hainleri yakalamalarını bekliyorum. Yakaladığımızda da can ve mal güvenliklerini koruyarak adalete teslim edeceğiz" dedi. Genç, "Bilgilendirme konusunda halktan ve basından daha fazla yardım istiyoruz" diye konuştu. 
     Okunan duanın ardından polis bandosu eşliğinde tören mangası tarafından bir süre omuzlarda taşınan şehit polisin cenazesi, ambulansa konularak toprağa verilmek üzere memleketi olan Zonguldak’a gönderildi. 
     
Eşini arkadaşları teselli etti      Adını şehit bir akrabasından alan Haşim Kayık’ın cenaze töreninde, anne Ayşe Kayık, şehit oğlunun tabutunu bir süre omuzlarında da taşıdı. Kayık’ın 6 aylık eşi Necla’yı kadın polisler teselli etti. 
     


 GÜNCEL 





















</TEXT>
</DOC>
