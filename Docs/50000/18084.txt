<DOC>
<DOCNO> 18084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/ekonomi/eko09.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Türkiye için 2002 daha iyi olacak 
</HEADLINE>
<TEXT>

AB, Türkiye’nin bu yıl yüzde 2 küçüleceğini, 2002’de yüzde 3.3 büyüyeceğini tahmin etti 
     GÜVEN ÖZALP Brüksel 

     Avrupa Birliği’nin AB Komisyonu aday ülkelere ilişkin 2001 - 2002 öngörülerini içeren raporda, Komisyon’un geçen sonbahardaki öngörülerinin ekonomik kriz nedeniyle "dramatik bir biçimde değiştiği" vurgulandı. 
     Raporda, Türkiye ekonomisi için bu yıl gayri safi yurtiçi hasılada GSYH yüzde 2’lik küçülme öngören AB, 2002 yılı öngörüsünü yüzde 3.3’lük bir büyüme olarak belirledi. 
     
     Bankalar frenliyor 
     AB raporu, banka sektörünün konsolidasyonu ve enflasyonu düşürmeye yönelik sürecin "büyümeyi potansiyelin altında tutacağı" yorumuna da yer verdi. Bu yıl için yüzde 58 enflasyon beklenirken, bu oran 2002 için yüzde 29 olarak gösteriliyor. Buna göre Türkiye’nin 2002 yılındaki enflasyonu aday ülkelerin 14 puan üzerinde olacak. Kamudaki açığın bu yıl GSYH’nin yüzde 9.6’sına eşit olacağı, önümüzdeki yıl açığın yüzde 8.8’e düşeceği bekleniyor. 2001 ticaret açığının GSYH’ye oranını yüzde 6.2 olarak gösteren AB rakamları bu oranı 2002 için yüzde 5.7 olarak öngörüyor. 
     2001’de GSYİH’nin yüzde 2.7’si olan cari işlemler açığının, 2002’de yüzde 2.1 oranına düşmesini ve önümüzdeki yıl ihracatın bu yıla göre yüzde 0.5’lik azalmasını bekleyen AB, ithalatta bu yıla göre yüzde 2.2’lik artış öngörüyor. İşsizliğin işgücüne oranını bu yıl için yüzde 10 olarak gösteren AB rakamları, 2002 için yüzde 10.2 oranını işaret ediyor. 
     
     IMF Ekonomi 2.6 küçülür 
     Yaşanan olumsuzluklardan olumlu yönde etkilenecek tek sektörü turizm olarak gösteren AB raporu bununla birlikte bu sektörün GSYH’deki oranının sadece yüzde 3 dolayında olduğuna dikkat çekiyor. Bu arada IMF de Türkiye ekonomisinin 2001’de yüzde 2.6 küçüleceği, 2002’de yüzde 4.9 büyüyeceği tahmininde bulundu. 
     



 EKONOMİ 























</TEXT>
</DOC>
