<DOC>
<DOCNO> 44007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/28/ekonomi/eko02.html </URL>
<DATE> 2001/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedefler gerçekçi olmalı 
</HEADLINE>
<TEXT>

Dünya Bankası Türkiye Temsilcisi Ajay Chhibber, 11 Eylül sonrası gelişmelere göre programda yapılacak gerçekçi değişikliklerin, Türkiye’nin kredibilitesini artıracağını söyledi 
     ANKARA Milliyet 

     Dünya Bankası Türkiye Direktörü Ajay Chhibber, 11 Eylül sonrası ortaya çıkan yeni koşullara göre Türkiye’de ve dünyadaki gelişmeler dikkate alınarak 2002 hedeflerinde bazı değişikliklere gidilmesi gerektiğini söyledi. 
     Chhibber, "Gerçekleştirilebilir hedeflerin belirlenmesi, kredibilitenin artmasına ve ekonominin kalkınmasına önemli katkıda bulunur" dedi. Chhibber, dün özelleştirmeden sorumlu Devlet Bakanı Yılmaz Karakoyunlu ile görüşmesinin ardından ekonomi ile ilgili değerlendirmelerde bulundu. 
     
     Değerlendireceğiz’ 
     ABD’ye yönelik saldırılar sonrasındaki gelişmelerin dikkate alınarak, ekonomik hedeflerde bazı küçük değişiklikler yapılabileceğini belirten Chhibber, Dünya Bankası’nın, son gelişmelerle ilgili olarak Türkiye ekonomisi konusunda bir açıklaması olmadığını söyledi. Chhibber, programa ilişkin açıklamanın geneli yansıttığını, ayrıntıların önümüzdeki haftalarda tartışılacağını bildirdi. 
     
     Sübvansiyona karşı değiliz’ 
     Chhibber’in, doğrudan gelir desteği uygulamasının çiftçi kayıt sisteminin tamamlanmasının ardından gerçekleşeceğine dikkat çekerek, "Doğrudan gelir desteği yılda iki ödeme şeklinde yapılacak. Bizim tahminlerimize göre tüm çiftçiler kayıt olursa, yıllık ödeme 2 milyar dolar şeklinde yapılacaktır" dedi. Chhibber, doğrudan gelir desteğinin çiftçiler açısından da bir sosyal güvenlik olacağını belirterek, şunları söyledi 
     "Tarımın bütçeye yükü açısından bakınca toplam sübvansiyonların artmayacağını düşünüyoruz. Böylece tarımın bütçeye yükünün azalacağını bekliyoruz. Doğrudan gelir desteğinin hükümetin kıt kaynaklarında tasarruf ve yardım alması gereken çiftçilere doğrudan yardımın gitmesi şeklinde iki amacı var. Eski sistemde tarım için ayrılan sübvansiyonların küçük bir kısmı çiftçiye gidiyordu. Fakat yeni sistemle sübvansiyonların tamamı ihtiyacı olan çiftçiye ulaşacak. Dünya Bankası, sübvansiyona karşı bir kuruluş değildir. Bizim için sübvansiyonun verilmek istenen hedefe ulaşması önemlidir." 
     
     



 EKONOMİ 

























</TEXT>
</DOC>
