<DOC>
<DOCNO> 44060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/28/spor/spo02.html </URL>
<DATE> 2001/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü Suç bizde 
</HEADLINE>
<TEXT>

Fenerbahçe’nin başarılı file bekçisi, kötü gidişin sorumlusu olarak kendilerini gösterdi, "Havamızı bulamadık. Bir türlü patlama yapamadık. Şansı kendimiz yaratacağız" dedi 
     YALÇIN TÜRK 

     Fener bu değil’ 
     SARI-LACİVERTLİ ekipte üst üste alınan başarısız sonuçlar camiada hayal kırıklığı yarattı ve Lyon yenilgisinin ardından eleştiriler yüksek sesle dile getirilmeye başlandı. Kötü gidişin sorumlusu olarak kendilerini gösteren Rüştü, "Yüzde doksan suç bizde. Glasgow maçlarının dışında iyi oynadığımız karşılaşma yok. Havamızı bulamadık. Fenerbahçe bu değil. İyi kadromuz var, ama patlama yapamadık. Kötü sonuçlar aldık. Şansımızı artık kendimiz yaratacağız" diye konuştu. 
     
     Toparlanacağız’ 
     FUTBOLCULAR arasında iletişim probleminin bulunmadığını, geçen yılki arkadaşlığın sürdüğünü vurgulayan tecrübeli kaleci, "Toparlanacağız. Birbirimizi her zaman uyaracağız. Çıkış yolunu yakalamak yine bizim elimizde" ifadelerini kullandı. Tepkilerin dozunun iyi ayarlanması gerektiğini belirten Rüştü, "Bazen top da bizi sevmiyor. Lyon maçında top direğe vurup, dışarı çıkabilirdi. Denizli maçında inşallah kendimize geleriz. Lige verilecek arada da toparlanırız" dedi. 
     
Yönetimden yakın markaj      FENERBAHÇE yönetimi, Mustafa Denizli’nin "Burası bizim mabedimiz. Kimsenin girmesini istemiyorum" açıklamasını yaptığı Samandıra Tesisleri’ni yakın markaja aldı. Yöneticiler Hamdi Akın ve Mahmut Uslu, dün tecrübeli teknik adamla görüştükten sonra tüm çalışmayı izlediler. Öte yandan yönetim, Denizli maçı öncesi açık tribün bilet fiyatlarında ikinci kez indirime gitti ve 5 milyon liraya indirdi. 
     
Vazgeçilmez RAPAJIC      FENERBAHÇE Teknik Direktörü Mustafa Denizli, Rapajic’ten vazgeçmiyor. Tecrübeli hoca, antrenman sevmezliği ile tanınan, bu nedenle de çok eleştiri alan Hırvat futbolcuyu Denizlispor maçına hazırlıyor. Antrenmanlarda Andersson ve Oktay’la özel olarak ilgilenen Denizli, Serhat’ı da Denizli maçına motive etmeye çalışıyor. Hakan Bayraktar’ın rahatsızlığı nedeniyle antrenmana çıkamaması sorun olurken, sakatlığı nedeniyle dünkü çalışmaya da katılamayan Revivo’nun hafta sonundaki maçta forma giymek istediği bildirildi. 
     
Denizli çark etti      YUSUF KOBAL 

     SARI-LACİVERTLİ ekibin teknik patronu, nihayet inadını kırarak, dünden itibaren yoğun eleştiriler alan çalışma sistemini değiştirdi. Samandıra Tesisleri’nde futbolcularına daha sert davranmaya başlayan tecrübeli hoca, ilk iş olarak eğlenceli ısınma yöntemi olan ve 1.5 yıldır her antrenmanda en az 20 dakika uygulanan 5’e 2 çalışmasını kaldırdı. 
     DENİZLİ, antrenmana katılımı da artırıp, futbolculara sert uyarılarda bulundu. Dayanıklılık çalışması yaptıran, oyuncularına sık sık şut attıran Fenerbahçe’nin hocası, hücum taktiği üzerinde de durdu. Denizli, bugüne kadar hiçbir zaman uygulamadığı bu yöntemle futbolcuların rakip kaleye sistem içinde hücum etmelerini amaçladı. 
     



 SPOR 



























</TEXT>
</DOC>
