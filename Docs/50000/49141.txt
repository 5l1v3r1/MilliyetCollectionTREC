<DOC>
<DOCNO> 49141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/27/son/sontur02.html </URL>
<DATE> 2001/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaybolan küçük Songül için AKUT ve sivil savunma seferber oldu 
</HEADLINE>
<TEXT>

     Uşak'ın Banaz İlçesinde kaybolan 2,5 yaşındaki çocuğun bulunmasına çalışılıyor. 
     Banaz'ın Büyükoturak Beldesi Kozviran Mahallesi orman kesim alanında çalışan ve buradaki çadırda kalan Halil Karakuş ve Kıymet Karakuş'un 4 çocuğundan en küçüğü olan 2,5 yaşındaki Songül'den dün akşamdan itibaren haber alınamadı. Ailenin ve vatandaşların yaptıkları aramaların da sonuç vermemesi üzerine durum jandarmaya bildirildi. 
     Oluşturulan 31 kişilik jandarma timi küçük çocuğu aramaya başladı. 
     Arama çalışmalarına, Afyon'dan gelen 43 kişilik sivil savunma ekibi de katıldı, ancak çocuk henüz bulunamadı. 
     Orman kesim alanında kaybolan Songül Karakuş'un bulunması için Arama Kurtarma Derneği'nden AKUT de yardım istendi. ABD'li 2 uzman ile Mustafa Süngerci ve Haydar Gündüz'den oluşan AKUT ekibi, eğitimli 4 köpekle birlikte Uşak'a gelerek diğer ekiplerle birlikte arama çalışmalarına başladı. Çalışmalara Uşak Sivil Savunma Müdürü İsmail Karaalp başkanlığındaki ekip de katıldı. 
     Oluşturulan ekiplerin yaptığı çalışmalardan sonuç elde edilememesi halinde, İzmir'den de köpekli takviye ekip isteneceği bildirildi. 
     






</TEXT>
</DOC>
