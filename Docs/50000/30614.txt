<DOC>
<DOCNO> 30614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/spor/spo04.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖZEL HABER 
</HEADLINE>
<TEXT>
Salazar gerçeği 
Trabzonspor’un yeni transferinin birçok kulüpten geri çevrildiği, geçen yıl Peru’da en kötü defans oyuncusu seçildiği ortaya çıktı 
     MEHMET ÇİFTÇİ 

     Başarısız oldu 
     BORDO - Mavili kulübün büyük uğraşlar vererek, Sporting Cristal takımından transfer ettiği Salazar’ın, Peru liginin en kötüleri arasında yer aldığı öğrenildi. Sport Boys kulübünden Sporting Cristal’a transfer olan Salazar, bu takımda antrenör Juan Carlos Oblitas tarafından beğenilmeyince, menajerler aracılığıyla Avrupa’ya yönelip, Almanya ve Belçika’da kulüp aramaya başladı. 
     
     Kapılardan döndü 
     ALMANYA’da E.Frankfurt ve Kaiserslautern tarafından iki hafta boyunca denen Perulu defans oyuncusu, beğenilmedi ve geri gönderildi. Salazar’ın daha sonra Beşiktaş’ta da forma giyen arkadaşı Del Solar’ın yardımlarıyla Belçika’nın Laminas takımına transfer olduğu, ancak burada da tutunamadığı ifade edildi. Bu futbolcu çıkan sorunlar yüzünden yeniden Peru’ya geri dönmek zorunda kaldı. 
     
     Protesto edildi 
     ÜLKESİNDE "Cafu" adıyla çağrılan 25 yaşındaki Salazar’ın ayrıca geçen sezon taraftarların en yoğun protesto gösterdiği oyuncuların başında yer aldığı bildirildi. Ayrıca spor basının da Perulu futbolcuyu "en kötü defans oyuncusu" seçtiği öğrenildi. Salazar, birkaç gün içinde Trabzonspor’un Almanya’daki yeni sezon hazırlık kampına katılıp, çalışmalara başlayacak. 
     
     Trabzon’dan kötü start 1 - 1 
     BORDO-MAVİLİ takım, Almanya kampındaki oynadığı ilk hazırlık maçında Üçüncü Lig takımlarından RL Ahlen ile 1-1 berabere kaldı. İlk yarısı golsüz sona eren karşılaşmanın 56. dakikasında Frangler, Alman ekibini 1-0 öne geçirdi. Trabzonspor bu gole 70. dakikada Zafer ile cevap verdi ve bu gol maçın da skorunu belirledi. 
     



 SPOR 





















</TEXT>
</DOC>
