<DOC>
<DOCNO> 10989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/son/sondun08.html </URL>
<DATE> 2001/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yere tükürünce yakayı ele verdi 
</HEADLINE>
<TEXT>

     New York'un Brooklyn semtinde kadınlara tecavüz eden bir kişi, yere tükürünce yakayı ele verdi. 
     Tükürükteki DNA'dan yola çıkan polis tarafından köşeye sıkıştırılan ve uyuşturucu bağımlısı olduğu bildirilen kişi, sorgusunda 5 kişiyi öldürdüğünü itiraf etti. 
     Vincent Johnson adlı 33 yaşındaki saldırgan, cinayetlerini, Williamsburg ve Bedford-Stuyvesant bölgelerinde işlediğini açıkladı. Saldırganın bu ay sonunda yaşam boyu hapse mahkum edilmesi bekleniyor. 
     Johnson'un cinayetleri, 26 ağustos 1999'da başladı. O tarihte, Vivian Caraballo adlı 27 yaşındaki bir kadının cesedi, Williamsburg'daki bir apartmanın terasında bulunmuştu. O tarihten 3 hafta sonra, 34 yaşındaki Joanne Feliciano adlı kadın, ilk cinayetin işlendiği yerden 3 blok ötedeki binada öldürülmüş olarak bulundu.Kurbanlar üzerinde yapılan incelemelerde, saldırganın aynı kişi olduğunu ortaya çıktı. Polis, 21 Şubat 2000 günü Williamsburg köprüsü altında, uzun süre açıkta kalmaktan ötürü aşırı derecede bozulmuş bir kadın cesedi daha buldu. Yetkilileri, kimliği Laura Nusser 44 olarak belirlenen kadının aynı katilin kurbanı olduğundan şüphelendiklerini belirttiler. Son olarak geçen Haziran ayında Bartlett sokağında 48 yaşındaki Patricia Sullivan'in cesedini bulan polis, bir ihbarı değerlendirerek Vincent Johnson'a ulaştı ve kendisini sorguladı 
     Sorgusu sırasında DNA örneği vermeyi reddeden Johnson'un tutuklandığı parkta yere tükürdüğünü gören polisler, buradan aldıkları tükürük örneğini tahlile yolladılar. Tahlil sonuçları, öldürülen kadınlarda bulunan DNA ile tükürükteki DNA'nın aynı olduğunu ortaya koydu.Daha sonra mahkeme kararıyla yapılan kan tahlili de, sonuçları doğrulayınca, Johnson, cinayetleri kabul etmek zorunda kaldı. 




</TEXT>
</DOC>
