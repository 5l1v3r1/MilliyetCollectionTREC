<DOC>
<DOCNO> 40674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/son/sontur11.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP'lı Akarcalı "Bayındırlık Bakanlığı operasyonunda dahlimiz yok" 
</HEADLINE>
<TEXT>

     ANAP Genel Başkan Yardımcısı Bülent Akarcalı, Bayındırlık ve İskan Bakanı Koray Aydın'ın istifasının, hükümetin işleyişini menfi olarak etkilemeyeceğini belirtti. 
     Akarcalı, gazetecilerin, Bayındırlık ve İskan Bakanı Koray Aydın'ın istifasına ilişkin görüşlerini sorması üzerine, siyasette bakanların istifasının sorun yaratmayan bir durum olduğunu söyledi. 
     Koray Aydın'ın, deprem bölgesinde çok başarılı çalışmalar yaptığını belirten Akarcalı, şunları kaydetti 
     ''Ortada somutlaşmış bir iddianame yokken, bu iddianameden kaynaklanan bir karar yokken, hukuki açıdan istifa ettiğini söylemek yanlış olur. Sayın Bakan, siyasi ahlak gereği istifa etme ihtiyacını duymuştur. Duymamış olsa da farketmezdi. Kendi hür iradesinden kaynaklanır, kendi partisinin bu konudaki görüşünden kaynaklanır... Saygıyla karşılarız. 
     Koray Aydın'ın istifası, hükümetin işleyişini menfi olarak etkilemez. Olsa olsa hükümetin demokratik teamüller çerçevesinde nasıl çalıştığının göstergesi olur. Aydın'ın istifasının Türk siyaseti içerisinde başkalarına da örnek olacak istifalardan olacağına inanıyorum.'' 
     Akarcalı, bir gazetecinin, ''Bazı çevreler, Vurgun Operasyonu'nda ANAP'ın parmağını aradı'' sözleri üzerine ise şöyle konuştu 
     ''Bayındırlık Bakanlığı'ndaki operasyonda, ANAP'ın parti olarak en ufak dahli yoktur. Bunlar siyasi amaçla yapılmış diyenler varsa o zaman ANAP, Enerji Bakanlığı'ndaki operasyonu siyasi amaçla mı başlatmıştı diye sormak gerek. Bunlar hukuki olarak partilerüstü başlamış, hukuki ve adli, polisiye operasyonlardır. Dolayısıyla bunların arkasında siyasi irade aramak, parti iradesi aramak son derece yanlıştır. 
     Yalnız hükümeti eleştirmenin üstünü biraz aşabilse ve eleştiri yapanlar meseleye daha kapsamlı yaklaşabilseler bu hükümette her türlü yolsuzluğun üzerine gitmekteki siyasi iradeyi görürler. Polisin çalışmaları, kimi zaman hükümet üyelerini sıkıntıya soksa bile onun üzerine gidildiğinin bir ifadesidir.'' 
     
     







</TEXT>
</DOC>
