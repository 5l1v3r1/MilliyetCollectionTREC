<DOC>
<DOCNO> 44706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/son/soneko15.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Schroder Salomon Smith Barney ''Yabancı bankaların payı artacak'' 
</HEADLINE>
<TEXT>

     Uluslararası yatırım danışmanlık firması Schroder Salomon Smith Barney SSSB , Türk Bankacılık sektöründe yüzde 65 olan özel sektörün payının, 2005 yılında yüzde 85'e ulaşacağı tahmininde bulundu. 
     SSSB, halen 125 milyar dolar düzeyindeki bankaların toplam varlıklarının 2005 yılında 165 milyar dolara, mevduat toplamının ise 83 milyar dolardan 110 milyar dolara çıkacağını hesapladı. 
     Danışmanlık kuruluşu SSSB, yaptığı çalışmayla, Türk Bankacılık sektörünün 2005 yılına kadarki projeksiyonunu gerçekleştirdi. 
     Hazine tarafından, uluslararası sermaye piyasalarından temin edilmesi muhtemel finansman kaynaklarını araştırmak üzere de yetkilendirilen Schroder Salomon Smith Barney'nin SSSB , bankacılık sektörüyle ilgili projeksiyonuna göre, sektörde halen yüzde 65 olan özel sektörün payı, 2005 yılında yüzde 85'e ulaşacak. 
     2005 yılında, tüm kamu bankacılığını temsil eden Ziraat Bankası'nın, toplam sektör içindeki payının ise yüzde 15'te kalacağı tahmin ediliyor. 
     Çalışmaya göre, Bankacılık sektöründe, Tasarruf Mevduatı Sigorta Fonu'nda bulunan bankaların satışı ya da tasfiyesi hızlanırken, kamu bankalarının yeniden yapılandırılmasının hızlandırılması gerekiyor. 
     2005 yılına kadarki süreçte, birleşmeyi başarabilen bankaların, sektör içindeki payı ve etkinliği artacak. 
     Halen 125 milyar dolar düzeyindeki bankaların toplam varlıkları, 2005 yılında 165 milyar dolara, mevduat toplamı ise 83 milyar dolardan, 110 milyar dolara çıkacak. 
     Gelecek yıl bankacılık sektöründe, kamu bankalarının toplam varlık düzeyinin, sektörün toplam 130 milyar dolarlık varlığının yüzde 29.8'ini oluşturacağı hesaplanırken, Fon bankalarının payı yüzde 2.2 olarak öngörüldü. Yabancı bankaların halen yüzde 6.2 olan payı ise gelecek yıl yüzde 14.4'e ulaşacak. 
     Sonuçta 2005 yılında, 165 milyar dolarlık toplam sektör varlığının yüzde 23.4'ünü, yabancı bankalar oluşturacak. 
     Bankacılık sektöründe, stratejik yabancı yatırımcının payı ise yüzde 3'ten yüzde 20'ye yükselecek. 
     






</TEXT>
</DOC>
