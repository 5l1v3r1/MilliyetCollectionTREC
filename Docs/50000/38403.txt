<DOC>
<DOCNO> 38403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/son/sondun04.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Ruanda soykırımını önceden biliyormuş 
</HEADLINE>
<TEXT>

     ABD'nin, Ruanda'da 1994'de yaklaşık 800 bin Tutsi ve ılımlı Hutu'nun ölümüyle sonuçlanan soykırımın olacağını önceden bildiği halde harekete geçmediği ve BM birliklerinin çekilmesini desteklediği bildirildi. 
     Gizliliği kaldırılan Amerikan resmi belgelerinde, Ruanda Devlet Başkanı Juvenal Habyarimana'ya suikastin yapıldığı gün olan 6 Nisan 1994'te, ABD Dışişleri Bakanlığı'nın bir iç genelge yayımlayarak, ''Ruanda'da askerlerin iktidarı ele geçirmek istediği ve yaygın şiddet eylemlerinin başlayabileceği'' uyarısında bulunduğu belirtildi. 
     ABD Savunma Bakanlığı'nın Pentagon da, 5 gün sonraki iç yazışmasında, ''Her iki taraf da barış sürecine geri dönülmesi konusunda ikna edilemezse, yüzbinlerce kişinin kanı akacak'' şeklinde bir uyarıda bulunduğu kaydedildi. Resmi belgelerde, Dışişleri Bakanlığı'nın 15 Nisan'da ABD'nin BM'deki temsilcilerine hitaben yazdığı gizli bir telgrafa da atıfta bulunularak, bu telgrafta, ''Ruanda'da bulunan 'BM Ruanda'ya Yardım Heyeti'nin MINUAR çekilmesi için girişimlerde bulunmaları, zira heyetin barış görevini sürdürmesine olanak tanıyacak ortamın bulunmadı'' şeklinde sözlerin yer aldığı ifade edildi. 
     BM Güvenlik Konseyi, daha sonra 21 Nisan'da çekilme yönünde bir karar aldı. Belgelerde, soykırım yapıldığına dair görgü tanıklarının ifadelerine rağmen, dönemin Dışişleri Bakanı Warren Christopher'ın, 21 Mayıs'ta, hukuksal bir müdahalede bulunulmasının önlenmesi amacıyla ''soykırım'' sözcüğünün telaffuz edilmemesini söylediği açıklandı. Belgelerde ayrıca, Pentagon'un, uçaklarla, katliam yapan Hutuların radyo yayınlarını kesmeyi de ''yüksek maliyeti ve olası riskleri'' nedeniyle reddettiği belirtildi. Bağımsız bir araştırma kurumu olan Ulusal Güvenlik Arşivi tarafından elde edilen bu belgelerin, ABD'de bilgi almaya izin veren bir yasa sayesinde elde edildiği kaydedildi. 
     Bu kurumun bir yetkilisi olan William Ferrogiaro, ''Bürokratik anlaşmazlıklar ABD'nin bu konudaki tepkisini yavaşlatmıştır. ABD yönetimi Amerikalı askerlerin hayatını tehlikeye atmak istememiştir'' dedi. Afrika Siyasi Enformasyon Merkezi Direktörü Salih Booker de, dönemin Başkanı Bill Clinton'ın Ruanda'daki bu soykırımın şiddetinden haberi olmadığını söyledi. Booker, ''Belgelerden, ABD'nin bu konuda sorumluluktan kaçtığı anlaşılıyor'' dedi. ABD Dışişleri Bakanlığı sözcüsü Philip Reeker, konuyla ilgili yaptığı açıklamada, ''Bu büyük trajedide ve kaosta biz ilk olarak Amerikan vatandaşlarını korumayı düşündük. Geçmişi geri getiremeyiz, bundan sonra bizim yapabileceğimiz daha iyi bir gelecek yaratabilmektir'' dedi. Dönemin ABD Başkanı Bill Clinton, Mart 1998'de Kigali'de, ABD'nin soykırımla ilgili üzüntüsünü dile getirmişti. 







</TEXT>
</DOC>
