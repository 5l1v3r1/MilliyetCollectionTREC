<DOC>
<DOCNO> 14577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/son/sondun10.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO genel Sekreteri ve Konsey üyeleri Kosova'da 
</HEADLINE>
<TEXT>

     NATO Genel Sekreteri George Robertson ve NATO Daimi Konseyi üyesi 19 ülkenin büyükelçileri Makedonya'daki temaslarını tamamlayarak bugün Kosova'ya geldi. 
     NATO heyetinin, başkent Priştine'de BM Kosova Geçici Misyonu UNMIK Başkanı Hans Haekkerup, Kosova Barış Gücü KFOR Komutanı General Carlo Cabigiosu ve Kosova'daki siyasi parti liderleriyle görüşmeleri bekleniyor. 
     Yugoslavya-Sırbistan ortak hükümet heyeti ve Arnavut heyeti arasında Preşova vadisinde bugün görüşmelerin devam etmesi bekleniyor. 
     Preşova vadisinde Buyanovça kentinin 5 km güneyinde ve Preşova Buyanovça Medvece Kurtuluş Ordusu UÇPMB kontrolünde bulunan Luçan köyünde geçen hafta, Yugoslav ve Preşova vadisi Arnavut heyeti arasında görüşmeler yapılmıştı. Yugoslav heyeti görüşmelerin devam edebilmesi için, UÇPMB'nin elinde bulunan 2 asker ve 4 sivil Sırp'ın serbest bırakılmasını şart koşmuştu. UÇPMB, esirlerden önce bir kadını daha sonra da bir erkeği serbest bıraktı. Heyetlerarasında ilk görüşmeler, Kosova-Sırbistan sınırında güvenlik bölgesindeki Merdare köyünde 2 hafta önce yapılmıştı. Görüşmelere, NATO özel temsilcisi Peter Feith ve KFOR temsilcilerigözlemci olarak katılıyor. 




</TEXT>
</DOC>
