<DOC>
<DOCNO> 16813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/yasam/yas05.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırsız, polis dinlemedi 
</HEADLINE>
<TEXT>

İstanbul’da evinin önüne park ettiği polis minibüsünü çaldıran memur Yaz, anında açığa alındı. Minibüs ise 1 aydır bulunamıyor 
     SERHAT ÜNAL İSTANBUL 

     İstanbul Emniyet Müdürlüğü’ne bağlı Bilgi İşlem Şube Müdürlüğü’nde görevli polis memurlarından Engin Yaz, hırsızların kurbanı oldu. 
     Yedi yıllık polis memuru olan ve bu birime iki yıl önce atanan Yaz, şoförü olduğu 34 NR 870 plakalı polis minibüsünü, 19 Mart gecesi görevli olduğu Şehremini Karakolu’nun yanındaki park yerine götürdü. Ancak park doluydu. 
     Bu nedenle Yaz, 1998 model Ford Transit marka minibüsü saat 24.00 sıralarında karakolun arka sokağındaki evinin önüne park etti. 
     
     Sabah kalktığında ise, polis Yaz’ı büyük bir şok bekliyordu. 
     Çünkü her türlü amblem ve işaretiyle Emniyet’e ait olduğu yüzlerce metreden belli olan polis minibüsü, evinin önünden çalınmıştı. 
     Hemen Şehremini Karakolu’na giderek zabıt tutturan Yaz, silahına ve polis kimliğine el konularak ertesi gün açığa alındı. 
     Geçimini sağlamak için bir arkadaşına ait ticari takside şoförlük yapmaya başlayan Yaz’ın, bulunamaması halinde minibüsün parasını yaklaşık 15 milyar lira ödeyeceği öğrenildi. 
     İstanbul polisi ise, çalınan minibüsü bulmak için seferber olduğu halde henüz izine rastlamadı. Aracın torpido gözünde köprü geçiş fişleri, İstanbul Emniyet Müdürlüğü binasına giriş kartı gibi önemli evraklar bulunuyordu. 
     
     


 YAŞAM 


























</TEXT>
</DOC>
