<DOC>
<DOCNO> 4173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/27/spor/aspo.html </URL>
<DATE> 2001/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
YUMRUK YUMRUĞA 
</HEADLINE>
<TEXT>

Fulya’daki yüksek gerilim kavgayı getirdi. Beşiktaş’ın idmanında Ahmet Dursun ile Erman birbirine girdi 
     BİLAL MEŞE 

Gergin gün      İSTANBULSPOR ile oynayacağı Türkiye Kupası çeyrek final maçının hazırlıklarını sürdüren Beşiktaş dün gergin bir gün yaşadı. Futbolcuların aşırı hırslı oldukları antrenmanda çıkan kavga herkesin neşesini kaçırdı. Siyah - Beyazlı takımın antrenmanı son derece sert geçerken, idmanda yumruklar konuştu. Ahmet Dursun, ikili mücadele sırasında kendisine sert giren Erman’ı yumruklarken, olayın büyümesi diğer oyuncular tarafından güçlükle önlendi. 
     
Çılgına döndü      KIRAN kırana geçen çalışmanın son bölümlerine doğru Erman’ın, Ahmet Dursun’la girdiği mücadele sırasında sertlik yapması genç golcüyü adeta çılgına çevirdi. Ahmet Dursun, Erman’ın önce üzerine yürüdü, ardından da yumruk attı. Bu andan sonra ortam iyice gerginleşti ve bu kez Erman, Ahmet Dursun’un üzerine yürüdü. Araya giren İbrahim, Ahmet Dursun’u uzaklaştırmaya ve sakinleştirmeye çalışırken, takım arkadaşından büyük tepki gördü. 
     
Zoraki barış      AHMET Dursun’un bu kez de İbrahim’i sert bir şekilde itmesi gerginliği arttırdı. Antrenör Ziya Doğan ve futbolcuların araya girmesiyle olay daha fazla büyümeden yatıştırılırken, iki futbolcunun zoraki barışması da dikkat çekti. Sağ kaşına yumruk yiyen Erman bir süre yüzünü tutarken, teknik direktör Scala temposu yüksek çalışmayı kesmek zorunda kaldı. Ahmet ile Erman’ın soyunma odasına giderken yan yana gelmemek için özen gösterdikleri gözlendi. 
     
Sicili kabarık      BEŞİKTAŞ’a transfer olduğu günden bu yana özellikle antrenmanlarda takım arkadaşlarıyla sık sık kavga eden Ahmet Dursun’un sicili oldukça kabarık. İlk kavgasını Fazlı ile İsviçre kampında yapan, ardından da başka bir idmanda kaptan Şifo Mehmet’in üzerine yürüyerek tepki çeken Ahmet Dursun uyarılacak. 
     FULYA’daki dünkü olayı tesislerden izleyen menajer Sinan Engin, Ahmet Dursun’la özel bir görüşme yaptı. Engin, "Bu tür temposu yüksek antrenmanlarda sertlikler doğaldır. Hiç kimse kasıtlı olarak sertlik yapmaz. Bundan sonra daha dikkatli ol ve bu tür hareketlerine son ver" ifadelerini kullandı. 
     


 SPOR 

























</TEXT>
</DOC>
