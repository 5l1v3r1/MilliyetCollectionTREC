<DOC>
<DOCNO> 12589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/son/sontur18.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz Ulusal Programla ilgili Genel Kurul'a bilgi verdi 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz, Ulusal Program'ın oluşturulmasında, ülke gerçekleri ve hükümetin önceliklerinin temel referanslar olduğunu bildirdi. Yılmaz, ''Ülkemizin toprak bütünlüğünü, üniter yapısını, cumhuriyetimizin temel değerlerini en küçük bir tehlikeye dahi atamayız. Bu itibarla, hassasiyetleri anlamak ve bunları hepimizin duyarlılığı olarak görmek gerekir'' dedi. 
     Devlet Bakanı ve Başbakan Yardımcısı Yılmaz, Avrupa Birliği Müktesebatının Üstlenilmesine İlişkin Ulusal Program hakkında TBMM Genel Kurulu'na bilgi verdi. 
     Bu programın yoğun bir çalışma sonucunda ortaya konduğunu bildiren Yılmaz, programın oluşturulmasında, tüm kamu kurum ve kuruluşlarının katkıları ve sivil toplum örgütlerinin görüşlerinin dikkate alındığını ifade etti. Yılmaz, bu nedenle programın, mümkün olan en geniş mutabakatı yansıttığını kaydederek, tüm siyasi partilere, bu noktaya gelinmesine sağladıkları katkıdan dolayı teşekkür etti. 
     Yılmaz, Türkiye'nin, Çerçeve Yönetmelik'teki mali işbirliğinin diğer aday ülkelere sağlanan mali imkanlarla orantılı bir hale getirilmesini ve sadece Akdeniz fonlarından değil, diğer aday ülkelere uygulanan programlardan yararlandırılmasını gerekli gördüğünü bildirdi. Başbakan Yardımcısı Yılmaz, AB'nin Türkiye'ye ilişkin yükümlülüklerini daha gerçekçi ve adaylığını destekleyici bir nitelikte sürdürmesinin önem taşıdığını söyledi. 
     Türkiye'nin, katılım öncesi stratejisini tamamlamak için ulusal programını ortaya koymakla kendi üzerine düşen yükümlülüğü yerine getirdiğini bildiren Yılmaz, şunları söyledi 
     ''Bu programın oluşturulmasında, ülkemizin gerçekleri ve hükümetimizin öncelikleri, temel referanslarımız olmuştur. Türkiye'nin belirli duyarlılıkları vardır. Bunları görmezden gelmek mümkün değildir. Hiçbir ülke, bizim gibi 15 yıl süreyle dışarıdan yoğun destekli ayrılıkçı bir terör olgusu yaşamamıştır. Onbinlerce vatandaşını teröre kurban vermemiştir. İçinde yaşadığımız jeostratejik ortam, Türkiye'yi sürekli tehditlere maruz bırakmıştır. Ülkemizin toprak bütünlüğünü, üniter yapısını, cumhuriyetimizin temel değerlerini en küçük bir tehlikeye dahi atamayız. Bu itibarla, hassasiyetleri anlamak ve bunları hepimizin duyarlılığı olarak görmek gerekir. 
     Ulusal program oluşturulurken, bu düşüncelerin yanı sıra, ülkemizi çağdaş uygarlıkla buluşturmaya ve Türkiye'yi AB'nin tam üyesi yapma hedefine de büyük özen gösterilmiştir. Türkiye'de hukukun üstünlüğü, vatandaşlarımızın bireysel özgürlüklerden en geniş şekilde yararlanması, düşünce ve ifade özgürlüğünün, elbette belirli kriterler altında güvence altına alınması, bağımsız ve iyi işleyen bir yargı mekanizmasının oluşturulması, kısacası Türk demokrasisinin sağlam temellere oturtulması, inanıyorum ki hepimizin ortak arzusu ve hedefidir. Bu program, milletimiz adına egemenlik hakkını kullanan Yüce Meclisimizi üstün irade olarak ortaya koyan bir programdır.'' 
     Çok partili siyasi hayata geçildiği dönemden bu yana, insan hakları ve hukukun üstünlüğünün, temel referanslar olduğunu belirten Yılmaz, ''Bununla birlikte, pek çok eksiğimizin bulunduğu da bir gerçektir'' dedi. Soğuk savaş ve ideolojik kutuplaşma dönemlerinden farklı olarak, bugünün dünyasında bu eksikliklerin bütün dünya tarafından çok daha bariz bir şekilde görüldüğünü kaydeden Yılmaz, sözlerini şöyle sürdürdü 
     ''Türkiye, bir AB perspektifi olmasa dahi, kendi tarihine ve insanına saygısı, cumhuriyetimizin kurucu felsefesine bağlılığı ve Yüce Atatürk'ün çağdaş uygarlık hedefi doğrultusunda, bu eksikliklerini biran önce gidermek mecburiyetindedir. Ulusal programı ortaya koymakla hükümetimiz, bu anlayış doğrultusunda olduğunu göstermiştir. Daha düne kadar yanıbaşımızdaki baskıcı, dayatmacı, insan haklarını ve özgürlüklerini yok sayan totaliter sistemlerin bugün demokrasi, hukukun üstünlüğü ve insan haklarına saygı temelinde çok önemli atılımlar içine girmelerini memnuniyetle karşılıyoruz. Bizim, çok daha köklü olan demokratik yapımızı süratle onararak, uygarlık yarışının en üst sıralarında hakettiğimiz yeri almamız tarihi bir borçtur.'' 




</TEXT>
</DOC>
