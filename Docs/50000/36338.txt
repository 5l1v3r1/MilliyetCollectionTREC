<DOC>
<DOCNO> 36338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/spor/spo03.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Juventus çıkarması 
</HEADLINE>
<TEXT>

Galatasaray Teknik Direktörü Lucescu, dün Jardel ile birlikte gizlice İtalya’ya uçtu, Brezilyalı futbolcu için pazarlık masasına oturdu 
     HALİL ÖZER 

     SARI - Kırmızılı takımın Rumen hocası, Jardel’in transferine el koydu. Lucescu dün sabah Brezilyalı golcü ile birlikte İtalya’ya giderek, Juventus Kulübü yöneticileriyle masaya oturdu. İtalyan kulübü, Galatasaray’a bu transfer gerçekleşirse 10 milyon dolar verecek. Jardel ise Juventus’la anlaştığı takdirde yılda 2.8 milyon dolar alacak. 
     YÖNETİM büyük sorunlar yaşadığı için bu kez Jardel operasyonunu gizli yürütmeye karar verirken, transfer hakkında son imzalar atılıncaya kadar hiçbir açıklama yapmayacak. Ayrıca Brezilyalı golcüye Benfica da yeniden talip oldu. Portekiz ekibi, beşi peşin, dördü teminat mektubu, ikisi bir yılda ödenmek üzere toplam 11 milyon dolar önerdi. 
     
Cim-Bom’da Karan şoku      GALATASARAY’ın, Levski Sofya ile oynadığı karşılaşmada sakatlanan Ümit Karan’ın, Gaziantep önünde oynayamayacağı açıklandı. Lucescu, golcü oyuncunun sürpriz sakatlığı karşısında şoke oldu. 69. dakikada ceza sahası içinde gol vuruşu yaparken, rakibi tarafından sırtından çekilerek, yere indirilen Ümit Karan’ın üzerine düştüğü sağ dizinde ödem oluştuğu bildirildi. MR’ı çekilen yıldız futbolcunun, pazar günü oynanacak Gaziantepspor karşılaşmasına yetişemeyeceği, tedavisinin de en az 15 günü bulabileceği öğrenildi. 
     Galatasaray, Gaziantespor maçının hazırlıklarına dün başladı. Yeniden Rumen milli takımına dönme kararı alan Popescu antrenmana gelen kızı Maria ile bir süre şakalaştı. 
     
Ünder krizi      YÖNETİM, Lucescu ile istenilen diyaloğu kuramayan Bülent Ünder’i görevden aldı. Ünder’e genel koordinatörlük teklif edilecek. Ancak Ünder resmi açıklama yapılır yapılmaz istifa edecek. Lucescu’nun yardımcısı büyük olasılıkla Yasin Özdenak olacak. 
     
Dört teklif      FORMA reklamı için Hong Kong’tan HSBC ile Akbank’ın yanı sıra Efes Pilsen ve Carlsberg’in başvuruda bulunduğu açıklandı. 4 ile 5 milyon dolar arasında değişen teklifleri değerlendirmeye alacaklarını söyleyen yönetici Tuncer Hunca, "Anlaşma yakında" dedi. 
     
Bakan devrede      ŞAMPİYONLAR Ligi’nde geçen yılki başarı nedeniyle verilmesi gereken 1.5 trilyonluk ödül için Bakan Fikret Ünlü devreye girdi. Ünlü, ekonomik kriz yaşayan Cim - Bom’un söz konusu ödülü için Maliye Bakanlığı’ndan kaynak talebinde bulundu. 
     
Levski iddialı      BULGARİSTAN’IN en yüksek tirajlı gazetesi Trud, "Şampiyonlar Ligi için Levski’nin yalnızca bir golü kaldı" diye başlık attı. Gazete, Galatasaray’ın Levski idmanını gizlice kameraya çekmek istediğini, ancak müdahale edildiğini ileri sürdü. Darik Radyo adlı özel radyo ise Levski kafilesine ülkeye dönüşte Türk yetkililer tarafından eziyet çektirildiğini iddia etti. 
     



 SPOR 





















</TEXT>
</DOC>
