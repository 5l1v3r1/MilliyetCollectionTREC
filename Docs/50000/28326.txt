<DOC>
<DOCNO> 28326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/son/sontur31.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Nazlı Ilıcak "Kendim için değil demokrasi açısından üzüldüm" 
</HEADLINE>
<TEXT>

     Partilerinin anayasa Mahkemesi tarafından kapatılmasının ardından FP'li milletvekilleri TBMM'de gruplar halinde biraraya gelerek durum değerlendirmesi yaptılar. 
     Anayasa Mahkemesi'nin kararının açıklanmasından sonra Grup Başkanvekili Yasin Hatiboğlu'nun odasında kamuoyunda ''gelenekçi'' olarak adlandırılan milletvekilleri biraraya gelirken, öteki Grup Başkanvekili Bülent Arınç'ın makamında da ''yenilikçi'' milletvekilleriyle Ankara Büyükşehir Belediye Başkanı Melih Gökçek görüş alışverişinde bulundular. 
     Bu arada, gazetecilerin sorularını yanıtlayan FP'li bazı milletvekilleri kapatma kararına üzüldüklerini, ancak ''büyük bir tabanı olan'' hareketin yeni parti kurarak yoluna devam edeceğini belirttiler. FP'den sonra birkaç parti çıkacağı ve milletvekillerinin de bu partilere dağılacağı yolundaki spekülasyonları, ''Birlik-beraberlik bozulmaz, bekleyip göreceğiz'' diye yanıtlayan FP'liler, iktidar partilerini de Anayasa değişikliğini geciktirmekle eleştirdiler. 
     Milletvekilliği düşürülen Nazlı Ilıcak ise karara kendisi açısından değil ama demokrasi açısından üzüldüğünü söyledi. 
     Kendisiyle birlikte Bekir Sobacı ve Merve Kavakçı'nın eylemleri nedeniyle bir partinin kapatılmasının kabul edilemeyeceğini savunan Ilıcak, Bülent Arınç, Abdullah Gül, Abdüllatif Şener gibi milletvekillerinin bu harekete devam edeceklerini ve memlekete hizmet edebileceklerini söyledi. 
     FP İstanbul Milletvekili Mehmet Ali Şahin, Anayasa Mahkemesi'nin kapatma kararından sonra Anayasa'da öngörülen ''ara seçim'' için 18 milletvekilliğinin daha boşalması gerektiğini söyledi. Başbakan Bülent Ecevit ve hükümet ortaklarının ''FP'nin kapatılmaması'' dileğinde bulunduğunu anlatan Şahin, ''Ancak bu iş dilekle olmaz'' şeklinde konuştu. 
     Şahin, Anayasa Mahkemesi Başkanı'nın göreve seçildiğinde ''Anayasa ve yasaları uygulamakla görevli oldukları'' yönünde açıklamalar yaptığını anlatan Şahin, ''Daha önce Anayasa değişikliği yapılmış olsaydı bu olmayacaktı. Karar verilme aşamasında birtakım çırpınışlar fayda vermez'' dedi. 
     
     
     
     







</TEXT>
</DOC>
