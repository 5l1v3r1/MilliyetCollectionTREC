<DOC>
<DOCNO> 16217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/14/spor/ybjkgok.html </URL>
<DATE> 2001/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa’da piyango 
</HEADLINE>
<TEXT>

     ATTİLA GÖKÇE 

     Bursa Atatürk Stadı’nda iki takımın seyircisi de, kendilerine ayrılan tribünleri tıka basa doldurmuştu. İki takımın taraftarı da doksan dakika boyunca büyük coşkuyla takımlarını desteklediler. Saha içinde Beşiktaşlı ve Bursasporlu futbolcular enerjiyle, içten dinamik bir mücadele sergilediler. Müthiş bir futbol savaşı izledik. Ne var ki, iki takımda da yaratıcı oyuncu noksanı sırıtıyordu ve maçın atmosferine uygun sayıda gol pozisyonu yoktu. 
     Daum’un gözüne girmek için Beşiktaşlı futbolcular kendilerine verilen görevi canla başla sergilemek istediler. Ancak Bursaspor’un presinden kurtulup Avrupa kupalarına katılma ümidini yeşertecek golü bulmakta son dakikaya kadar zorlandılar. Bir tarafta Ümit Özat, Ömer ve Bouazizi, öte yanda Ali Eren, Sellami ve Erman karşılıklı olarak "adam destekli savunma" stratejisi uyguladılar. Gol krallığı yarışmasında Jardel ile çekişen Bursasporlu Okan ağır kaldı. Çok az top aldı. Başta Erman olmak üzere Beşiktaş savunmasının yardımlaşmalı markajından kurtulamadı. Nouma’nın yokluğunda santrfor görevine soyunan Nihat da Ahmet Dursun ile birlikte etkili bir forvet görünümü sunamadı. Beşiktaş’ta sezon sonuna doğru yıldızı parlayan Bayram dün hem orta alanda Moshoeu’yu başarıyla kontrol etti, hem de hücuma destek vererek en yararlı oyuncu portresini çizdi. Oyun lideri rolüne soyunan Ayhan ise hiç de yaratıcı değildi. Pasif bir görüntü sergiledi. Sağ kanatta oynayan Karhan yararlıydı. Kornerlerde, ölü toplarda gol noktalarına giderek sürpriz yapmak istedi, ancak savunma kaygısı daha ağır bastı. 
     Maçın uzun süre golsüzlüğe bürünmesinde önemli etken sanırım iki takımın da ortaklaşa yaşadığı kazaya uğrama korkusuydu. O nedenle kontrollü oynayıp golü ani kontrataklardan aramaya çalıştılar. Nitekim ligin unutulmayacak sürprizlerinden biri Bursaspor kalesinde yaşandı ve Ayhan’ın ayağından çıkan topu kaleci Şenol yerde bloke ettiğinde yan hakem Münir Takpak hareketin çizginin içinde olduğunu görerek santraya yürüdü. Ünsal Çimen ancak ondan sonra gol kararı verdi. Bu gol Beşiktaş’ın, Avrupa kupalarını katılma şansını yeşerten bir piyango, Bursapor’u öfkelendiren kaza olarak hafızalara yazıldı. 
     Hakem Ünsal Çimen bilinen çizgisinin üstüne çıkarak başarılı bir maç yönetti. Gösterdiği sarı kartlar kurallarına uygun ve isabetliydi. 
     


 SPOR 






























</TEXT>
</DOC>
