<DOC>
<DOCNO> 41328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/10/ekonomi/eko01.html </URL>
<DATE> 2001/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
2002 hedefleri sil baştan 
</HEADLINE>
<TEXT>

Beklentilerin üzerinde gerçekleşen küçülme nedeniyle 2002 hedefleri değiştiriliyor. Hedefler, IMF ile bu hafta sürdürülecek görüşmelerde yeniden ele alınacak 
     HARUN GÜREK Ankara 

     IMF ile yapılan stand by anlaşması kapsamında uygulanan programın 2002 yılı büyüklükleri silbaştan yeniden belirlenecek. Programın yıl sonu hedeflerine ilişkin tahminler de revize ediliyor. Ekonomide bu yıl görülen küçülme nedeniyle 2002 yılı bütçesinde dış borçlanma gerçekleştirilemezse kamu harcamalarının daha da kısılmasının kaçınılmaz olduğu belirtiliyor. 
     IMF Türkiye Masası Şefi Juha Kahkonen başkanlığındaki IMF heyeti ile geçtiğimiz cuma günü başlayan 10’uncu gözden geçirme görüşmeleri haftasonu da sürdürüldü. Hazine Müsteşarlığı’nda önceki gün öğleden sonra ekonomiyle ilgili bütün kamu kuruluşlarının temsilcileri ile IMF heyetinin de katıldığı toplantı akşam geç saatlere kadar sürerken toplantıda, bütçe, kamu finansman dengesi, ödemeler dengesi, kur, faizdeki gelişmelere ilişkin son veriler değerlendirildi. Veriler üzerinde uzlaşma sağlanarak, kesinleştirilmeye çalışılırken programın yıl sonu hedeflerine ilişkin tahminlerin tutup tutmayacağı ele alındı. 
     
     Yıl sonu için de revizyon 
     Edinilen bilgilere göre, teknik nitelikteki toplantıda, programın yıl sonu kur, enflasyon, faiz, ödemeleri dengesi hedeflerinde küçük miktarlı revizyona gidilmesi gerektiği sonucuna varıldı. 
     Ekonomide yılın ikinci çeyreğinde yüzde 11.8’e ulaşan küçülmeye karşın bütçedeki gelir hedefinin tutacağı hesaplandı. Küçülme nedeniyle dolaylı vergi gelirlerinde yaşanan düşüş, bu aydan itibaren artması beklenen tüketim ile birlikte azalacak. Dolaylı vergi gelirlerindeki azalmanın yarattığı açık diğer vergi ve kamu gelirlerindeki artışla dengelenecek. 
     
     Vergi gelirleri düşecek 
     Ekonomide yaşanan beklentilerin üzerindeki küçülme nedeniyle, yeni ekonomik programla belirlenen 2002 yılı tahminlerinin tümü değiştiriliyor. Önümüzdeki yılın enflasyon, büyüme, ödemeleri dengesi, faiz dışı fazla hedefleri IMF ile bu hafta sürdürülecek görüşmelerde yeni baştan hesaplanacak. 
     Ekonomideki küçülmenin kamu gelirlerine etkisi asıl önümüzdeki yıl yaşanacak. Reel sektör ve finans kesiminden tahsil edilen kurumlar vergisinde, şirketlerin yılı zararla kapatması nedeniyle, büyük düşüşler yaşanmasına kesin gözüyle bakılıyor. Bunun da önümüzdeki yıl hedeflerinin revize edilmesini zorunlu kıldığına dikkat çekilirken yüzde 6.5 oranındaki bir faiz dışı fazlaya ulaşılması için bütçede harcamalarda daha büyük bir tasarrufa gidilmesi, hatta yaşamsal öneme sahip olanlar dışında yatırımlara hiç ödenek verilmemesi de gündemde. 
     
     Küçülme tahmini yüzde 6'nın üzerine çıktı 

</TEXT>
</DOC>
