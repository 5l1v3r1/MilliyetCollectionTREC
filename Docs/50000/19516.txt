<DOC>
<DOCNO> 19516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/04/yazar/sazak.html </URL>
<DATE> 2001/05/04/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Derviş ve sol muhalefet 
</HEADLINE>
<TEXT>

     ABD'den dönen Kemal Derviş, programın ilanı öncesinde ihmal ettiği muhalefet ziyaretlerini dün gerçekleştirerek Çiller ve Baykal'la görüştü. Derviş bugün de Kutan'a gidecek. 
     Dostluk penceresinden bakıldığında CHP'nin Derviş'e ilgisi DYP'ye göre daha sıcaktı. 
     Eleştirilerini sürdürüyor Çiller "Pili bitmiş tükenmiş bir hükümetin ekonomik programına destek istiyor Sayın Derviş, milletin vermediği desteği biz nasıl sağlayalım Kendisinin de siyasi sorumluluğu olmadığına göre yapacakları sınırlı. Türkiye'yi daha fazla borçlandırmaktan başka yapacağı bir şey yok." 
     Tansu Hanım, hafta sonu ABD'ye gidiyor. Washington'da Bush yönetimiyle temas arayacak, Başkan Yardımcısı Cheney'in daha önce görev yaptığı enstitüde konuşacak, Houston'a geçerek "Baba Bush'la görüşecek." 
     DYP'nin anketlerde yükseliyor olması Çiller'e moral vermiş, ABD gezisinde merkez sağda alternatif iddiasını işleyecek. 
     Derviş'e ABD ve G - 7 ülkelerince yapılan "siyasi yatırım" tüm partilerce yakından izleniyor. Bu konuda en büyük fırsatı DSP kaçırdı. Ecevit genel başkanlığı Kemal Derviş'e bıraksa hem başbakanlığını sürdürür hem de onursal lider olarak "Gelecek seçimdeki başbakan adayımız Derviş" diyerek "tek başına iktidar" hedefini yeni bir heyecanla somutlaştırabilirdi. 
     Sema Pişkinsüt'ün adaylığına bile tahammül edilemeyen DSP'de Ecevitler'in Derviş'in önünü açması artık düşünülemez. Nitekim, solda ittifakın "olmayacak hayal" diye nitelendirilmesi örtülü yanıt niteliğindeydi. 
     Aslında Derviş DSP kadar CHP'yle de düşünsel bağları olan bir teknokrat. Sosyal demokrat kimliğini vurgulamaktan kaçınmıyor. Dünya Bankası'ndaki başkan yardımcılığı görevi de küreselleşmenin doğurduğu sorunlar karşısında "insan"ı ve "sosyal politikalar"ı öne çıkarmaktı. 
     Ekonomik kriz Türkiye'ye gelişini hızlandırmasa seçime sol bir partiden girebilirdi. Dünkü Deniz Baykal ziyaretine de eski dostlukların sıcaklığı yansıdı. CHP lideri, televizyonlar karşısında "Çabalarında başarılar diliyoruz" diyerek dış destek nedeniyle doğan umutlu havayı bozmadı. 
     Ancak Baykal, baş başa görüşmede krizin siyasi boyutunu ve yolsuzlukları vurgulayarak, "Bir bakanını Yüce Divan'dan kurtarmaya çalışan hükümetin içeride ve dışarıda güvenini yitirdiğini" söyledi. Sürekli borçlanarak Türkiye'nin nereye kadar gideceğini sordu. 
     İlginçtir. Derviş'in Baykal'la buluştuğu gün Erdal İnönü de İstanbul'da yeni oluşumla ilgili son temaslarını yapıyordu. 
     İnönü kurulacak partinin başına geçecek gibi... 
     Kemal Derviş de mevcutlara girmeyip kendisi kurarsa, aslan sosyal demokratlar "partiyi dörtlediler" demektir. 
     
     







İki konu 


Mavi bulutlar... 


Yılmaz-Jandarma tartışması 


Demohraaatik Türkiyyeee 


Kabahat kimde Sayın Yılmaz .. 


"B" planı 


Ormancı duyarlılığı 


Nasıl bir "kalkan" 


Paranın adresi 


Telekom Teletaş'a benzerse 


TRT, Tibuk esprisi ve gazeteciler... 


Derviş ve sol muhalefet 


Cep'te pazar da, zarar da artıyor 


Tespit davası açacaksınız 


Dış yardım faize gidecek 


Bu da MHP’nin Botaş’ı 


</TEXT>
</DOC>
