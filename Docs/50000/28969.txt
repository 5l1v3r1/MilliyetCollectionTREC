<DOC>
<DOCNO> 28969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/son/sontur16.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Osmaniyelilere müjde... O bölgede başka kırılma beklenmiyor 
</HEADLINE>
<TEXT>

     Jeofizik Mühendisleri Odası Adana Şube Başkanı Melih Baki, Çukurova Bölgesi'nin, Arap, Afrika ve Anadolu levhalarının çarpışma merkezinde yer aldığını belirterek, depremin bu nedenle meydana geldiğini ancak, sözkonusu deprem kanadında başka kırılma beklenmediğini söyledi. 
     Baki, düzenlediği basın toplantısında, merkez üssü Osmaniye'nin Dervişiye, Mamure ve Tehci Köyleri yakınlarında olan 5.5 büyüklüğündeki ve 5 kilometre derinliğindeki depremin, bağımsız bir fay hattının kırılmasından kaynaklandığının belirlendiğini söyledi. 
     Artçı şokların sürmesinin normal olduğunu ve aynı büyüklükte ikinci bir deprem olasılığının bulunmadığını belirten Baki, ''Osmaniye depremi, Karataş-Yumurtalık-Osmaniye fayının Kuzeydoğu ve Güneybatı uzan ımlı kanatlarında oluşan kırılma sonucu meydana gelmiştir. 
     Depremin meydana geldiği bu kanatta başka bir kırılma beklenmiyor. Yaşadığımız coğrafya, dünyanın en aktif deprem kuşaklarının birinin üzerinde bulunmaktadır. Çukurova da, Arap, Afrika ve Anadolu levhalarının çarpışma merkezinde yer almaktadır. Depremin nedeni de budur'' dedi. 
     Ülkede yaşanan depremlerden fazla ders alındığını söylemenin mümkün olmadığını belirten Baki, şunları kaydetti 
     ''Depreme hazırlıklı olmanın temel koşulu, deprem öncesi önlemlerdir. Ülke olarak, depremden sonra önlem alıyoruz. Coğrafik deprem raporları hazırlanmalı, zemin araştırması yapılarak, yapıların buna göre inşa edilmesi gerekli.'' 
     Baki, bir soru üzerine, depremlerin, ''Güneş tutulması'' sonucu meydana gelmesinin, varsayımların ötesinde birşey olmadığını ve bu konuda bilimsel veriye ulaşılamadığını belirtti. Bu arada, Boğaziçi Üniversitesi Kandilli Rasathanesi Deprem Araştırma Enstitüsü Müdürü Prof. Dr. Ahmet Mete Işıkara'nın, yarın Osmaniye'ye gideceği, daha sonra 27 Haziran 1988 tarihinde meydana gelen Adana-Ceyhan depreminin 3. yıldönümü nedeniyle ''Depremle Birlikte Yaşamak'' konulu konferansa konuşmacı olarak katılacağı bildirildi. 







</TEXT>
</DOC>
