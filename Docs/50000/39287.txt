<DOC>
<DOCNO> 39287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/28/dunya/tur.html </URL>
<DATE> 2001/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

     ABD keşif uçağı Irak’ta kayboldu 
     ABD, Irak’ın düşürdüğünü açıkladığı keşif uçağının dönmediğini ve kayıp olduğunu bildirdi. ABD Savunma Bakanlığı Pentagon sözcüsü Timothy Blair, Kuveyt’ten havalandığı belirtilen keşif uçağının dönmediğini söylemekle yetinirken, ismi açıklanmayan bir Pentagon yetkilisi, uçağın kayıp olduğunu belirtti. Irak, daha önce yaptığı açıklamada, keşif uçağının, Irak hava savunması tarafından ülkenin güney kesiminde düşürüldüğünü bildirmişti. 
     
     Moro’nun katili öldü 
     İtalya’nın eski başbakanlarından Aldo Moro’nun kaçırılarak öldürülmesinde yer aldığı için 23 yıldır hapis yatan Germano Maccari öldü. İtalya gazeteleri, Maccari’nin muhtemelen kalp krizinden, Roma’daki cezaevinde öldüğünü duyurdular. Moro’nun kaçırılması olayına karışan Kızıl Tugaylar’ın 4 üyesinden biri olan Maccari, 1978’de mahkum edilmişti. 
     
     Medya, kadın Müdürü ağlattı 
     DIŞ HABERLER SERVİSİ 

     Hong Kong Emniyet Müdürü Regina Ip, saç modelini değiştirince "alay konusu" oldu. Bir derginin kendisine "çalı süpürgesi kafa" adını takıp sayfalar boyunca kendisini karikatürize etmesi üzerine dayanamayan Emniyet Müdürü, gözyaşlarını da tutamadığı bir basın açıklaması yaparak, "saç modelini değiştirmeyeceğini" söyledi. Müdürün, yeni saç modelinden esinlenerek bir çizgi roman karakteri yaratan dergi köşeyi dönmüştü. Ip ise, derginin cinsiyet ayrımcılığı yaptığını söylemişti. 
     
     Bu piyadeden karavana yok 
     DIŞ HABERLER SERVİSİ 

     Giyilebilir bilgisayar sistemleri sayesinde cephedeki askerler, uydularla irtibata geçerek, düşmanını uzaydan bulabilecek. "Savaşçı Sistemi" adı verilen mekanizma yardımıyla düşmanı gözetleyen asker, termal dürbünle donatılmış M4'üyle "karavana" olasılığı olmaksızın düşmanını vurabilecek. Üniformayla bütünleştirilmiş "Küresel Yer Tespit Sistemi" GPS , termal dürbünler ve bilgisayar yardımıyla düşman hatlarının çok detaylı görüntüsünü elde edecek olan askerler hata şansı sıfır bir operasyonla düşmanını avlayabilecek. 
     



 DÜNYA 












</TEXT>
</DOC>
