<DOC>
<DOCNO> 17341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/21/spor/spo02.html </URL>
<DATE> 2001/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
DENİZLİ’DEN GARANTİ 
</HEADLINE>
<TEXT>

Fenerbahçe Teknik Direktörü, taraftarlara kendilerini affettireceklerini söyledi, "Şükrü Saracoğlu Stadı’nda Gaziantepspor da nasibini alacak" diye konuştu 
     YUSUF KOBAL 

     SARI - Lacivertli takımın hocası, son maçlarda aldıkları kötü sonuçların izlerini Gaziantepspor karşısında sileceklerini iddia etti. Kadıköy’de bu sezon puan kaybetmediklerini hatırlatan Mustafa Denizli, "Son altı haftaya giriyoruz. Artık puan kaybı bizde büyük yaralar açar. Gaziantepspor da Şükrü Saracoğlu Stadı’nda nasibini alacak" diye konuştu. 
     FENERBAHÇE, hem Galatasaray ile aradaki puan farkının kapanması, hem de sakat futbolcuların çokluğu nedeniyle bugünkü karşılaşmaya oldukça sancılı çıkacak. Gaziantepspor maçını dönüm noktası olarak gören futbolcular, şampiyonluk stresini de iyice yaşamaya başlarken, Teknik Direktör Denizli kampta sürekli oyuncularıyla bire bir görüşmeler yapıyor. 
     
Baliç bilmecesi      UZUN süredir Fenerbahçe’de sorun olan Boşnak oyuncunun bugünkü karşılaşmada forma giyme şansının yükseldiği belirtildi. Ankaragücü yenilgisinden sonra yöneticilere Baliç’i artık oynatacağını açıklayan Denizli’nin, Gaziantepspor maçında sahaya yine sürpriz bir kadro çıkarabileceği bildirildi. 
     FENERBAHÇELİ yöneticiler, Baliç’in Andersson ile birlikte forvette yer alması için Mustafa Denizli’ye dolaylı da olsa telkinde bulunurken, tecrübeli hocanın Rapajic’i de ileri uçta görevlendirebileceği öğrenildi. Bu arada 1907 Fenerbahçeliler Derneği 23 Nisan nedeniyle 75 kimsesiz çocuğu maça götürecek. 
     
Johnson oynamıyor      FENERBAHÇE, Gaziantepspor ile oynayacağı karşılaşmanın son hazırlığını dün yaptı. Sakatlığı düzelmeyen Johnson’un bugünkü maçta forma giyemeyeceği açıklandı. Mirkoviç, Mert Meriç ve Rüştü ise takımdaki yerlerini alabilecek. Mustafa Denizli çalışmada özellikle kanat ortaları ile şutlara ağırlık verdi. Adeta gol provası şeklinde geçen antrenmanda Andersson’un formu Denizli’yi sevindirdi. 
     
30. randevu      FENERBAHÇE ile Gaziantepspor bugün ligde 30. kez karşı karşıya gelecek. Sarı - Lacivertli takımın bugüne kadar oynanan 29 karşılaşmada 15 - 8’lik üstünlüğü bulunuyor. Fenerbahçe attığı 52 gole karşılık kalesinde 35 gol gördü. Sarı - Lacivertli takım Gaziantepspor’u İstanbul’da en son 1998 yılında yendi. 
     
     STAT 
     Şükrü Saracoğlu 
     TV Canlı 
     DigiTürk 
     SAAT 
     19.00 
     


 SPOR 




























</TEXT>
</DOC>
