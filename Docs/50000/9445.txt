<DOC>
<DOCNO> 9445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/01/guncel/gun07a.html </URL>
<DATE> 2001/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da Osmanlı gafı 
</HEADLINE>
<TEXT>

L'Echo de la Bourse gazetesi, "Osmanlı hükümeti, TL'yi dalgalanmaya bıraktı" diye yazdı 
     GÜVEN ÖZALP Brüksel 

     Türkiye konusunda çoğu zaman önyargılı hareket etmesiyle dikkat çeken Avrupa basını, bu kez de ilginç bir gafa imza attı. 
     Zaman zaman İstanbul'u Türkiye'nin başkenti olarak gösteren, Türkler'in Arapça konuştuğunu yazan, kadınların hepsinin türbanlı dolaştığını, erkeklerin hepsinin bıyıklı olduğunu belirten Avrupa basınında bu kez de hükümete Osmanlı yakıştırması yapıldı. Belçika'da yayınlanan ve ekonomi ağırlıklı olan 'L'Echo de la Bourse' adlı gazete, Türkiye'de yaşanan son ekonomik olaylara ilişkin olarak yer verdiği haberde, "Osmanlı hükümeti, Türk lirasını dalgalanmaya bırakmayı kararlaştırdı" ifadelerine yer verdi. 
     Reuters haber ajansının "Coca -Cola şirketinin, Türkiye'deki krizden etkilenme endişesinde olmadığını" duyuran bir haberini tercüme ederek yansıtan gazete, önceki günkü baskılarında, söz konusu krizi anlatırken, geçen hafta "Osmanlı hükümetinin" aldığı önlemlerden söz etti. Brüksel'deki Türk Basın Müşavirliği'nin uyarısı üzerine hatasını kabul eden gazete, özür diledi. 
     


 GÜNCEL 





















</TEXT>
</DOC>
