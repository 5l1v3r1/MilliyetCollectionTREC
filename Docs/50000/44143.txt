<DOC>
<DOCNO> 44143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/guncel/gun08.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM’ye 450 vekil yeter mi 
</HEADLINE>
<TEXT>

ÇAPRAZ ATEŞ 
     ÜMRAN AVCI İstanbul 

     DYP, milletvekili sayısının 550’den 450’ye indirilmesi için hazırladığı Anayasa değişikliği teklifini imzaya açtı. Halkın 550 milletvekilini fazla bulduğunu söyleyen Genel Başkan Tansu Çiller, "Meclis’e 450 vekil yeter" dedi. Bu teklif, milletvekili ve siyasiler arasında tartışmalara yol açtı. İşte görüşler 
     
     Bülent Akarcalı ANAP Milletvekili 
550, makul bir sayı      Meclis’teki komisyon sayısı ve çalışmalarına, yurtdışında uluslararası ilişkilere yönelik komisyonlara, milletvekillerinin parti çalışmalarına baktığımızda 450 sayısı bile yetersiz kalabiliyor. Zamanında 400 milletvekili sayısını, 450’ye ANAP çıkarmıştı. İhtiyaçtan çıkarmıştı. Ayrıca, eskiden 67 olan il sayısı 81’e çıktı. Her ile iki milletvekili lazım. Çünkü hizmete en muhtaç olanlar küçük iller. Özellikle Doğu ve G. Doğu Anadolu’da bu illerde 2 - 3 milletvekili var. Buradaki iller hizmeti, milletvekili eksikliğinden alamıyorlar. Artan nüfusa, il sayısına, yabancı uluslararası komisyonlara baktığımızda şu andaki 550 milletvekili sayısı makul bir sayı gibi görünüyor. Milletvekilinin programı sanıldığından çok daha yüklü. 
     
     Süleyman Yağız DSP Milletvekili 
Çiller şov yapıyor      Sayın Tansu Çiller’in yaptığı siyasi şovdan ibaret. İşine geldiği zaman öyle, işine gelmediği zaman böyle tutum sergilemek, siyasi etik açısından çok yanlış. Vaktiyle 450’den 550’ye çıkarmanın öncülüğünü yapıyorsunuz, kamuoyuna hoş gelecek diye sonra bir daha "sayıyı indirelim" diyorsunuz. Son zamanlarda "Bakan sayısı, milletvekili sayısı indirilsin" tartışmaları var. Hiç kimse bunların detaylarına girmiyor. Türkiye’de birçok şey gerçek verilerden yola çıkılarak tartışılmıyor. Sayı üzerinde duranlar, Meclis devam çizelgesine baksınlar. Sayın Çiller, kendi grubundan kaç kişi geliyor, cevap versin. 
     
     Ahmet İyimaya DYP Milletvekili 
Sayı artınca kararlar azalır      Milletvekili sayısı tüm sistemlerde ülke koşulları da gözetilerek değişik yöntem ve etkenlerle belirleniyor. 1995’ten önce milletvekili sayısı 450 idi. Ancak, partiler parlamentoya alanlarında otorite olan kişileri önseçim sistemiyle getiremeyince, bu noksanlık Türkiye milletvekilliğiyle telafi edilmek istendi. Sayıyı 550’ye çıkaran değişikliğin gerekçesi bu. Anayasa Mahkemesi, Türkiye milletvekilliğini düzenleyen yasayı iptal etti. O zaman artan 100 sayının doğuş gerekçesi ortadan kalktı. Bugün toplumda bu konuda talep var. Toplum 100 milletvekilini fazla görüyor. Rasyonel çalışan parlamento, 450 milletvekili ile yeniden yapılanmaya dönüşümü ve ihtiyaç olan yasal değişiklikleri sağlayabilir diye düşünüyoruz. Yapıları ne kadar büyütürseniz, geliştirirseniz çözüm o kadar gecikir. Çözüm daha zor olur. Karar organlarında tartışanları ne kadar artırırsanız, kararlar o kadar gecikir, kararların kalitesi de o kadar düşer. 
     
     Algan Hacaloğlu CHP G.Sekreter Yrd. 
Sayı değil, özgürlük önemli      450 sayısı Meclis’te yeterli. Ancak, gerçek yeterlilik, hiçbir özel zırhın altına gizlenmemiş, her yurttaş gibi sıradan eşit haklara sahip milletvekilliği ile olur. Mesele sayı değil. Çok değil, gerçekten özgür, liderin sultasına bağlı olmayan, yargı denetimi altında adi suçlar için özel koruması olmayan milletvekili gereklidir. 
     



 GÜNCEL 

















</TEXT>
</DOC>
