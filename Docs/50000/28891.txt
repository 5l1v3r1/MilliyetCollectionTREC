<DOC>
<DOCNO> 28891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/son/sondun05.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de yargısız infaz iddiası emniyet müdürünü istifa ettirdi 
</HEADLINE>
<TEXT>

     İngiltere'nin Sussex eyaletinin Hastings kenti yakınlarındaki St. Lonards kasabasında yaşayan James Ashley'nin, evine baskın yapan polisler tarafından çıplak olarak yatağında uyuduğu sırada öldürülmesiyle ilgili tartışmalar, Susex Emniyet Müdürü Paul Whitehouse'nin istifasıyla sona erdi. 
     1998 yılında bölgede uyuşturucu trafiğinde yaşanan hareketlilikle ilgili olarak yapılan bir soruşturma sırasında, evine baskın yapılan James Ashley'nin yatağında çırılçıplak uyurken vurulmasıyla ilgili tartışmalara katılan yeni İçişleri Bakanı David Blunkett, olayda sorumluluğu bulunan polis şeflerinin görevlerinden alınmalarını istemişti. 
     Polisin yaptığı hatalardan ders alabilmesi için hata yapanın gitmesinin kaçınılmaz olduğunu savunan Blunkett'in bu isteği üzerine, Sussex bölgesi Emniyet Müdürü James Whitehouse'ın görevden alınmayı beklemeden istifa ettiği açıklandı. Bu arada, yatağında öldürülen James Ashley'in ailesi ve öldürüldüğü sırada yanında bulunan sevgilisi polis müdürünün istifasının da yeterli olmadığını, olayda sorumluluğu bulunan polis memurlarının haklarında geçen ay düşürülen davaların yeniden açılmasını istiyor. Aile, olay sonrasında yaptıkları açıklamalarla memurlarının saldırıdaki eylemlerini haklı göstermeye çalışan polis şeflerinin de yargılanması gerektiğini savunuyor. Bakan Blunkett'in ''halkın polise güvenebilmesi için polisin kamuoyuyla arasındaki inanç köprüsünü yeniden kurabilmesi için hata yapanların cezalandırılmaları şart'' uyarısının ardından gelen istifayı, yenilerinin takip edebileceği belirtiliyor. 







</TEXT>
</DOC>
