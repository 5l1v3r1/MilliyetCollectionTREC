<DOC>
<DOCNO> 44739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/son/sontur05.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi Başkanı erteleme kararı verilebileceğini söyledi 
</HEADLINE>
<TEXT>

     Anayasa Mahkemesi Başkanı Mustafa Bumin, Ak Parti hakkındaki başvurunun görüşülmesinin Anayasa değişikliği dikkate alınarak ertelenebileceğini bildirdi. 
     Bumin, Anayasa Mahkemesi'ne gelişinde, gazetecilerin Ak Parti'ye ilişkin yapılan başvurunun Anayasa değişiklikleri dikkate alınarak ertelenip ertelenemeyeceğine ilişkin sorularını yanıtladı. 
     Bumin, konunun heyet toplantısında görüşülüp karara bağlanacağını tahmin ettiğini söyledi. 
     Anayasa'nın 76. maddesinde yapılacak olan değişikliğin, Ak Parti ile ilgili başvuruyu doğrudan etkileyip etkilemeyeceğinin değerlendirileceğini bildiren Bumin, eğer böyle bir sonuca ulaşılırsa heyet tarafından görüşmelerin ertelenmesi yönünde karar verilebilceğini kaydetti. 
     ''Anayasa'nın 76. maddesinde değişiklik gerçekleşirse, Siyasi Partiler Yasası ile arasında doğan çelişki durumunda nasıl bir yol izlenecek '' yönündeki soruyu da Bumin, ''Bu durumda doğrudan Anayasa'nın 76. maddesi de dikkate alınabilir ya da daha önce olduğu gibi Anayasa Mahkemesi resen Siyasi Partiler Yasası'nın ilgili maddesini iptal edebilir. Bütün bunlara heyet karar verecek'' diye yanıtladı. 
     Bumin, Ak Parti ile ilgili başvuruda yer alan Recep Tayip Erdoğan'ın genel başkanlık yetki ve görevlerinin tedbiren önlenmesine ilişkin başvuru ile partinin türbanlı 6 kurucu üyesinin ihracına ilişkin istemin bugün ayrıca görüşülüp görüşülmeyeceğine ilişkin bir soru üzerine, Anayasa'da yapılması düşünülen değişikliğin bu talebi de etkileyip etkilemeyeceğinin inceleneceğini belirtti. Bumin, ''Buradaki durum, Milletvekili Seçimi Kanunu ile ilgili Anayasa'nın 76. maddesinde değişiklik yapılırsa, bu milletvekili Seçim Kanunu'nu 
     da etkiler. Sanıyorum, bu durumda tamamına yönelik bir erteleme çıkabilir'' dedi. 
     Anayasa Mahkemesi heyeti, Yargıtay Cumhuriyet Başsavcısı Sabih Kanadoğlu'nun Ak Parti'ye ihtar ve tedbir verilmesine ilişkin istemini görüşmek üzere saat 10.00 toplanacak. 
     






</TEXT>
</DOC>
