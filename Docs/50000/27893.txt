<DOC>
<DOCNO> 27893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/son/soneko17.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziraat Bankası'ndan geçen yıl 64 trilyon lira kar 
</HEADLINE>
<TEXT>

     Ziraat Bankası'nın net karı geçen yıl bir önceki yıla göre yüzde 60.9 oranında arttış gösterdi. 
     Deloitte Touche Tohmatsu üyesi DRT Denetim Revizyon Tasdik Yeminli Mali Müşavirlik A.Ş. tarafından hazırlanan 1 Ocak-31 Aralık 2000 dönemine ait bağımsız denetim raporu yayımlandı. 
     Rapora göre, Ziraat Bankası'nın 1999 yılı sonunda 40.2 trilyon lira olan net karı, yüzde 60.9 artarak 2000 yılı sonunda 64.6 trilyon liraya yükseldi. 
     Bağımsız denetim raporu ile birlikte yayımlanan bilançoya göre, Ziraat Bankası'nın aktifleri 2000 yılı sonunda bir önceki yıla göre yüzde 36.2 artarak 12 katrilyon 35.3 trilyon liradan 16 katrilyon 394.9 trilyon liraya, toplam krediler yüzde 48.2 yükselerek 2 katrilyon 918.8 trilyon liradan 4 katrilyon 325 trilyon liraya çktı. 
     Banka'nın menkul kıymetler cüzdanı yüzde 5.3 artarak 848.4 trilyon liradan 893.5 trilyon liraya, mevduat yüzde 32.4 yükselerek 9 katrilyon 586.2 trilyon liradan 12 katrilyon 695.1 trilyon liraya, özkaynaklar yüzde 51.7 çıkarak 290.7 trilyon liradan 441.1 trilyon lira olarak gerçekleşti. 
     Aynı dönemde net faiz geliri yüzde 55.1 artarak 504.3 trilyon liradan 782.4 trilyon liraya, net faiz dışı gelirler de yüzde 70.6 artarak 389.4 trilyon liradan 664.3 trilyon liraya çıktı. 
     
     Denetim raporu 
     Resmi Gazete'nin bugünkü sayısında yayımlanan denetim raporunda, hükümetin 22 Şubat tarihinde kur çıpası uygulamasını terk ederek dalgalı kur sistemine geçildiği hatırlatıldı. 
     Raporda, şöyle denildi 
     ''Bu süreçte rapor tarihine kadar geçen süre içinde TL, ABD Doları karşısında olmak üzere belli başlı yabancı para birimleri karşısında önemli ölçüde değer kaybına uğramış ve bu raporun hazırlandığı tarih itibarıyla döviz kuru dengesi henüz oluşmamıştır. Piyasalardaki dalgalanmaların ve belirsizliklerin bu raporun hazırlandığı tarih itibarıyla devam etmesi nedeniyle ekonomideki olumsuz gelişmelerin Banka'nın mali yapısı üzerindeki nihai etkisi henüz belirli değildir.'' 
     Bilanço tarihi itibarıyla kredi portföyünün 1 katrilyon 716.5 trilyon lirasının Banka kaynaklı kullandırılan tarımsal kredilere ait olduğu belirtilen raporda, bu tutarın 138.2 trilyon lirasının Banka tarafından takipteki krediler hesabı içinde izlenirken, yürürlükteki karşılık kararnamesi gereği karşılığa tabi olmadığı kaydedildi. 
     Raporda, ekonomide meydana gelen olumsuz gelişmelerin tarımsal kredi müşterileri üzerindeki etkileri ile takip hesaplarında izlenen tutarların tahsil edilebilirliğinin ilerki dönemde belli olacağına dikkat çekilerek, şunlar kaydedildi 
     Bilanço tarihinden sonra Banka'nın 138.2 trilyon lira tutarındaki takipteki tarımsal kredilerin tamamı ile canlı hesaplarda izlenen tarımsal krediler için 550 trilyon lira ayrıldığı belirtilen raporda, uygulamaya konulan ekonomik program çerçevesinde özel görev zararlarından mahsup edilmek üzere rapor tarihi itibarıyla 12 katrilyon 113.4 trilyon lira tutarında piyasada işlem gören özel tertip devlet tahvilinin Hazine tarafından Ziraat Bankası'na verildiği hatırlatıldı. 
     Raporda, ''Ancak Hazine'den alacaklar hesabının tasviyesinin bu tutarların Bankalar Yeminli Murakıplar tarafından onaylanmasından sonra kesinleşecek'' denildi. 






</TEXT>
</DOC>
