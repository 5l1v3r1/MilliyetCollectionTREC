<DOC>
<DOCNO> 5697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/06/magazin/mag01.html </URL>
<DATE> 2001/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Pop dünyası yasta 
</HEADLINE>
<TEXT>

Ünlü besteci Selçuk Başar kansere yenildi 
     MAGAZİN SERVİSİ 

     UZUN süredir kanser tedavisi gören ünlü besteci ve müzisyen Selçuk Başar, yakalandığı beyin tümörüne yenik düşerek hayatını kaybetti. Başar için geçen aylarda Günay Restaurant’ta yardım gecesi düzenlendi, dev isimler Nilüfer’le Ajda Pekkan’ın da sahne aldığı gecede, rahatsızlanan Sezen Aksu sahneye çıkamamıştı. 
     TÜRK popuna besteci, aranjör ve orkestra şefi olarak hizmet veren Başar, 13 Mart 1944’de Ankara’da doğdu. Ankara Konservatuarı’nı bitiren Başar, Apolllonia Müzik Festivali’nde Ajda Pekkan ile ikincilik kazandı. 1969’da İstanbul Gelişim Orkestrası’nın kurucularındandı. 
     1983 Eurovision Türkiye birinciliğini kazanan Başar, evli ve bir kız çocuğu sahibiydi. Ünlü müzisyenin cenazesi, yarın 10.30’da AKM’de düzenlenecek törenin ardından Bebek Camii’nde kılınacak öğle namazını müteakip Aşiyan Mezarlığı’nda defnedilecek. 
     
     Ne dediler 
     Ajda Pekkan Çok değerli bir müzisyeni kaybettik. Çok üzgünüm. 
     Zerrin Özer Harika bir insandı. Tüm müzik dünyasının başı sağolsun. 
     Atilla Özdemiroğlu Pop müzik usta bir ismi yitirdi. Onun ölümüyle çok şey kaybettik. 
     


 MAGAZİN 















</TEXT>
</DOC>
