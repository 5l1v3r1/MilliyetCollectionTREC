<DOC>
<DOCNO> 46117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/son/sondun06.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta hastaneler alarm durumunda.... 
</HEADLINE>
<TEXT>

     ABD'nin Florida eyaletinde görülen ve biri ölümle sonuçlanan iki şarbon vakasından sonra New York'taki hastahanelerin alarma geçirildiği bildirildi. 
     Yetkililer özellikle hastahanelerin acil servisinde görevli doktorların zatürre, nezle ve grip benzeri hastalıklar karşısında daha dikkatli davranmalarını ve vakaların şarbon olup olmadığını araştırmalarını istediler. 
     Doktorlardan, şarbonun yanı sıra başka bio-terorizm maddelerinin yapması muhtemel hastalıklar konusunda da dikkatli davranmaları istendi. Konuyla ilgili bilgi veren kent sağlık müdürlüğü sözcüsü Sandra Mullin, ''halen çok aktif bir izleme ve gözleme sürecinde bulunuyoruz'' şeklinde konuştu. 
     
     Atlanta'dan uzman geldi 
     Merkezi Atlanta'da bulunan Salgın Hastalıklar İstihbarat Servisi'nden 30 doktorun New York'a gönderildiği ve kentin çeşitli hastahanelerinde görev aldıkları bildirildi. Bu uzmanların, bio-terorizm şüphesi bulunan vakaları yakından izledikleri ve hastalardan örnekler alarak tahlil ettikleri kaydedildi. 
     New York polis müdürü Bernard Kerik de, polis görevlilerin bio-terorizm konusunda FBI ve diğer federal ajanslarla ortaklaşa çalıştıklarını açıkladı. Kerik, ''şu ana kadar herhangi bir şarbon vakası ya da tehdidine rastlanmadı'' diye konuştu. Polis müdürü, polislerin şarbon hastalığına karşı aşılanmadıklarını, bu aşının sadece askeri personele uygulandığını sözlerine ekledi. 
     Long İsland College Hospital hastahanesi acil servis müdürü Lewis Kohl de, ''endişe edilen hastalıkların hemen hepsinin 'vaktinde yakalanabilirse' antibiyotiklerle tedavi edilebileceğini'' ifade etti. 
     Dr. Kohl, ''hastahanelerde bulaşıcı hastalıklara karşı karantina odaları oluşturulduğunu'' da sözlerine ekledi. 
     
     Kentucky'de 200 kişi karantinada... 
     Öte yandan ABD'nin Kentucky eyaletindeki Convington'da bulunan bir vergi dairesinin kapatıldığı ve burada çalışan 200 kişinin karantinaya alındığı bildirildi. 
     Yetkililerin açıklamasında, dairede bir kişinin içinde beyaz renkli esrarengiz bir toz bulunan bir zarfı açmasının ardından, biyolojik saldırı endişesiyle 200 kişinin karantinaya alındığını belirtti. 
     Yetkililer, mektubu açan görevlinin vücudunun plastik bir maddeyle kaplanarak hastaneye kaldırıldığını kaydetti. 
     Bu arada, Ohio eyaletindeki West Chester'de bulunan bir restorana bir kişinin içinde belirlenemeyen sıvı madde dolu kavanozu bırakmasının ardından restoran personelinin karantinaya alındığı bildirildi. 
     






</TEXT>
</DOC>
