<DOC>
<DOCNO> 10568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/09/spor/spo04.html </URL>
<DATE> 2001/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
RAHİP SERGEN 
</HEADLINE>
<TEXT>

Daha önce sürekli özel hayatıyla gündeme gelen yıldız futbolcu, Trabzonspor’daki durgun yaşantısıyla görenleri hayrete düşürüyor 
     

     TRABZONSPOR yönetiminin, Beşiktaş’a transfer olacağı tartışmalarından dolayı rahatsız olduğu Sergen, adeta rahip hayatı yaşıyor. Üç büyük kulüpte forma giyen ender futbolculardan olan Sergen, İstanbul’dayken özel hayatıyla sürekli gündeme gelmişti. Yıldız futbolcu, Trabzonspor’da farklı bir görüntü çizdi. 
     
     "İstanbul’u özlemiyor" 
     SERGEN’İN yakın bir arkadaşı, "Rahip hayatı yaşıyor" diye konuştu. Aynı kişi, "Hayatında hep futbol var. Sadece iki kez bira içti. At yarışı oynuyor, ama kimseye oynatmıyor. Trabzon’u çok sevdi. İstanbul’daki hayatını özlemiyor. Beşiktaş’a transferi konusunda tereddütlü. Yönetim ikna ederse, gitmez" dedi. 
     
     Siirt alarmı 
     TRABZONSPOR’da Siirt Jetpaspor maçı öncesi alarm verildi. Teknik Direktör Sadi Tekelioğlu, "İşimiz kolay olmayacak" derken, Kaptan Hami de, "Kaybedecek şeyleri yok. Çok kritik bir sınav" diye konuştu. Karadeniz ekibinin üçüncü kaptanı Osman ise, "Dikkatli olmazsak kötü sonuçlarla karşılaşabiliriz" ifadesini kullandı. 
     
     Abdülkadir coştu 
     Bordo - Mavililer, Siirt Jetpa maçının hazırlıklarını dün ümit takımla yaptığı çift kaleyle sürdürdü. Trabzon mücadeleyi 6 - 1 kazanırken, golleri Abdülkadir 3 , Lange 2 ve Gökdeniz attı. Ümit takımının tek sayısı Hakan’dan geldi. 
     
     OKTAY’A yeni imaj 
     Trabzonspor’un golcü futbolcusu Oktay, saçlarını üç numaraya kesti. Takım arkadaşları espri yapıp, "Birçok kişi saçlarını kazıttı, moda yarattı. Sen de imaj yaparak, üç numara modelini moda yapacaksın" diye takıldılar. 
     


 SPOR 


























</TEXT>
</DOC>
