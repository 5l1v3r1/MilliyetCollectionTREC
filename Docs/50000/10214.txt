<DOC>
<DOCNO> 10214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/06/son/sondun01.html </URL>
<DATE> 2001/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Başkan Yardımcısı Cheney anjiyo oldu 
</HEADLINE>
<TEXT>

     Göğüs ağrıları çekmesi üzerine hastaneye kaldırılan ABD Başkan Yardımcısı Dick Cheney'in kalbine giden tıkalı bir damar, başarılı bir anjiyoplasti operasyonuyla açıldı. 
     George Washington Üniversite Hastanesi doktorlarından Jonathan Reiner, Cheney'in Kasım ayında geçirdiği hafif kalp krizi sonrasında açılan damarın, yeniden büyük ölçüde kapandığının ortaya çıktığını belirtti. 
     Reiner, gazetecilere yaptığı açıklamada, yapılan anjiyo vasıtasıyla bu damarın başarıyla açıldığını ve Cheney'in kısa süre içinde taburcu edilmesinin planlandığını söyledi. Reiner, ''Başkan Yardımcısı Cheney'in, 4 yıllık görev süresini sağlıklı olarak tamamlayabilmesi olasılığını çok yüksek görüyorum. Yine de Cheney'nin kronik bir kalp ve damar hastası olduğunu bilmemiz gerekiyor'' dedi. 
     Yaklaşık bir saat süren anjiyo operasyonunun ardından Başkan George Bush da, Cheney'i arayarak geçmiş olsun dileklerini iletti. Bush'un sözcüsü Ari Fleischer, ''5 dakikalık bu telefon konuşmasında Başkan Yardımcısı Cheney, Başkan Bush'a kendini çok iyi hissettiğini ve en kısa sürede görevinin başına dönmek istediğini iletti'' dedi. 




</TEXT>
</DOC>
