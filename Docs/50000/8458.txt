<DOC>
<DOCNO> 8458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/23/guncel/gun01.html </URL>
<DATE> 2001/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
CEZA’ SKANDALI 
</HEADLINE>
<TEXT>

TBMM Adalet Komisyonu, trafik kazalarıyla ilgili cezaları arttıran maddeyi, "ödenemeyeceği" gerekçesiyle tasarıdan çıkardı. Alt Komisyon Başkanı Yaşar Topçu, bu karar üzerine komisyondan istifa etti... 
     ANKARA Milliyet 

     TBMM Adalet Komisyonu, dün trafik yasa tasarısını görüşürken kazalarla ilgili cezayı arttıran madde tartışma yarattı. 
     Toplantıda, tasarıdaki "Bilinçli taksir" hükmü korunurken, "İstemeden de olsa, sonucu önceden kestirilebilecek kazalara meydan verenlerin cezalarının üçte bir oranında artırılması" maddesi kabul edildi. 
     
     Ceza indirmeye evet 
     "Bir kazada bütün ailesini kaybetmiş olanların zaten yeterince cezalandırılmış olacağı" gerekçesiyle, bu tür durumlarda kasıtlı hareket edenlere "ceza verilmemesi", bilinçli hareket edenlere verilecek cezanın da "yarıdan altıda bire kadar" indirilebilmesi komisyonda kabul gördü. 
     Adalet Bakanı Hikmet Sami Türk, alkollü ve hızlı araç kullananların, "Allah kerim" diyerek direksiyon başına geçerken, insanların ölebileceğini bilerek hareket ettiklerini vurgulayarak, traktörü ya da tekneyi kapasitesinin üzerinde doldurup kazaya neden olanların "ağır kusurlu" sayılacağını söyledi. 
     
     Ödeyemezlerse hapse girerler 
     "Tedbirsizlik, dikkatsizlik, meslek ve sanatta acemilik sonucu ölüme sebep olanlara 3 - 6 yıl hapis, 250 - 500 milyon lira para cezası, birden fazla ölümün yanı sıra yaralanma olması halinde 10 yıla kadar hapis ve 500 milyon - 1 milyar lira para cezası verilmesini" öngören maddeyse tartışma yarattı. DSP’li Ali Günay, "Bunu kimse ödeyemez. Hapishaneler para cezalarını ödeyemeyenlerle dolar" diyerek maddenin tasarıdan çıkarılmasını istedi. DSP’li Erol Al ise "İyi bir şey yaptığı için değil, adam öldürdüğü için ceza verilecek" diye Günay’a tepki gösterdi. 
     
     Topçu’dan Sezer örneği 
     Bunun üzerine söz alan Topçu, "Cumhurbaşkanı, kırmızı ışıkta duruyor diye yüzde 80 halk desteği görüyorsa, önce halkın tepkilerini anlamak gerekir. Bu cezaların korunması lazım" dedi. 
     Hızlı araç kullandığı gerekçesiyle ceza yiyen MHP’li Orhan Bıçakçıoğlu’nun, "bu cezalar fazla değil" sözlerinin ardından madde metinden çıkarılınca, Topçu da, "Bu kafalarla çalışmam mümkün değil" diyerek komisyondan istifa etti. 
     


 GÜNCEL 

















</TEXT>
</DOC>
