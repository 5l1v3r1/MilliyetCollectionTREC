<DOC>
<DOCNO> 30273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/04/son/sondun08.html </URL>
<DATE> 2001/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da eşcinsellerin nikahını kıymayan memur kovuldu 
</HEADLINE>
<TEXT>

     Hollanda'nın Leeuwarden Belediyesi'nde, eşcinsellere nikah kıymayan memurun işten çıkarılması kararlaştırıldı. 
     Eşcinsellerin nikahını kıymayı reddeden memur hakkında, önce Belediye Yönetimi, iş sözleşmesinin koşullu olarak feshedilmesi yönünde karar aldı 1 Temmuz'a kadar nikah kıymayı kabul etmesi halinde ise memurun işten atılmayacağını bildirdi. Ancak memur, eşcinsellere nikah kıymayı reddetmeyi sürdürünce konu Belediye Meclisi'nde ele alındı ve yapılan oylama sonucu kesin olarak işten çıkarılması kararlaştırıldı. 
     Hollandalı memur, prensip olarak bu nikaha karşı olduğunu ve ahlak ölçüleriyle bağdaşmadığını bildirerek, iki kez nikah kıymayı reddetmişti. 
     Belediye Meclisi, memurun ahlaki gerekçelerle görevini yerine getirmemezlik edemeyeceğini, belediyenin ve yasaların öngördüğü kurallara uyması gerektiğini bildirdi. 
     Belediye Meclisi'nin kararı uyarınca, nikah memurunun işine 1 Eylül'den itibaren son verilecek. Hollanda'da geçen yıl kabul edilen ve bu yıl 1 Nisan'da yürürlüğe giren yasa ile gerek kadın gerekse erkek eşcinseller, normal çiftler gibi nikah kıydırabiliyor ve evlenebiliyorlar. 
     
     







</TEXT>
</DOC>
