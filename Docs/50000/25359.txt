<DOC>
<DOCNO> 25359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/son/sondun15.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Çingeneler, Nazilerle işbirliği yaptığı gerekçesiyle IBM'e dava açıyor 
</HEADLINE>
<TEXT>

     Çingene örgütleri, İkinci Dünya Savaşı yıllarında Naziler'le işbirliği yapmakla suçladıkları Amerikan IBM firması hakkında İsviçre'de dava açmaya hazırlanıyorlar. 
     Cenevre'de basın toplantısı yapan ''Ulusal Çingene Kongresi'' Başkanı Rudko Kawezinski, savaş sırasında 600 binden fazla Çingene'nin Naziler tarafından katledilmesinde IBM firmasının sorumluluğu olduğunu iddia etti. 
     50 kadar ülkedeki 249 Çingene örgütünün oluşturduğu Kongre'nin başkanı Kawezinski, Nazilerin öldürdüğü Çingenelerin ailelerinin aldıkları tazminatın ''devede kulak'' olduğunu, tazminatların Yahudilere gittiğini kaydetti. 
     Çingene örgütünün açacağı davayı üstlenecek avukat da, Amerikan hükümetinin Yahudi derneklerini desteklediğini anımsattı ve dava için İsviçre'den maddi yardım beklediklerini anlattı. 
     Çingene örgütleri, Amerikalı gazeteci Edwin Black tarafından şubatta piyasaya çıkarılan ''IBM ve Soykırım'' adlı kitapta anlatılanları, açmayı düşündükleri davada dayanak noktası olarak kullanacaklar. Kitapta, IBM firması Almanya'daki şubesi aracılığıyla Yahudi soykırımında rol oynamakla suçlanıyor. 
     Kitaba göre, IBM büro malzemeleri sağlayarak Nazilerin Yahudi ve Çingeneler'in ''çetelesini tutmasına'' yardım etti. Aynı şekilde, Naziler toplama kamplarında da IBM malzemelerini kullandı. 
     Çingenelere göre, IBM ''herşeyi bilerek'' Nazi rejimine teknik destek verdi, onun için ''insanlığa karşı işlenen suçların ortağı oldu.'' 






</TEXT>
</DOC>
