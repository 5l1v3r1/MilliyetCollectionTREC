<DOC>
<DOCNO> 5102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/spor/spo04.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
TRABZON’DA ALO KRİZİ 
</HEADLINE>
<TEXT>

Telefon iddiasının yankıları sürüyor. Bali suçluyor, Asman köpürüyor. Hami, "Telefon gelmedi" diyor 
     Yönetim araştırıyor 
     TÜRKİYE Kupası’nda aldıkları Galatasaray yenilgisiyle sarsılan Trabzonspor’da, maç öncesi camiayı karıştıran telefon skandalının üzerine gidiliyor. Eski Başkan Mehmet Ali Yılmaz’ın danışmanı Ender Asman’ın, bazı futbolcuları arayıp, "Maçta kendinizi sıkmayın. Yönetimin ömrü kısa" dediği iddiaları ortalığı karıştırmıştı. Futbol Şube Sorumlusu Serdar Bali, "Tüm gelişmeleri gün ışığına çıkarttığımızda gerekli açıklamayı yapacağız" diye konuştu. 
     
     "Hedefe ulaştılar" 
     OLAYI çözmeye çalıştıklarını söyleyen Bali, "Özel telefonla görüşüldüğü için numara telefonlara düşmemiş. Bu konuda Telekom’a başvurup, futbolcuların arandığı numarayı tesbit ettireceğiz. Bu olay futbolcularımızı olumsuz etkiledi. Sonuçta arayanlar hedeflerine ulaştı" dedi. Yöneticiler Telekom, Telsim ve Turkcell’e başvurup, 31 Ocak çarşamba günü bazı futbolcuların telefonlarıyla yapılan görüşmelerde arayan numaraların tespitini isteyecek. 
     
     "Ahlaksız iddialar" 
     FUTBOLCULARI aradığı iddia edilen Ender Asman, "Bu nedenle kimseyi aramadım. Aramışsam, şerefsizim. Ahlaksız iddialar. Böyle yaklaşım sergileyeceğimi düşünmek bile ayıptır. Bu konu beni çok yaraladı" açıklamasını yaptı. Kaptan Hami, "Bana telefon gelmedi. Ama ateş olmayan yerden duman çıkmaz" derken, Zafer de, "Ender Asman’la en son 20 gün önce konuşmuştum" diye konuştu. Nesim ise, "Böyle bir damgayı yiyecek futbolcu olamaz" ifadesini kullandı. 
     
     LANGE Hata ettim' 
     TRABZONSPOR’dan kimseye haber vermeden ayrılıp, Belçika’nın Brugges ekibiyle masaya oturan Rune Lange, "Hata ettim, kulüpten eylülde ayrılmalıydım" dedi. Norveç’in Nordlys gazetesi ile görüşen Lange, "Kontratımdaki maddelerin bir çoğu yerine getirilmedi. Sonunda yeter’ dedim. Bekledim, ama yönetim değiştiği halde sözler tutulmayınca ayrılmak zorunda kaldım" diye konuştu. 
     ALACAKLARININ ödendiği şeklindeki haberlerin yalan olduğunu da iddia eden Norveçli futbolcu, "Ancak sorun yalnızca para da değildi. Transferimde FIFA karar verene kadar Belçika’da kalacağım". Bu arada Lange’nin eski kulübü Tromsö, Trabzonspor’un ödemediği 1 milyon 150 bin marklık transfer taksidini, teminat olarak gösterilen bir İsviçre bankasından çekecek. 
     
     Hayal kırıklığı 
     TRABZONSPOR’da yeni yönetim, teknik kadro ve Oktay, Galatasaray maçının kaybedilmesi nedeniyle ilk büyük sınavlarında hayal kırıklığına uğradılar. Tekelioğlu, alınan farklı yenilginin kabul edilebilir yanının bulunmadığını dile getirip, "Bu güven bunalımı yaratmaz. Mutlaka telafi edilecek. Artık önümüze bakmak durumundayız" diye konuştu. Bordo - Mavili ekip, Galatasaray mağlubiyetiyle bu sezon sahasında ilk kez yenilgi aldı. 
     


 SPOR 






























</TEXT>
</DOC>
