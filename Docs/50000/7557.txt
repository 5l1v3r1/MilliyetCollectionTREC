<DOC>
<DOCNO> 7557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/17/yazar/uras.html </URL>
<DATE> 2001/02/17/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Hayrattır - ihtiyacın varsa çekinme al... 
</HEADLINE>
<TEXT>

     Tophane'den yokuşu tırmanarak Galatasaray'a çıkıyorum. Tomtom Kaptan Camii'nin bulunduğu Gülbaba Sokağı'nı geçtim. Galatasaray'a yaklaştım. Yeniçarşı Caddesi üzerinde yürüyorum. Baktım, Davutoğlu Emlak Bürosu'nun bulunduğu binanın önünde, kaldırım üzerinde kocaman bir kutu. İçi giyim eşyası ile dolu. Kutunun üzerine "Hayrattır - ihtiyacın var ise çekinme al" yazılı bir levha asmışlar. Uzaktan izledim... İhtiyaç sahibi olduğu durumlarından belli olanlar yaklaşıyor. Kutudaki giyim eşyalarını karıştırıyor. Hiçbir şey almayan var. Bir iki parça eşya alan var. İlgimi çekti. Kutuyu dükkanın önüne koyan Emlak Bürosu'na girdim. Büronun sahibi Halil Karlık, Osmaniye'nin Kadirli'sinden imiş. "Abicim biz Yugoslavya'ya tekstil ihraç ederdik. Yugoslavya batınca biz de battık. İşçileri dağıttık. Çevremiz geniş. Emlakçilikle geçiniyoruz. Bu bölgede fakir fukara çok. Giyilmeyen eşyası olanlar getirir. Kutuya bırakır. İhtiyaç sahipleri alır gider. Ülkenin hali malum... Fakirlik diz boyu. Vatandaşa bir hizmetimiz olsun..." diyor. Davutoğlu, Yeniçarşı Cad. No.112, Telf 212 - 2431061 
     Sayın okuyucularım, fazla giyim eşyanızı siz de o kutuya bırakınız. Veya yaşadığınız bölgede sokağın bir köşesine siz de benzer bir hayır kutusu koyup kutuyu "yaşatınız". 
     
Apel'de Şirin İskit'in resimleri      Yeniçarşı Caddesi'nden ayrılıp Galatasaray Lisesi binasının arkasına dönen sokağın ismi Hayriye Caddesi'dir. Bu kısa caddenin sonunda Nuran Terzioğlu'nun Apel Sanat Galerisi'nde şimdilerde Şirin İskit'in resimleri sergileniyor. 1965 doğumlu Şirin İskit, Paris Güzel Sanatlar Akademisi mezunu. Kültürler arası benzerlik ve farklılıkları "çok kültürlülüğü" "çok renklilik" ile eşleştirmiş. Gökkuşağını oluşturan yedi canlı renk ile iç dünyasını tuvale dökmüş. Bu iç açıcı resimleri mutlaka görünüz. Apel, Hayriye Cad. No.7 
     
Kirkor'un çantaları      Yeniçarşı Caddesi'nden Galatasaray'a doğru yürümeye devam ediniz. Solda doğal gıda maddeleri satan, küçük bir lokantası ve kahvesi de olan Nuh'un Ambarı'nı göreceksiniz. Sağda bir binanın alt katında Kirkor Saiyan'ın dükkanı var. Kirkor Saiyan 49 yaşında bir Ermeni usta. İstanbul'un ünlü çantacıları Pavlidis ve Marko'nun yanında sanatı öğrenmiş. Galatasaray Hamam Sokak'taki ünlü çantacı Petro Karayanis ustanın kalfalığını yapmış. Paris'te İsviçreli bir hanım çantacının yanında çalışmış. Birkaç yıl önce bu dükkanı Varujan Manukyan'dan devralmış. Şimdilerde dünyanın en lüks mağazalarında değişik markalarla yüksek fiyatlarla satılan çantaların benzerlerini Türk derisi, yabancı aksesuvar kullanarak yapıyor. Dükkanında dokuz kişi çalışıyor. Dikişi ile görünümü ile nefis işçiliği var. Sohbetine de doyum olmuyor. Serpan Çanta, Yeniçarşı Cad. No. 33 A 
     
İstanbul'un en genç sahafı, Eylem      Serpan Çanta'nın biraz ilerisinde vitrininde eski Ses Opereti ile Karaca Tiyatrosu'nun afişleri asılı, içi kitap dolu bir dükkan var. Sahibi Selim Mumcu, İstanbul'u terk edip "Ekvador"da yaşamaya başlamış. Dükkan gencecik, şipşirin, güpgüzel bir hanım kıza kalmış. İsmi Eylem Arslan. Eylem'in babası da kitap meraklısı imiş. "Ben işimi çok seviyorum, İstanbul'un en genç sahafıyım" diyor. Edebiyat, tarih, sanat kitapları ve afiş satıyor. Yeniçarşı Cad. No.33 C 
     
Homer Kitabevi      Yeniçarşı Caddesi'nin Galatasaray'a yakın ucunda, sağ kolda pırıl pırıl bir kitabevi var. 1995 yılında karı koca, Ayşen Boylu Salcan ile Ahmet Salcan tarafından kurulmuş. Ayşen Boylu Salcan kitabevinin yönetiminden sorumlu. Kocası Ahmet Salcan arkeoloji ve antik dönem ağırlıklı yayınları yönetiyor. Arkeolojiye ve antik döneme ilgi duyup da bilgisi olmayanlara dönük kitaplar yayımlıyorlar. Eski Roma ve eski Atina yaşantılarıyla ilgili ilginç kitapları var. Antik olimpiyat oyunlarının hikayesini anlatan bir kitap bastırmışlar. Son yayınlarından biri "Roma İmparatorluğu'nda Doktorlar ve Hastalıklar", British Museum Press tarafından yayımlanan orijinal kitaptan Şenol Mumcu'nun tercüme ettiği bu kitapta Roma İmparatorluğu'ndaki tıp uygulamaları anlatılıyor. Değişik hastalıkların tedavi şekilleri, ilaçları hakkında bilgi veriliyor. Sadece tıp ile ilgilenenlerin değil, her kesimden okuyucunun ilgi duyacağı bir kitap. Homer Kitabevi sosyal bilimlere, tarih, arkeoloji, sosyoloji, psikoloji, felsefe ağırlıklı İngilizce kitapları satıyor. Kapıdan içeriye çekinmeden giriniz. Dolanıp raflara bakınız. Mutlaka ilginizi çekecek bir kitap bulabileceksiniz. Kitap almasanız da "kitap havasını alınız". Yeter. Homer, Yeniçarşı Cad. No. 28 A 
     İstanbul'da iseniz, istanbul'a yolunuz düşer ise, bir cumartesi, mesela bu cumartesi Yeniçarşı Caddesi'nde ş""öyyyyle bir yürüyünüz... Hoşunuza gidecek. 
     
     





HADEP nereye 


Başbuğ'un serveti 


Lekeli koltuk... 


'IMF'nin körlüğünü telafi edeceğiz' 


TGRT’de bir Özal mı 


Barışın ilmiği kimin elinde .. 


Olağandışı olağan 


Organizasyon özürlülere 


Yılmaz "Sivil yönetim güçsüz" 


Beyin katliamı 


HADEP'te devrim 


Hedef sadece askeri değil 


EGS'de ortak satışları... 


Bakan olmanın dayanılmazlığı 


5'li mektup 


Yitik savaşların yaralıları 


Köprü geçişi bedava olsa trafik rahatlar 


Hayrattır - ihtiyacın varsa çekinme al... 


</TEXT>
</DOC>
