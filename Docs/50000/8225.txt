<DOC>
<DOCNO> 8225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/21/son/sontur11.html </URL>
<DATE> 2001/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer suskun 
</HEADLINE>
<TEXT>

     Cumhurbaşkanı Ahmet Necdet Sezer, Brezilya'nın Ankara Büyükelçisi Brian Michael Fraser Neele'yi Çankaya Köşkü'nde kabul etti. 
     Ankara'ya yeni atanan Büyükelçi Neele, kabulde, Cumhurbaşkanı Sezer'e güven mektubunu sundu ve sekreteryasını takdim etti. Cumhurbaşkanı Sezer, Dışişleri Bakanlığı Müsteşar Yardımcısı Yiğit Alpogan'ın da hazır bulunduğu kabulde, Büyükelçi Neele ve sekreteryası ile anı fotoğrafı çektirdi. 
     Öte yandan rutin bir mini tören niteliğindeki elçi kabullerine daha önce pek ilgi göstermeyen basın mensuplarının kabule yoğun ilgi gösterdikleri gözlendi. Kabulü 36 gazeteci izledi. Cumhurbaşkanı Sezer, kabul için salona girerken, gazetecilerin MGK'da yaşanan kriz konusundaki sorularını yanıtsız bıraktı. Büyükelçiyi kabul için yerini alan Sezer'in ''Şu görevimizi yapalım'' dediği duyuldu. 
     Sezer, Büyükelçiyle fotoğraf çektirirken de, gazetecilerin kalabalıklığı nedeniyle izdiham yaşandı. Sezer ve Büyükelçi salondan güçlükle ayrılabildi. Cumhurbaşkanı Sezer salondan ayrılırken yöneltilen soruları da yanıtsız bıraktı. Bu arada Cumhurbaşkanlığı Basın Başdanışmanı ve Sözcüsü Metin Yalman, yaşanan izdiham nedeniyle kabul sonrasında gazetecilere sitem etti. Yalman, gazetecilerin Sezer ile görüşmek için randevu talebinde bulunmaları üzerine, yarın basını bilgilendirme toplantısı düzenleyeceğini bildirdi. Metin Yalman, Cumhurbaşkanı Sezer'in yarın Başbakan Bülent Ecevit ile olağan görüşmesini yapıp yapmayacağının sorulması üzerine de, Sezer'in programının akşam saatlerinde belli olacağını söyledi. 




</TEXT>
</DOC>
