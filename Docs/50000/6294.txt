<DOC>
<DOCNO> 6294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/son/soneko08.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Bankası, Sabancı Holding ve Yapı Kredi'den sermaye artışı 
</HEADLINE>
<TEXT>

     Türkiye İş Bankası, iştiraklerinden İş-TİM Telekomünikasyon Hizmetleri A.Ş'nin sermaye artırımına 26.6 trilyon lira ile katılacağını açıkladı. 
     İş Bankası'ndan Borsa'ya gönderilen açıklamaya göre, İş-Tim'in tamamı nakit olarak karşılanmak suretiyle 190 trilyon lira artırılarak 545 trilyon liraya yükseltilecek sermayesinde, banka hissesine isabet eden 26.6 trilyon liralık rüçhan hakkı kullanılacak. İş Bankası ayrıca, Trakya Yatırım Holding A.Ş'nin tamamı nakden karşılanmak suretiyle 3 trilyon lira artırılarak 137 trilyon 5 milyar liraya yükseltilecek sermayesinde, banka hissesine isabet eden 1 trilyon 960 milyar 337 milyon liralık rüçhan hakkının kullanılması kararı aldı. 
     Yapı ve Kredi Bankası Yönetim Kurulu, banka sermayesinin 250 trilyon 781 milyar 564.9 milyon lira artırılarak, 752 trilyon 344 milyar 693.2 milyon liraya çıkarılmasına karar verdi. Yapı ve Kredi'den Borsa'ya gönderilen açıklamaya göre, 25 trilyon 78 milyar 156 milyon liralık kısmı geçen yılın karından hisse senedi şeklinde dağıtılması, 85 trilyon 353 milyar 572 milyon liralık kısmı yeniden değerleme fonundan ve 140 trilyon 349 milyar 835 milyon liralık kısmı iştirak ve gayrimenkul satış kazancından olmak üzere, sermaye yüzde 50 artırılacak. 
     Sabancı Holding A.Ş., çıkarılmış sermayesini 22.5 trilyon lirası bedelli, 127.5 trilyon lirası bedelsiz olmak üzere 450 trilyon liradan 600 trilyon liraya çıkarıyor. 
     Ford Otomotiv Sanayi A.Ş. Yönetim Kurulu, şirketin kayıtlı sermaye tavanını 50 trilyon liradan 300 trilyon liraya yükseltme kararı aldı. 




</TEXT>
</DOC>
