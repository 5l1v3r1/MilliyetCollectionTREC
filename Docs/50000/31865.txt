<DOC>
<DOCNO> 31865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/son/sondun22.html </URL>
<DATE> 2001/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hindular Gandi'nin kabrini inek idrarıyla temizleyecek 
</HEADLINE>
<TEXT>

     Hindistan'da bir parti, Pakistan Devlet Başkanı Pervez Müşerref'in Hindistan ziyareti sırasında uğrayacağı Hindistan'ın bağımsızlık lideri Mahatma Gandi'nin kabrini Ganj nehrinin suları ve inek idrarıyla temizlemeyi planlıyor. 
     Milliyetçi Şiv Sena partisinin yetkilisi Jai Bhagwan Goel, ''Gandi'nin kabri, Müşerref dokunduğunda kirlenecek. Bu yüzden o gittikten sonra kabri Ganj'ın sularıyla temizleyeceğiz'' dedi. Birçok Hintlinin, Hindistan kontrolündeki Keşmir'in Kargil bölgesinde iki yıl önceki kanlı çatışmanın mimarı olarak gördüğü Müşerref, başkent Yeni Delhi'deki Yamuna nehri kıyısında bulunan Gandi'nin kabrini yarın ziyaret edecek. 
     ''Müşerref'in ellerinin Kargil'deki şehitlerin kanına bulaştığına inanıyoruz'' diye konuşan Goel, parti taraftarlarının Gandi'nin kabrinin siyah mermerini kutsal Ganj'ın suları ve inek idrarıyla temizlerken Hintlilerin kutsal yazılarından ilahiler okuyacaklarını söyledi. Müşerref, Pazar günü Hindistan Başbakanı Atal Behari Vejpayii ile görüşmek için dünyaca ünlü Tac Mahal'in bulunduğu Agra kentine geçecek. Mahatma Gandi, Hindistan İngiltere'den bağımsızlığını kazandıktan 5 ay sonra 30 Ocak 1948'de suikaste kurban gitmişti. 







</TEXT>
</DOC>
