<DOC>
<DOCNO> 32084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/15/guncel/agun.html </URL>
<DATE> 2001/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Sinop usulü Elite Model Look 
</HEADLINE>
<TEXT>

Sinop’ta dört köyün muhtarı bir araya gelip güzellik yarışması düzenledi. Başörtülü adaylar, ninelerden oluşan jüriden puan almak için ter döktü 
     ÖZKAN AKAR DHA 

     Büyük şehirlerde düzenlenip televizyonlarda yayınlanan güzellik yarışmaları, Anadolu’daki köyleri de harekete geçirdi. Sinop’un Erfelek ilçesinde dört köy muhtarının çabasıyla düzenlenen Orman Köyleri Yayla Şenliği’nde İstanbul’dakiler kadar "çarpıcı" bir güzellik yarışması yapıldı. 
     
     1.500 kişi izledi 
     15 köy kızı, günlük kıyafetleri ve başörtüleriyle jüri önüne çıktı. Çevredeki üç köyün katılımıyla Himmetoğlu köyünde yapılan yayla şenliğine yaklaşık 1.500 kişi katıldı. Kışın ulaşımı olmayan, 30 öğrencisi olmasına rağmen okulunda öğretmen bulunmayan 50 haneli Himmetoğlu köyünde yapılan yarışmaya, 13 - 19 yaşlarındaki 15 genç kız katıldı. Genç kızlar, köyün yaşlı ninelerinden oluşan jürinin karşısında birinci gelebilmek için ter döktü. 
     
     Ödüller muhtardan 
     Medyanın da büyük ilgi gösterdiği yarışmada 60 yaş üzerindeki ninelerin yaptığı puanlandırma sonucu 18 yaşındaki Fatma Yaşar birinci, 13 yaşındaki Burcu Yaşar ikinci, 17 yaşındaki Senem Cengiz de üçüncü oldu. Köylü güzelleri, Muhtar Salih Aktaş tarafından birer Cumhuriyet altını ve çiçekle ödüllendirildi. 
     
Bizim kızların nesi eksik ki ’      Himmetoğlu, Hürremşah, Koçcuvağ ve Ormantepe muhtarları, şenliği ve yarışmayı köylerinin tanıtımı amacıyla yaptıklarını belirtti. Himmetoğlu Muhtarı Salih Aktaş, "Bu şenlik sayesinde sorunlarımız da çözülecek" derken Koçcuvağ Muhtarı Bayram Yaşar, "Şenliği ve yarışmayı geleneksel hale getireceğiz. Televizyonlarda güzellik yarışmalarını izliyoruz. Bizim kızlarımız da en az onlar kadar güzel" diye konuştu. 
     



 GÜNCEL 






















</TEXT>
</DOC>
