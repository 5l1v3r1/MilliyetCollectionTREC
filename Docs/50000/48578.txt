<DOC>
<DOCNO> 48578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/son/sondun28.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey İttifakı "ABD'nin hava desteğiyle ilk kez ilerledik" 
</HEADLINE>
<TEXT>

     Taliban'a karşı savaşan Kuzey İttifakı, Amerikan savaş uçaklarının desteğiyle ilk kez cephede ilerleme sağladığını bildirdi. 
     Kuzey İttifakı'nın önde gelen komutanlarından Muhammed Atta, AFP'ye yaptığı açıklamada, kendine bağlı güçlerin, bölgenin kilit konumdaki kenti Mezar-ı Şerif'in 70 km kadar güneyindeki Dara-e Suf vadisinde Keshendeh yönünde taarruz başlattıklarını belirtti. 
     Amerikan uçaklarının ''dalga dalga'' hava akınlarının, 70 ila 80 Taliban askerinin ölümüne neden olan çatışmalardan sonra 4 köyü ele geçirmelerini sağladığını belirten Atta, Amerikalılar'ın bombardımanı sürdürdüklerini kaydetti. 
     Muhammed Atta, 150 Taliban milisini esir aldıklarını, 2 Taliban komutanı ile 45 milisin de kendi saflarına katıldıklarını iddia etti. 
     
     Bombardıman sürüyor 
     Bu arada Batı uçaklarının Kabil'in kuzeyindeki Taliban'ın cephe hattı mevzilerini bombaladıkları bildirildi. 
     Kuzey İttifakı komutanlarından Abdülmahfuz, hava akınlarının Siya Ku ve Pul Estekam'a yapıldığını söyledi. 
     Görgü tanıkları da en az 4 uçak gördüklerini, uçaklardan birinin pike yapıp iki füze bıraktığını söylediler. 
     
     Dr. Abdullah 
     Kuzey İttifakı'nın yöneticilerinden ve ''Dışişleri Bakanı'' Dr. 
     Abdullah da, ABD ile daha iyi bir işbirliği yapılmasını istedi. 
     Dr. Abdullah, Amerikalılar'la her gün temas içinde olduklarını söyleyerek, ''daha iyi bir işbirliğinin daha iyi sonuç vereceğini'' kaydetti. 
     
     Pakistan'ın uyarısı 
     Öte yandan, Pakistan, Taliban'ı Pakistanlılar'ın kendi saflarında çarpışmalarına izin vermemesi yönünde uyardı. 
     Pakistan Dışişleri Bakanlığı Sözcüsü Riaz Muhammed Han, Taliban'ın Afganistan'a geçen Pakistanlılar'a kendi saflarında savaşmasına izin vermemesi yönünde nota ilettiklerini belirtti. 
     Muhammed Han ayrıca, Kabil'e Pazartesi günkü Amerikan bombardımanında 35 Pakistanlı'nın öldüğü yolunda ellerinde bir bilgi bulunmadığını açıkladı. 
     






</TEXT>
</DOC>
