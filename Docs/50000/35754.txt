<DOC>
<DOCNO> 35754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/06/son/sontur13.html </URL>
<DATE> 2001/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Veli Göçer'in adliye maratonu 
</HEADLINE>
<TEXT>

     Hakkında ''karşılıksız çek vermek'' suçlarından açılan davalar kapsamında gıyabi tutuklu olarak aranırken yakalanan müteahhit Veli Göçer, Fatih ve İstanbul adliyelerinde ifade vermesinden sonra serbest bırakıldı. 
     İstanbul Asayiş Şube Müdürlüğü İnfaz Büro Amirliği ekiplerince Pendik'teki kızına ait evden önceki akşam gözlem altına alınan müteahhit Veli Göçer, bugün önce Fatih Adliyesi'nde hakim karşısına çıkartıldı. 
     Fatih 2. Asliye Ceza Mahkemesi'nde, Feza Gazetecilik'e verdiği toplam 9 milyar 900 milyon liralık 4 adet çekin karşılıksız çıkması nedeniyle hakkında açılan davada ifade vermediği için CMUK'un 223. maddesi gereği gıyabi tutuklama kararıyla aranan Göçer, çeklerin kendisine ait olduğunu söyledi. 
     Depremin ardından bazı çeklerini ödeyemediğini, cezaevinde olduğu için de duruşmalara katılamadığını anlatan Göçer, çeklerin karşılığını ödeyebilmek için kendisine süre verilmesini talep etti. 
     İfade verdikten sonra hakkındaki gıyabi tutuklama kararı kaldırılan Göçer, buradan İstanbul Adalet Sarayı'na götürüldü. İstanbul 8. Asliye Ceza Mahkemesi'nde, İhlas Matbaacılık ve Gazetecilik A.Ş'ye verdiği toplam 47 milyar 130 milyon liralık 3 ayrı çek nedeniyle yargılanan Veli Göçer'in, burada da ifadesine başvuruldu. 
     Çekleri ilan karşılığı verdiğini, ancak depremin ardından ilanlarının bir kısmının yayınlanmadığını kaydeden Göçer, alacaklılarla anlaşmasına rağmen alacaklı avukatlarının işlemleri sürdürdüğünü savundu. 
     Göçer hakkında, ''duruşmalara gelip ifade vermediği'' için bu mahkemece çıkartılan gıyabi tutuklama kararı da kaldırıldı. Böylece hakkındaki tutuklama kararları ortadan kalkan Göçer, serbest bırakıldı. 
     Bu arada Veli Göçer, İstanbul Adalet Sarayı'ndan ayrılırken, gazetecilerin ''Tekrar müteahhitlik yapacak mısınız '' şeklindeki soruları üzerine, ''Suçsuzluğumu kanıtlayacağım. Beraat edersem müteahhitliğe devam edeceğim'' dedi. 
     Yaptığı bütün evlerin ''prosedüre uygun'' olduğunu savunan Göçer, şunları söyledi 
     ''Evlerim, malzeme noksanlığından değil zemin nedeniyle yıkılmıştır. Aynı malzemeyle yapılan diğer sitelerim ayakta. Deprem bölgesinde yıkılan evlerimin bulunduğu bölge için Afet İşleri Genel Müdürlüğü, daha sonradan 'tek katlı ev bile yapılamaz' raporu vermiştir. Bu durumda binalar yapılırken nasıl ruhsat verildi '' 
     
     







</TEXT>
</DOC>
