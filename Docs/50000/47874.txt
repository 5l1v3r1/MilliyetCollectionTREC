<DOC>
<DOCNO> 47874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/son/sondun10.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban uzun bir gerilla savaşına hazırlanıyor 
</HEADLINE>
<TEXT>

     Afganistan'daki Taliban yönetimi, ''işgalci kuvvetlere'' karşı uzun bir gerilla savaşına başlamaya hazırlanıyor. 
     Pakistan'da yayınlanan ''The News'' gazetesine demeç veren Taliban lideri Molla Muhammed Ömer'in askeri strateji danışmanı Maulvi Celaleddin Hakkani, Afganistan'da uzun bir gerilla savaşına hazırlıklı olunması gerektiğini söyledi. 
     ABD'nin önemli kentleri ele geçirmesi ve burada başka bir hükümet kurması durumunda, Sovyetler Birliği'ne yaptıkları gibi dağlara çekileceklerini belirten Hakkani, ABD'nin kara operasyonuna ilişkin olarak da şunları söyledi 
     ''Amerikan birliklerinin topraklarımıza ayak basmasını bekliyoruz ki, böylelikle onlarla kendi bildiğimiz şekilde ilgilenelim. Sovyetler cesur askerlerdi ve zor şartlara alışkınlardı. Ama Amerikalılar rahatlığın insanları. Kendilerini bekleyen kötü koşullarla mücadele edemezler. Afganistan, Amerikalılara mezar olacaktır.'' Geniş tabanlı başka bir hükümetin Afganlar tarafından kabul edilemeyeceğini öne süren Hakkani, ABD'nin hava harekatı sırasında başta Molla Ömer ve Usame bin Ladin olmak üzere hiçbir önemli Taliban liderinin hayatını kaybetmediğini bildirdi. 
     ABD'ye karşı bazı ülkelerin kendilerini desteklediğini, ancak güvenlik nedeniyle bu ülkelerin isimlerini veremeyeceğini belirten Hakkani, Afganistan'ın eski başbakanlarından Gülbeddin Hikmetyar'ın Taliban'ın yanında olma kararını şöyle değerlendirdi 
     ''Ne zaman dışarıdan tehdit gelse farklılıklarımızı unutarak biraraya gelme geleneğimiz vardır. Ancak Hikmetyar'ın yardımını kabul edip etmeyeceğimize Molla Ömer karar verecektir.'' Hakkani son günlerde, Pakistan'da bu ülke yetkililerle görüşmeler yapmış ve görüşmelerinin tatmin edici olduğunu söylemişti. 
     Hakkani, sürgündeki Kral Zahir Şah'ın delegasyonu ve o sıralarda İslamabad'da olduğu ileri sürülen Taliban Dışişleri Bakanı Vekil Ahmed Müktevekkil ile görüşme yapıp yapmadığı konusuna ise açıklık getirmedi. 
     






</TEXT>
</DOC>
