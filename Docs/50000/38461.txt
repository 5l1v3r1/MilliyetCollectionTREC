<DOC>
<DOCNO> 38461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/son/sonspo10.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fanatikler Adana Demirspor genel kaptanını döverek hastanelik etti 
</HEADLINE>
<TEXT>

     İkinci Futbol Ligi B kategorisinde mücadele eden Adana Demirspor'da, kulüp genel kaptanı Hadi Akkaleli, bir grup fanatiğin saldırısına uğrayarak hastanelik edildi. 
     Toros Caddesi'ndeki işyeri önünde meydana gelen olayda Hadi Akkaleli, kendilerini ''Şimşekler Grubu'' olarak tanıtan bir grup Adana Demirsporlu taraftarın saldırısına uğradı. 
     Aldığı yumruk ve tekme darbeleri sonucu yaralanan Akkaleli,çevredekilerin müdahalesi sonucu kurtarılarak Adana Numune Hastanesi'ne kaldırıldı. Gözleri şişen ve yüzü ile vücudunda morarmalar oluşan Akkaleli, tedavi sonrası taburcu edildi. Akkaleli, saldırganları tanıdığını ve isimlerini güvenlik yetkililerine bildirdiğini belirterek, ''Spor kardeşlik ve dostluktur. Ben, paramı ve mesaimi Adana Demirspor için harcıyorum. Ancak bu çirkin olaya bir anlam veremiyorum. Bu kişileri taraftarlarımız olarak kabul edemiyorum. Bu saldırı Adana Demirspor ile taraftarlara yapılmıştır'' diye konuştu. 
     Adana Büyükşehir Belediyesi ve Adana Demirspor Kulübü Başkanı Aytaç Durak da yazılı açıklamasında, saldırıyı kınayarak, ''Akkaleli'ye yönelik olay bize yapılmış demektir. Çirkin saldırıyı gerçekleştirenlerin cezasız kalmayacağı bilinmelidir'' dedi. 
     Saldırının sporun kardeşlik, dostluk ve sevgi olduğu gerçeğine gölge düşüremeyeceğini ifade eden Durak, şunları kaydetti ''Bazı kendini bilmez fanatik gruplar, bu çirkin saldırıyla bir yere varamayacaklarını bilmelidirler. Bu cahil kişilerin sporla uzaktan yakından bir ilgilerinin olmadığı ortadadır. Konunun takipçisi olacağız.'' Emniyet yetkilileri, olayla ilgili soruşturmanın ve saldırganların yakalanması amacıyla çalışmaların sürdürüldüğünü bildirdiler. 







</TEXT>
</DOC>
