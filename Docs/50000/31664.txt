<DOC>
<DOCNO> 31664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/son/sondun04.html </URL>
<DATE> 2001/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey İrlanda'da çatışmalar gece boyunca sürdü, 21 yaralı... 
</HEADLINE>
<TEXT>

     Kuzey İrlanda'da geleneksel 12 Temmuz kutlaması yapan Orange tarikatı üyeleriyle polis arasında çatışma çıktı. 
     Yerel saatle 01.00 sıralarında Belfast'ta yaktıkları büyük ateşin etrafında 12 Temmuz'u kutlamakta olan göstericilerin, çevrede güvenlik tedbirleri almakta olan polis güçlerine bir anda molotofkokteylleri, taş ve sopalarla saldırdıkları belirtiliyor. 
     Kuzey İrlanda Polis Teşkilatı RUC sözcüsü, olayı bastırmak için cop ve panzer kullanmak zorunda kaldıklarını, İngiltere yanlısı paramiliterlerin silah kullandıklarını söyledi. Silah kullanan grupların ''Kuzey İrlanda Gönüllüler Gücü'' ve ''Kuzey İrlanda Özgürlük Savaşçıları'' adlı grupların mensupları oldukları ve olaylar sırasında maske taktıkları belirtiliyor. 
     Çatışmanın ardından kentte olağanüstü güvenlik önlemleri alan polisin, şüpheli bulduğu bazı paketleri de bomba kuşkusuyla araştırdığı, ancak imha uzmanları tarafından açılan paketlerde bir şey bulunamadığı belirtiliyor. 
     Porttadown kasabasında çıkan olaylarda ise 19 polis ve 2 sivilin yaralandığı bildirildi. 
     RUC yetkilileri, kasabada olayları çıkaran Protestanların molotofkokteylleri kullandığını ve Katoliklere ait bir eve saldırmaya çalıştığını, polisin olayları durdurmak için plastik mermi ve tazyikli su kullandığını belirttiler. 
     Olaylara yaklaşık 200 kişinin katıldığını ve yaralı polislerden hiçbirinin durumunun ciddi olmadığını belirten yetkililer, bir patlama sesi duyulduğunu ve askeri uzmanların polise atılan ancak patlamayan boru tipi bir bombayı etkisiz hale getirdiğini de söylediler. 
     Öte yandan, Kuzey İrlanda Barış Süreci'nin kurtarılması için İngiltere Başbakanı Tony Blair, İrlanda Başbakanı Bertie Ahern ve bölge liderlerinin gösterdikleri çabalar sürüyor. 
     Dün akşam saatlerinde bitirilen görüşmelerin ardından yapılan açıklamalarda somut çözümün hala bulunamadığına dikkat çeken liderler, ancak halen sürecin kurtarılmasına yönelik umutların korunduğunu hatırlattılar. 
     Bu arada, bugün bir günlüğüne ara verilen Staffordshire'daki Weston Park görüşmelerinin yarın aynı yerde aynı kadroyla sürdürüleceği kaydediliyor. 
     
     






</TEXT>
</DOC>
