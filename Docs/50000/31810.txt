<DOC>
<DOCNO> 31810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/spor/spo03.html </URL>
<DATE> 2001/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş kızıştı 
</HEADLINE>
<TEXT>

Sarı-Kırmızılı kulüpte olağanüstü kongre öncesi adaylar arasında nefesleri kesen bir yarış yaşanıyor, seçimi kazandıracak güçlü listeler için tüm kozlar oynanıyor 
     HALİL ÖZER 

     Hassas dengeler 
     GALATASARAY’da cumartesi günü yapılacak olan kongrede kıran kırana bir mücadeleye girecek olan Mehmet Cansun ve Ateş Ünal Erzen grupları yanlarına çekebilmek için listelerini zenginleştirmeye, bu şekilde oy toplamaya çalışıyorlar. Nabız yoklamalarında Cansun’un az farkla da olsa önde gittiği gözlenirken seçim öncesinde dengelerin her an değişebileceği belirtiliyor. Öte yandan Abdullah Tirali’nin ise Erzen’e destek vermesi beklenirken, baskıya girecek listeler bu gece kesinlik kazanacak. 
     
     Çarmıklı’dan ret 
     SEÇİMİ kazanmanın güçlü listelere bağlı olduğunu bilen iki aday da büyük bir savaş içine girdi. Mehmet Cansun, Oğuz Çarmıklı’yı listesine almak için çok uğraştı. Ancak Çarmıklı bunu kesinlikle reddetti. Ayrıca Refik Arkan da listeden çekildi. Böylece Cansun kendisine büyük avantaj getirecek iki ismi kaybetmiş oldu. Ateş Ünal Erzen de, Engin Kaptanoğlu’nu listesine yazmak istedi ancak sonuç alamadı. Erzen’in, "Ben yine de yazarım" demesi üzerine, Kaptanoğlu "hemen istifa ederim" yanıtını verdi. 
     
     Canaydın faktörü 
     ÖZHAN Canaydın ise kesinlikle Mehmet Cansun’un karşısında bulunuyor. Bunu açıkça belli etmesi ise kongre öncesi sıkıntı yarattı. Canaydın’ın bu kararından sonra Leventliler grubu da karıştı. Cansun’un kurmayı Levent Yücel eski dostu Canaydın’a açıkca cephe aldı. Canaydın işi daha da ileri götürerek yakın arkadaşı Şükrü Ergun’u, Erzen’in listesine soktu. Mehmet Cansun, Fatih Altaylı’ya da teklif götürdü. Altaylı kabul ederse ikinci başkan olacak. Cansun’un listesinde bulunan Metin Çağlar’a ise liseliler karşı çıkıyor. 
     
     Tanrıyar’dan destek 
     KONGREDE birinci ve ikinci sandıklarından çıkacak olan oyların büyük bir bölümünün Cansun’a geleceği belirtiliyor. Duayenlerin lideri Ali Tanrıyar arkadaşlarının ve kendisinin oylarının tamamen Cansun’a ait olduğunu açıkladı. Liseliler ise ikiye bölünmüş durumda. Erzen’in oğlu yoğun bir şekilde çalışırken, Sedat Doğan ile Fatih Altaylı da Cansun cephesi için kulis yapıyor. Erzen, Kalamış grubunun oylarını çekmek için Cengiz Özyalçın’ı listesine aldı. 
     
Cansun’un listesi      Aziz Üstel, Tuncer Hunca, Levent Soylu, Mümtaz Tahincioğlu, Nazım Durak, Eren Talu, İbrahim Çağlar, Abdurrahim Albayrak, Osman Güneri, Fatih Altaylı, Ümit Sevil, Eşref Hamamcıoğlu, Coşkun Yılmaz, Özcan Çetinsay, Özer Saraçoğlu. 
     
Erzen’in listesi      Celal Gürcan, Cem Şaşmaz, Cengiz Özyalçın, Levent Nazifoğlu, Kemal Erimtan, Şükrü Ergun, Tahsin Çiftkurt, Sencer Erkaya, Ahmet Özdoğan, Melih Tüzün, Berkant Baraz, Yalçın Orhan, Gülin Genç, İsmet Uslu. 
     
Avantajlar      Mehmet Cansun 
     ZORLU günlerde Faruk Süren yönetiminden sonra iç hesapları, mali durumu bilen bir kişi olarak seçime katılması. Oldukça deneyimli olması. İnsan ilişkilerinin üst düzeyde bulunması. Borçlar konusunda söz vermesi. Hükümete yakınlığı. Duayenlerin onayını alması. Karşısında Cem Uzan’ın bulunması. Taraftar tarafından sevilmesi. 
     
     Ateş Ünal Erzen 
     HER ne kadar eleştirilse de arkasına mali güç alması. Yeni bir oluşum sözü vermesi. Geçmiş yönetimlerde başarılı çalışmaları. Süren ve Mehmet Cansun’a gösterilen tepkileri iyi kullanması. Tepki oylarını bu şekilde toplayacak olması. Özhan Canaydın’ın desteğini ele geçirmesi. Eski yönetimin genç isimlerinden Celal Gürcan’ı listesine katması. 
     
Dezavantajlar      Mehmet Cansun 
     FARUK Süren yönetiminde en çok eleştirilen yönetici olması. Süren’in görevi bırakma kararının hemen ardından aday olması. Jardel transferinde prestij kaybetmesi. Listesini yeterli bir şekilde oluşturamaması. Yönetimde ve camiada etkili Ali Dürüst’ü karşısına alması. Galatasaraylılar Cemiyeti içinden bir üyeyi listesine katmaması. 
     
     Ateş Ünal Erzen 
     ARKASINA Cem Uzan’ı alması. Her fırsatta Uzan desteğini hatırlatması. Kongre üyelerine başkan olması halinde havuzun bozulmayacağını garanti edememesi. Borçlar konusunda söz verememesi. Hiçbir hazırlık yapmadan başkalarının itmesiyle ortaya çıkması. Listesine almaya çalıştığı isimlerin yakın arkadaşları olmasına rağmen hayır demesi. Deneyimsizliği ve iş istikrarsızlığı. 
     
Şeffaf bir kulüp olacağız’      BAŞKAN adaylarından Ateş Ünal Erzen dün TSYD’de düzenlediği basın toplantısında seçime iki gün kala projelerini anlattı. Erzen oldukça iddialı açıklamalar yaptı, "Şeffaf, katılımcı ve akılcı bir politika uygulayacağız. Galatasaray’da sağlam bir kurumsal yapı kurulmasını taahhüt ediyorum" ifadesini kullandı. 
     ERZEN, Ali Sami Yen Stadı’nı kulübe beş kuruş maliyet yüklemeden yeniden inşa edeceklerini de belirtti. Galatasaray’ın başkan adayı, "UEFA’nın yeni kuralları nedeniyle spor kulüpleri idari, mali ve hukuki bir dizi yükümlülükler taşımak zorunda. Bu kriterlere uyacağız. 18 ayda bütün sorunları gidereceğiz" dedi. 
     
Sedat Doğan çekildi      KONGREYE bir gün kala Galatasaray’da başkan adayları ikiye indi. Sarı - Kırmızılı camiada yarın yapılacak olan olağanüstü genel kurul öncesinde İzzettin Doğan’ın oğlu Sedat Doğan adaylıktan çekildiğini açıkladı. Ayrıca diğer başkan adayı Abdullah Tirali de seçime girmeyeceğini belirtti. Böylece Galatasaray Lisesi’nde yapılacak olan olağanüstü kongrede Mehmet Cansun ve Ateş Ünal Erzen baş başa kaldılar. 
     
Bilet parası bulunamadı      GALATASARAY yarınki kongrenin rüzgarına kapılınca, futbol takımının organizasyonları aksamaya başladı. Pazar günü Almanya’ya gidecek olan kafilenin uçak biletleri için para bulunamadı. Yöneticiler bir gün sonra görevi bırakacaklarından tüm işler askıya alınmış durumda. Galatasaray’in uçak bilet paralarını bir gün içinde temin etmesi gerekiyor. Fatih Akyel, prensip anlaşmasına vardığı Real Mallorca takımı ile resmi sözleşme imzalamak üzere dün İspanya’ya gitti. Cim-Bom’un bugün Ümit Karan’ın işini bitireceği öğrenildi. 
     
Alkışlı veda      Erol Demirkol 

     Galatasaray Divan Kurulu dün Kuruçeşme Adası’nda toplandı. Toplantıda bir veda konuşması yapan Başkan Faruk Süren, "Bana bu onuru verdiğiniz için size çok teşekkür ediyorum. 5.5 yılda 13 kupa kazandık ama bunlardan ikisi çok önemliydi" dedi. Süren’in bu konuşması ayakta alkışlanırken, iki başkan adayı Mehmet Cansun ile Ateş Ünal Erzen de biraraya gelerek birbirlerine başarı diledi. Öte yandan Galatasaray’ın yeni sezon forması da basına tanıtıldı. Süren’e 20.45 yazılı bir forma hediye edildi. 
     
"Sıra şoförlükte"Galatasaray’da başkan adaylarından Mehmet Cansun, "Borçtan O da sorumlu" eleştirilerine "Direksiyonda ben değildim" diye yanıt verdi 
     SARI - Kırmızılı kulüpte başkanlığa soyunan Mehmet Cansun, Mart ayında yapılacak kongreye kadar camiada birlik ve beraberliği sağlayacağını, isteyenin gönül rahatlığı ile aday olabileceği bir ortam yaratacağını söyledi. Cansun, "Şimdiye kadar bir araba, bir şoför ve bir de muavin vardı. Ben muavindim, şimdi şoförlüğe soyundum" dedi. 
     MEHMET Cansun, seçildiği taktirde haftanın altı gününü Florya’da geçireceğini ve sadece bir gün işiyle ilgileneceğini söyledi. Cansun, "Son beş yılda doğru dürüst transfer yapamadık. Bir çoğu takas yoluyla gerçekleşti. Bülent Ünder’i teknik sorumluluğa getireceğim. Bir nevi Florya’nın Fatih Terim’i olacak. Projelerimizin hiçbiri atmasyon değil" diye konuştu. 
     



 SPOR 






















</TEXT>
</DOC>
