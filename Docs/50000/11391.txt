<DOC>
<DOCNO> 11391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/dunya/adun.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaşkınlar ordusu 
</HEADLINE>
<TEXT>

Amerikan ordusuna bir haller olmuş... Kuveyt’teki F - 18’in yerden aldığı yanlış emirle Amerikan askerlerini bombaladığı, bombaların düştüğü noktanın da emrin verildiği yer olduğu ortaya çıktı 
     YASEMİN ÇONGAR Washington 

     Amerikan Donanması’na bağlı F - 18 tipi bir savaş uçağının, Kuveyt’teki bir ortak tatbikat sırasında bombalarını müttefik birliklerinin üzerine bırakarak, 5’i Amerikalı, biri Yeni Zelandalı altı askerin ölümüne neden olduğu olayda, sorumluluk ibresi, yerdeki "komuta - kontrol görevlisine" yöneldi. 
     Pentagon’dan basına sızan bilgiler, "Desert Spring" Çöl Baharı adlı uluslararası tatbikat sırasında, yerde cephe hattında görev yapan komuta - kontrol görevlisinin, bombanın atılması için "yeşil ışık" anlamına gelen "Engel yok, sıcak" sözleriyle açıkça talimat verdiği, birkaç saniye sonra ise hatasını anlayarak, "İptal, iptal" sözleriyle emir değiştirdiği yönünde. 
     İptal emrinin gecikmesi sonucu atılan üç adet bombanın düştüğü yerin ise komuta kontrol biriminin görev yaptığı nokta olması, pilota bombardıman koordinatlarının da yanlış aktarıldığı şüphesini doğurdu. 
     Bombardımana yeşil ışık yakan görevlinin, kaza sırasında ölen beş Amerikalı arasında yer alıp almadığı açıklanmıyor. 
     Pentagon yetkilileri, Kuveyt’teki Udayri Askeri Üssü’ndeki bombardıman sahasının üzerinde eğitim uçuşu sırasında meydana gelen olayla ilgili resmi soruşturmanın "tuğgeneral" rütbeli bir asker başkanlığında yürütüleceğini bildirdiler. 
     
Bir değil, birkaç bomba      Pentagon Sözcüsü Tuğamiral Craig Quigley’nin verdiği bilgiye göre, Basra Körfezi’ndeki USS Harry Truman uçak gemisinden havalanan F - 18 jeti, Udayri bombardıman sahasına, ilk açıklananın aksine tek bir bomba değil, her biri 230 kiloluk iki ya da üç bomba bıraktı. 
     Askeri uzmanlar, tatbikat sırasında, hedefe kilitlenme özelliği olmadığı için "aptal bomba" diye adlandırılan tipteki "serbest düşüş bombalarının" kullanıldığını hatırlatarak, "bu bombaların talimat hatasını affetmediğini ve engel yok, sıcak’ komutu verildiği anda, geri dönüşün mümkün olmadığını" kaydediyorlar. 
     

</TEXT>
</DOC>
