<DOC>
<DOCNO> 15581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/10/son/sonspo05.html </URL>
<DATE> 2001/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Shorunmu ve Münch Bursa maçında da yok 
</HEADLINE>
<TEXT>

     Beşiktaş, bir günlük iznin ardından Bursaspor ile 13 Nisan Cuma günü yapacağı lig maçının hazırlıklarını, yarın gerçekleştireceği tek antrenmanla sürdürecek. 
     Fulya Tesisleri'nde öğlen saatlerinde toplanacak siyah-beyazlılar, öğleden sonra Teknik Direktör Christoph Daum yönetiminde çalışacak. Fransa'dan yarın dönmesi beklenen Pascal Nouma'nın da antrenmana katılacağı ifade edildi. 
     Bu arada, siyah-beyazlılarda sakatlıkları süren İke İbrahim Shorunmu ve Markus Münch'ün Erzurumspor maçından sonra, Bursaspor karşısında da forma giyemeyecekleri bildirildi. 
     Kulüp Doktoru Yalçın Yavuzer, iki oyuncunun da gelecek haftadan itibaren takımla antrenmana çıkabileceklerini belirterek, ''İkisi de tam anlamıyla iyileşemedi. Şu anda fizik tedavilerini sürdürüyoruz ama Bursaspor maçında forma giyemeyecekler'' dedi. 
     Yavuzer, Fransa'da bulunan ve kasığında çekme olan Nouma'nın sakatlığının önemli olmadığını sözlerine ekledi. 



</TEXT>
</DOC>
