<DOC>
<DOCNO> 10757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/10/son/sonspo09.html </URL>
<DATE> 2001/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş yönetimi Scala ile biraraya geldi 
</HEADLINE>
<TEXT>

     Beşiktaş Kulübü Yönetim Kurulu, görevine son verdiği teknik direktör Nevio Scala ile tazminat konusunu görüşmek üzere biraraya geldi. 
     Swissotel'de gerçekleşen ve yaklaşık 1 saat süren toplantıya Nevio Scala, tercümanı Mustafa Gülen, Beşiktaş Kulübü Asbaşkanı Yıldırım Demirören, yöneticiler İbrahim Altınsay ve Mete Düren ile genel koordinatör yardımcısı Erbil Arpacı katıldı. 
     Görüşme sonrası asbaşkan Yıldırım Demirören ile birlikte bir açıklama yapan teknik direktör Scala, yöneticilerle olumlu bir görüşme yaptıklarını belirterek, ''Ben yarın İtalya'ya gidiyorum. 13 Mart Salı günü de İstanbul'a döneceğim. Döndükten sonra da yöneticilerle yeniden masaya oturup bu konuyu daha detaylı bir biçimde görüşeceğiz'' dedi. 
     Asbaşkan Yıldırım Demirören ise, yönetim kurulu olarak Scala'ya bugüne dek yaptığı çalışmalar için teşekkür ettiklerini söyledi. Demirören, Scala ile aralarındaki sözleşmenin feshi için bazı prosedürler gerektiğini ve gelecek hafta içinde yeniden biraraya gelerek, anlayışlı bir biçimde yollarını ayıracaklarını kaydetti. 
     Scala'nın toplantı sonrası otel kapısından çıktığı anda Daum'un da otele gelmesiyle, 2 teknik adam kapıda karşılaştı. Sıcak bir biçimde sarılan ikili, birbirlerine başarılar diledi. Bir süre kapı önünde sohbet eden Daum ile Scala, daha sonra birbirlerini öperek ayrıldılar. Bu arada Swissotel'de kalan Daum'un, artık yöneticilerden İzzet Ceylan'ın sahip olduğu Ceylan Intercontinental Otel'inde kalacağı öğrenildi. Öte yandan daha önce yarın idman yapılmayacağının bildirilmesine karşın Daum'un, ''İsteyen futbolcu yarın Fulya Tesisleri'ne gelebilir.Ben burada olacağım ve gelen futbolcularla da çalışacağım'' dediği öğrenildi. Antrenör Rıza Çalımbay da futbolcuların izinli olduğunu, ancak isteyen oyuncunun yarın saat 11.00'de Fulya Tesisleri'ne gelerek çalışabileceğini kaydetti. 




</TEXT>
</DOC>
