<DOC>
<DOCNO> 18361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/27/son/sondun15.html </URL>
<DATE> 2001/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'den İsrail ve Filistin'e Ankara'da biraraya gelme teklifi 
</HEADLINE>
<TEXT>

     Türkiye'nin, İsrail ve Filistin taraflarına, Ankara'da biraraya gelebilmeleri için teklif götürdüğü bildirildi. 
     Diplomatik kaynaklardan edinilen bilgiye göre, Ankara, İsrail Başbakanı Ariel Şaron'un iktidara gelmesinin ardından tırmanışa geçen gerilimi düşürmek için taraflara yaklaşık 2 ay önce bir öneri sundu. İsrail ve Filistin taraflarının ''uygun görmeleri ve talep etmeleri halinde'' Ankara'da buluşabileceklerinin belirtildiği öneriye, her iki taraftan da henüz bir yanıt gelmediği öğrenildi. Söz konusu öneri çerçevesinde ilk etapta uzmanların biraraya gelmesinin planlandığı ardından da dışişleri bakanları ve liderlerin olası görüşmelerine imkan yaratılmasının amaçlandığı belirtildi. Öte yandan, Dışişleri Bakanlığı yetkilileri, iki tarafın Ankara'da biraraya gelmesine ilişkin ortada somut bir öneri olmadığını ifade ederek, buna karşılık taraflara ''istenilen her konuda yardımcı olmaya hazır olunduğu'' mesajının iletildiğini bildirdiler. 







</TEXT>
</DOC>
