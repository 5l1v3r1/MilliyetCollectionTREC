<DOC>
<DOCNO> 14486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/ekonomi/eko03.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar 89 değerlendi 
</HEADLINE>
<TEXT>

1 milyon 300 bin liraya kadar tırmanan doların TL karşısındaki değer artışı dalgalı kura geçilmesinden bu yana yüzde 89, iki günde yüzde 21 oldu 
     EKONOMİ SERVİSİ 

     Büyük oyuncuların dövizdeki spekülatif işlemleri, piyasanın sığ oluşu ve faizlerin düşük kalması doların 1 milyon 300 bin liraya kadar tırmanmasına neden oldu. 
     Dün 1 milyon 300 bine çıkmasıyla birlikte dalgalı kura geçilen 21 Şubat’tan bu yana dolardaki değer artışı yüzde 89 oldu. Merkez Bankası’nın dün 1 milyon 238.5 bin lira olarak açıkladığı dolar satş kuruna göre ise 42 günlük artış yüzde 80 oldu. Merkez Bankası’nın dolar satış kuru cuma gününe göre de yüzde 21 değer kazandı. 
     Gün, dolara olan talebin bir bölümünü karşılamak için Merkez Bankası’nın açtığı 90 milyon dolarlık satış ihalesiyle başladı. İhaleye 1 milyon 145 bin ile 1 milyon 171 bin lira aralığında gelen tekliflerin ortalaması 1 milyon 154 bin 94 lira oldu. Bu satışın ardından Merkez Bankası efektif döviz piyasasında 1 milyon dolarlık tek işlem yapıldı ve işlem 1 milyon 220 bin liradan geçti. 
     
     Büyük oyuncuların döviz oyunu 
     Asıl hareket ise bankalararası döviz piyasasında oldu. Doların 1 milyon 300 bin liraya tırmanmasının önemli nedeni bu piyasada "büyük oyuncuların dolar üzerindeki oyunu" olduğu iddia edildi. 
     Oyuncuların doları yükselten oyunu ise piyasa uzmanlarınca şöyle açıklandı 
     "Eskiden dolarını bozdurup TL’deki yüksek faizden yararlanan oyuncular, birkaç gündür bunun tam tersini yapıyor. Şu anda TL’ye en yüksek gecelik faiz yüzde 110. Bu faizin bir günlük maliyeti binde 3. Sabah bankalara gelip TL borçlanan oyuncu, binde 3’lük bir maliyete katlanıp 1 milyon 150 bin liradan dolar alsa ve akşam saatlerinde dolarını 1 milyon 300 bin liradan satsa getirisi yüzde 10’u buluyor. Son günlerde doları yukarı çeken temel neden budur." 
     
     Yüksek faiz engelleyebilir 
     Bu tür spekülatif alımların daha ciddi boyutlara gelmesine karşın Merkez Bankası’nın atabileceği fazla bir adım olmadığını söyleyen bankacılar, "Merkez haklı olarak rezervini açıklanacak programa saklıyor. Bu nedenle Merkez’in piyasaya milyarlarca dolar döviz satmasını beklemek fazla anlamlı olmayacaktır. Yapılacak en akıllıca işlem faizlerin yükseltilerek dövizdeki spekülatif atakların önüne geçmek" diye konuştular. 
     Bu seyrin sürmesi durumunda doların tutulamayacağını dile getiren bankacılar, doların bugün de 1 milyon 200 bin liranın üzerinde açılacağını belirttiler. 
     
     


 EKONOMİ 


















</TEXT>
</DOC>
