<DOC>
<DOCNO> 21822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/son/sontur28.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara dışında defnedilecek şehit cenazeleri uçaklarla gönderildi 
</HEADLINE>
<TEXT>

     Malatya’nın Akçadağ ilçesi yakınlarında Casa tipi askeri uçağın düşmesi sonucu şehit olan ve Ankara dışında defnedilecek 25 personelden 18’inin cenazeleri, Etimesgut Askeri Havaalanı’ndan uçaklarla gönderildi. 
     Gülhane Askeri Tıp Fakültesi GATA Hastanesi’nde, gerekli işlemlerin tamamlanmasının ardından 18 şehit personelin cenazeleri, buradan alınarak ambulanslarla Etimesgut Askeri Havaalanı’na sevk edildi. 
     Daha sonra, şehit cenazeleri, uçaklarla defin işleminin gerçekleştirileceği illere gönderildi. Bu arada, Devlet bakanları Faruk Bal ile Ramazan Mirzaoğlu da GATA’ya gelerek, şehit yakınlarına ve askeri yetkililere başsağlığı dilediler. 
     
     Cesetler tanınmaz halde 
     Malatya’nın Akçadağ ilçesine bağlı Güzyurdu Köyü yakınlarına düşen uçağa ait parçaların 500 metrekarelik bir alana yayıldığı, patlama ve yangın nedeniyle, Ankara’ya gönderilen cesetlerin kimlik tespitinin yapılamadığı bildirildi. 
     Jandarma Komutanlığı’nın bugün yayınladığı Asayiş Bülteni’nde,uçak içerisinde mürettebat dahil 34 personel bulunduğu, uçakta bulunan personelin düşme ve infilak sonucu şehit oldukları kaydedilen bültende, uçak enkazının 500 metrekarelik bir alana yayıldığına dikkat çekildi. 
     Uçak düştükten sonra yangın çıkması sonucu şehitlerin kimlik tespitlerinin yapılamadığının belirtildiği bültende, cenazelerin iki adet C 160 tipi askeri uçakla Ankara’ya gönderildiği ifade edildi. Olay yerinde teknik heyet tarafından gerekli inceleme ve araştırmaların sürdürülmekte olduğu bildirildi. 
     
     Köylüler halen olayın şokunu yaşıyor 
     Bu arada, uçağın düştüğü Güzyurdu Köyü’nde yaşayanlar, olayın şokunu halen üzerlerinden atamadıklarını söylediler. Uçağın havada arızalanarak yere dikine çakılıncaya kadar olayı yaşadıklarını söyleyen köylüler, görüntülerin dehşet verici olduğunu anlattılar. 
     Havada arızalanan uçağın köye doğru dikine düştüğünü, ancak pilotun son anda bir müdahalede bulunarak bunu önlediğini yineleyen Güzyurdu köylüleri, şunları söylediler 
     "Uçak köye doğru düşüyordu. Ancak, son anda pilotun müdahalesiyle bu önlendi. Uçak o bölgede bulunan Yağmurlu, Çatalyol, Güzyurdu, Esenler, Mihmanlı ve Pınarlıgeçit köylerinin üzerine düşebilirdi. Böyle bir şey olsaydı, bunu düşünmek bile istemiyoruz. Daha büyük bir facia olurdu. Birçoğumuz olayın şokunu halen üzerimizden atamadık." 
     







</TEXT>
</DOC>
