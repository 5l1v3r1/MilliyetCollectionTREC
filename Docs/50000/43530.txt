<DOC>
<DOCNO> 43530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/22/siyaset/siy01.html </URL>
<DATE> 2001/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Geç gelen teşekkür 
</HEADLINE>
<TEXT>

Sezer’i arayan ABD Başkanı Bush Türkiye’nin desteğine teşekkür etti 
     ANKARA Milliyet 

     ABD Başkanı George Bush, dün Cumhurbaşkanı Ahmet Necdet Sezer’i telefonla arayarak, Türkiye’nin, terör saldırılarının ardından verdiği desteğe teşekkür etti. Sezer, "Türkiye, bu zor gününde ABD’nin yanındadır" derken, terörle mücadelede elde ettiği deneyimi paylaşmaya hazır olduğunu bildirdi. Cumhurbaşkanı, harek t konusunda dikkatli olunması telkininde de bulundu. 
     Cumhurbaşkanı Dış Politika Danışmanı Tacan İldem’in verdiği bilgilere göre 15 dakika süren telefon görüşmesi iki tarafın isteği üzerine gerçekleşti. Sezer, Başbakan Bülent Ecevit’i arayarak, bilgi verdi. 
     Bush-Sezer diyaloğu özetle şöyle gelişti 
     Bush Terörist saldırıların ardından aldığım, başsağlığı dilekleri ve dayanışma duygularını içeren mesaja teşekkür etmek isterim. Ayrıca sizinle görüş alışverişinde bulunmayı da amaçlıyorum.. Türkiye ve ABD öteden beri terörle savaşımda ön saflarda yer almış iki ülkedir. Bu saldırılarla boyutu ortaya çıkan terörizme karşı etkin bir uluslararası işbirliğinden yanayız. Böyle bir savaşımda müttefikimiz ve çok uzun yıllara dayanan dostluk ilişkilerine sahip olduğumuz Türkiye’yi de yanımızda görmek isteriz. 
     Sezer Bu zor günlerinizde tam bir dayanışma içinde yanınızdayız. Son saldırıları en güçlü biçimde kınamakta ve ABD’nin terörle savaşımı konusundaki kararlılığını desteklemekteyiz. Son 15 yıldır Türk halkı terörden çok çekmiştir. Bu nedenle de acınızı en derinden hissedebilecek ülke Türkiye’dir. NATO’nun son terör eylemlerinin 5. madde kapsamında değerlendirilebileceğine ilişkin kararı güçlü bir siyasi mesaj oluşturmaktadır. ABD ve Türkiye arasında sürmekte olan eşgüdüm ve bilgi değişiminin devam etmesi yararlı olacaktır. 
     Bush Size tamamen katılıyorum. Etkin bir uluslararası işbirliğinden yanayız. Hiçbir şekilde din farklılıklarını gözeten bir yaklaşımdan yana değiliz. Pek çok Müslüman ülkeyle yararlı işbirliği ve dostane ilişkiler içinde bulunmaktayız. İslam dini iyilikten yanadır. Amacımız kötü duygularla hareket eden teröristler, terör şebekeleri ve destekçileriyle savaşımdır. 
     
Köşk’te mektup görüşülmedi      Kars DHA 

     Cumhurbaşkanı Sezer, Çankaya zirvesinde "Bush’a mektup" konusununun gündeme gelmediğini söyledi. Dün Kars’a gelen Sezer, sade bir törenle karşılandıktan sonra Vali Nevzat Turhan’ı makamında ziyaret etti. Sezer, daha sonra 1921’de Kars - Gümrü Antlaşması’nın yapıldığı tarihi vagonu gezdi. Cumhurbaşkanı, törenlerde folklorcu Ayu Birdal’ın kendisine verdiği bayrağı öptü. 
     



 SİYASET 










</TEXT>
</DOC>
