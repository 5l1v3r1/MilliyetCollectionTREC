<DOC>
<DOCNO> 10509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/08/son/sonspo14.html </URL>
<DATE> 2001/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzik "Galatasaray geçen yılki başarısının tesadüfi olmadığını gösterdi" 
</HEADLINE>
<TEXT>

     FIFA İcra Kurulu Üyesi ve UEFA Asbaşkanı Şenes Erzik, Avrupa Şampiyonlar Ligi'nde AC Milan'ı 2-0 yenerek çeyrek finale yükselmeyi garantileyen Galatasaray'ın, çok büyük bir başarıya imza attığını söyledi. 
     Bu grupta kuralar çekildiğinde söylediği gibi, Galatasaray'ın yanı sıra Deportivo La Coruna'nın çeyrek finale çıkacağını savunan Erzik, yaptığı açıklamada, Galatasaray'ın, birçok sıkıntıyı birarada yaşamasına rağmen aldığı bu sonucun, Türk futbolu adına çok sevindirici olduğunu ifade etti. 
     Erzik, ''Bu sonuç aynı zamanda Galatasaray'ın geçen yıl kazandığı büyük başarıların tesüdüf olmadığını da kanıtladı. Bu bakımdan da önemli bir netice. Kendilerini candan kutluyorum ve başarılarının devamını diliyorum'' dedi. 
     Şenes Erzik ayrıca, Galatasaray'ın bu sezon Avrupa Şampiyonlar Ligi'nde topladığı puanlarla, Türkiye'nin genel puanını yükselttiğini ve diğer Türk takımlarının gelecek sezonlar için önünü açtığını vurguladı. 




</TEXT>
</DOC>
