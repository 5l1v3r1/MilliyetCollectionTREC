<DOC>
<DOCNO> 39780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/spor/spo16.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Terim - Lucescu şeref kürsüsünde      MİLAN’I çalıştıran Fatih Terim ve Galatasaray’ın hocası Lucescu, UEFA’nın İsviçre’de Avrupa’nın en iyi 15 teknik adamının konuk edildiği toplantıda yer aldılar. İkili, ünlü teknik adamlarla bir araya geldiler. Terim, İtalyan medyasında kendisini hedef alan eleştiriler için, "Kendimi basın tarafından rahatsız edilmiş hissediyorum" ifadelerini kullandı. 
     
Altın gole itiraz var      AVRUPA’NIN önde gelen kulüplerinin teknik direktörleri, UEFA’ya altın gol kuralının kaldırılması için başvuruda bulundu. Aralarında Arsenal’den Arsene Wenger, Leeds’ten David O’Leary, Real Madrid’den Del Bosque, Liverpool’dan Gerard Houllier ve Barcelona’dan Carles Rexach’ın da bulunduğu bir grup teknik adam, kuralın adil olmadığına dikkat çektiler. 
     
Yücel İldiz gönderildi      LİGİN ilk üç haftasını puansız kapatan Malatyaspor’da, yaşanan sıkıntıların çözümü için 16 Eylül’de olağanüstü kongreye gitme kararı alındı. Teknik Direktör Yücel İldiz’in sözleşmesi feshedilirken, takımın başına Erdoğan Arıca’nın getirileceği bildirildi. Arıca’nın bugün sözleşme imzalaması bekleniyor. 
     
Briegel tamam      ANTALYASPOR, sözleşmesi fesh edilen Cezmi Turhan’ın yerine Beşiktaş’ın eski teknik direktörü Hans Peter Briegel’i getirdi. Alman çalıştırıcı, her konuda anlaşmaya vardığını, bugün Kırmızı - Beyazlı yönetimle son kez görüşüp, imzayı atacağını açıkladı. 
     
Slovakya seferi      BURSASPOR, Teknik Direktör Nejat Biyediç’in isteği doğrultusunda, Inter Bratislava’da oynayan Slovak libero Marian Suncançok’un transferi için harakete geçti. Başkan Erdoğan Bilenser ve yöneticiler bugün 25 yaşında ve 1.86 boyundaki Suncançok’u renklere bağlamak için Slovakya’ya gidecek. 
     
Ömer’e iki maç ceza      PROFESYONEL Disiplin Kurulu, Gençlerbirliği’nden Ömer’e İstanbulspor maçında rakip takım futbolcusuna tokat attığı için iki maç ceza verdi. Ayrıca Çaykur Rizespor karşılaşmasında kırmızı kart gören Galatasaraylı Bülent Korkmaz’ın disiplin cezası gerektiren eyleminin bulunmadığına karar verildi. 
     
Ayew, Körfez’de      KOCAELİSPOR, Sporting Lizbon’un Ganalı futbolcusu Kwam Ayew ile bir yıllık kiralık sözleşmesi yaptı. Sporting Lizbon’un kendisini Galatasaray’a vermek istediğini, ancak tercihini Körfez ekibinden yana kullandığını belirten Ayew, "Ben Kocaelispor’u Yozgat’ta oynarken takip etmiştim. Buraya geldiğim için çok mutluyum" dedi. 
     
Blanc, M.United’da      İNGİLİZLER’İN ünlü futbol kulübü Manchester United, defans oyuncusu Staam’ı İtalyan Lazio’ya satmasının ardından oluşan boşluğu, Inter’in Fransız oyuncusu ve milli takım kaptanı Laurent Blanc’ı transfer ederek doldurdu. Dün sağlık kontrolünden geçirilen 36 yaşındaki oyuncu, Kırmızı Şeytanlar’a imza attı. 
     
Varol rahatladı      AVRUPA Yüzme Maratonu rekortmeni Cavit Varol, Yunanistan’ın son anda vize istemesi üzerine ertelediği yüzme maratonu rekor denemesini 5 Eylül’de gerçekleştirecek. Yüzücü, Balıkesir’in Sarımsaklı Beldesi ile Midilli Adası arasındaki mesafeyi gidiş - dönüş yüzerek, rekorunu geliştirmeyi hedefliyor. 
     



 SPOR 




























</TEXT>
</DOC>
