<DOC>
<DOCNO> 9252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/27/son/sontur15.html </URL>
<DATE> 2001/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Danıştay LPG'li araçlardan alınan verginin arttırılmasını reddetti 
</HEADLINE>
<TEXT>

     Danıştay 7. Dairesi, likit petrol gazı LPG yakıtı kullanılan araçlardan alınan verginin 4 katına çıkarılmasını öngören Bakanlar Kurulu Kararnamesi'ni, Anayasa'nın eşitlik ilkesine aykırı bularak, yürürlüğünü durdurdu. 
     Danıştay 7. Dairesi, Ersa İnşaat Kazı Makinaları ve Otomotiv Sanayi ve Ticaret Limited Şirketi'nin, Bakanlar Kurulu'nun LPG yakıtı kullanılan araçlardan alınan verginin 4 katına çıkarılmasına ilişkin kararnamesinin yürürlüğünün durdurulması ve iptali istemiyle açtığı davayı sonuçlandırdı. 
     Dairenin kararında, LPG kullanıcısı motorlu taşıt vergisi mükelleflerinin, aracının ağırlığı ve kullanım amacı itibariyle daha az LPG kullanandan daha fazla vergi alınmasının Anayasa'nın eşitlik ilkesine aykırı olduğu kaydedildi. Kararda, 950 kilogramdan az net ağırlıklı bir otomobil sahibinin uçak ve helikopteri olanlar kadar motorlu taşıtlar vergisi ödemesinin eşitsizlik yarattığı belirtilerek, bunun vergilemede adalet ilkesiyle bağdaşmadığı kaydedildi. 
     Danıştay 7. Dairesi, bu gerekçelerle LPG yakıtı kullanılan araçlardan alınan verginin 4 katına çıkarılmasını öngören Bakanlar Kurulu Kararnamesi'nin yürürlüğünü durdurdu. Başbakanlık ve Maliye Bakanlığı bu karara itiraz edebilecek. İtiraza bir üst kurul olarak Danıştay Vergi Dava Daireleri Genel Kurulu bakacak. Daha sonra Danıştay 7. Dairesi iptal istemini esastan görüşecek. 




</TEXT>
</DOC>
