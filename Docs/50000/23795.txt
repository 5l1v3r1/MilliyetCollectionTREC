<DOC>
<DOCNO> 23795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/siyaset/siy04.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Aleviler dışlanıyor' 
</HEADLINE>
<TEXT>

Cem Vakfı Başkanı Doğan, "Hala bir Alevi'yi kolay kolay vali olarak göremezsiniz" dedi 
     SERHAT OĞUZ İstanbul 

     CEM Vakfı Başkanı İzzettin Doğan, Alevi vatandaşların hala devlet mekanizmasından dışlanmış olduğunu, kolay kolay vali veya müsteşar olamadıklarını belirterek, "Türkiye hala barış içinde yönetiliyorsa bu halkın içindeki barış ve sevgidendir. Siyasetçilerin yaptığı fazla bir şey yok" dedi. 
     Fatih Üniversitesi öğrencilerine "Türkiye'de Alevilik ve Bektaşilik" konulu konferans veren Doğan, Osmanlı döneminde Yavuz Sultan Selim'le Alevilere karşı bir hareket başlatıldığını, bunun etkilerinin günümüzde de yaşandığını kaydetti. Doğan, sözlerini şöyle sürdürdü 
     "Hala bir Aleviyi kolay kolay vali olarak göremezsiniz, Alevi müsteşar yoktur. Bir dönem müsteşar olan Yusuf Doğan'ı da olmadık komplolarla püskürtmeye, yıldırmaya çalıştılar ve sonunda görevinden ayrıldı. Alevi yurttaşlarımız hala inançları açısından devlet mekanizmasının dışında tutuluyorlarsa, bu Türkiye'ye yapıştırılmış en büyük ayıplardan biridir. 20 - 25 milyon insanı yok farzedeceksiniz ve ülkeyi barış içinde yöneteceksiniz. Türkiye her şeye rağmen barış içinde yönetiliyorsa, bu halkın içindeki barış ve sevgidendir. Yoksa siyasetçilerin yaptığı çok fazla bir şey yok." 
     Doğan, "Bugün bütçeden Alevi yurttaşlara ayrılan pay, CEM Vakfı'na 25 milyar, Hacı Bektaş Vakfı'na 25 milyar lira. Diyanet Vakfı'na verilen ise 440 trilyon lira" dedi. 
     Son dönemde Alevi - Sünni evliliklerinin arttığını, kendi ailesinde de yedi gelinden dördünün sünni olduğunu vurgulayan Doğan, "İstese kitlesel çatışma çıkartabilecek güçler, Türkiye'de Alevi - Sünni çatışması çıkaramamışlardır. Çünkü halk, birbirine hep hoşgörülü yaklaştı" diye konuştu. 
     



 SİYASET 















</TEXT>
</DOC>
