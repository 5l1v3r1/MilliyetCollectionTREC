<DOC>
<DOCNO> 10771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/10/son/sontur05.html </URL>
<DATE> 2001/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
FP Genel Başkan Yardımcısı Esengün "Krizlerde hükümetin ihmali var" 
</HEADLINE>
<TEXT>

     Fazilet Partisi Genel Başkan Yardımcısı Lütfü Esengün, Türkiye'de yaşanan krizlerde hükümetin ihmali ve suiistimalinin olduğunu savundu. 
     Esengün, Erzurum'da partisinin il binasında düzenlediği basın toplantısında, Türkiye'nin yaşanılan krizlerden sonra felaketin ortasına geldiğini belirterek, krizlerde hükümetin ihmal ve suistimali bulunduğunu ileri sürdü. 
     ''Gerek bürokratlar, gerek siyasiler olsun, hepsinden hem siyasi hem de adli olarak hesap soracağız'' diyen Esengün, şunları söyledi 
     'Bugün hükümetin çalışmalarındaki olumsuzluklardan ötürü büyük tepki var. Gittiğimiz yerlerde vatandaşların bu yönde tepkileriyle karşılaşıyoruz. Bölge insanı DSP ve ANAP'a oy vermedi. Çünkü onlardan hayır gelmeyeceğini biliyorlardı. MHP'ye ise büyük bir destek vardı. MHP aldığı emanete ihanet etti. Bu nedenle vatandaşın tepkisinin büyük bir kısmı MHP'yedir. Halk hükümetten umudunu kesti.'' Devlet Bakanı Kemal Derviş'in Türkiye'nin sorunlarından habersiz olduğunu savunan Esengün, ''Bakan ithal etmek Türkiye'nin sorunlarını çözmez'' dedi. Hükümetin programının aynı olduğunu, Derviş'ten kimsenin bir şey beklemediğini öne süren Esengün, ''57. Hükümet'in yapacağı en hayırlı iş istifa etmektir. Ayrıca bu durumda Ecevit, Bahçeli, Yılmaz ve Özkan Yüce Divan'lıktır'' diye konuştu. 




</TEXT>
</DOC>
