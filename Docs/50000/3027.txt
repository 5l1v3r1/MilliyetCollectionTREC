<DOC>
<DOCNO> 3027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/20/ekonomi/eko03.html </URL>
<DATE> 2001/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ramstore’a hücum 
</HEADLINE>
<TEXT>

Moskova halkı, Koç - ENKA’nın kurduğu Ramstore 'Kashirskaya'yı açılır açılmaz boşalttı. Mağazada ilk iki saatte 10 bin ekmek, 4 ton süt, 30 ton meşrubat satıldı 
     CENK BAŞLAMIŞ Moskova 

     Koç, Enka ortaklığıyla kurduğu Ramstore ile Moskova'daki mağaza sayısını sekize, yatırım tutarını da 150 milyon dolara yükselterek market piyasasındaki lider konumunu güçlendirdi. Açılır açılmaz büyük bir izdihamın yaşandığı ve halkın girebilmek için birbiriyle yarıştığı alışveriş merkezinin açılışına Koç Holding Yönetim Kurulu Başkanı Rahmi M. Koç ile ENKA Holding Yönetim Kurulu Başkanı Şarık Tara'nın yanı sıra çok sayıda konuk katıldı. 
     Koç'un Migros şirketiyle ENKA ortaklığının kurduğu 30 bin metrekarelik Rusya'nın en büyük alışveriş merkezi Ramstore Moskova'da törenle hizmete açıldı. Rahmi Koç, 20 Mayıs 2000’de temelini attıkları Ramstore alışveriş merkezi Kashirskaya'nın şimdiye kadar açtıkları en büyük kompleks olduğunu, 50 kasalı hipermarketi ve 90 dükkanı bulunduğunu söyledi. Koç, şöyle devam etti 
     "Bu yılın sonuna kadar mağaza adedimizi 12'ye çıkarmayı hedefliyoruz. Birçok milletlerarası ve global şirketin terk ettiği Rusya'da bir gün işlerin düzeleceği inancıyla yatırımlarımızı hiç ara vermeden sürdürdük. " 
     
     Çağırdınız geldik’ 
     ENKA'nın patronu Şarık Tara'ya teşekkür eden Koç, bu projelerde başından beri ENKA ile yaptıkları ortaklığın büyük sinerji yarattığını ve her iki tarafı da çok memmun ettiğini ifade etti. 
     Şarık Tara da, son iki yılda Rusya'daki süpermarketlerinin kasalarından geçen kişi sayısının 25 milyona yaklaşacağını söyledi. Moskova'da bu yıl iki hipermarketi daha açmayı planladıklarını belirten Tara, Moskova Belediye Başkanı Lujkov'u da överek teşekkür etti. Tara, "Siz bizi o kadar içten davet ettiniz ki, reddedemedik ve doğru yaptık'' dedi. 
     RAMENKA Yönetim Kurulu Başkanı ve Migros Genel Müdürü Oktay Irsıdar da, Leningrad başta olmak üzere Rusya'ya yayılmayı planladıklarını bildirdi. Rusya'daki sekiz mağazalarının bu yılki ciro hedeflerinin 190-200 milyon dolar olduğunu anlatan Irsıdar, Moskova'nın Güneyi, Batısı ve Kuzeyinde mağazaları bulunduğunu, bu yıl iki mağaza daha açacaklarını kaydetti. Irsıdar, Azerbaycan, Rusya ve Kazakistan'dan sonra Bulgaristan'da birkaç ay sonra mağaza açacaklarını bildirdi. 
     
     İki saatte 50 ton meyve - sebze satıldı 
     30 milyon dolarlık yatırımla gerçekleştirilen Ramstore alışveriş merkezi ''Kashirskaya'', kentin Güneyinde en yoğun ve modern yerleşim merkezinde bulunuyor. 50 kasalı hipermarkette Türk ve dünya pazarlarından derlenen 50 bin çeşit ürün satılıyor. İlk yıl ciro hedefi 45 milyon dolar olan merkezin açılışına binlerce Moskovalı büyük ilgi gösterirken, ilk gün 6 tonu elma, 4 tonu mandalina, 5 tonu muz olmak üzere 50 ton sebze - meyve, 30 ton meşrubat,10 bin adet ekmek, 3.7 ton et, 4 ton süt, 5 ton tavuk, 211 beyaz ve elektronik eşya satıldı. Hipermarketteki biber, portakal limon İsrail'den, greyfurt Türkiye'den, patlıcan, salatalık İspanya'dan, yeşil ve göbek salata Hollanda'dan, domates Kanarya Adaları'ndan, muz Ekvador'dan, şeftali, kayısı ve erik Fransa'dan sağlanıyor. Merkezde dört sinema salonu, çocuk oyun alanları ve 500 fastfood alanı buluyor. Migros 2000 yılını yurtiçinde 433, yurtdışında 17 Ramstore olmak 450 mağaza ile kapatmıştı. Yeni açılan alışveriş merkezi ile değişik ülkelerdeki Ramstore sayısı 18'e yükseldi. 
     
     


 EKONOMİ 














</TEXT>
</DOC>
