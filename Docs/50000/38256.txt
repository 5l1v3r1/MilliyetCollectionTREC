<DOC>
<DOCNO> 38256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/son/soneko13.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Para piyasalarında bugün... Döviz, faiz, borsa... 
</HEADLINE>
<TEXT>

     Hazine'nin TL cinsinden 58 günlük bono ihalesine gelen yoğun talep bono piyasasında faizlerdeki düşüşü hızlandırırken, Borsa yerinde saydı. Serbest döviz piyasasında ise doların fiyatı 1 milyon 452 bin liraya yükseldi. 
     Kapalıçarşı'da güne 1 milyon 435 bin lira satış fiyatıyla başlayan dolar, gün sonunda 1 milyon 452 bin liradan kapandı. Günü 670 bin liradan açan markın piyasa kapanışındaki fiyatı da 680 bin lira oldu. Piyasanın dünkü kapanışında doların satış fiyatı 1 milyon 435 bin lira, markın fiyatı ise 670 bin lira düzeyinde bulunuyordu. 
     Merkez Bankası ise doların bugünkü kurunu alışta 1 milyon 328 bin 228 liraya, satışta ise 1 milyon 439 bin 136 liraya yükseltti. Önceki kapanışa göre alışta 13 bin 763 lira, satışta ise 13 bin 830 lira artış oldu. 
     Bono faizlerinde düşüş 
     İstanbul Menkul Kıymetler Borsası İMKB Tahvil ve Bono Piyasası Repo Pazarı'nda gecelik faiz oranı ortalama yüzde 62.05'den kapandı. İMKB Tahvil ve Bono Piyasası verilerine göre, gecelik faizde en düşük oran yüzde 61.00, en yüksek oran ise yüzde 62.10 oldu. Bankalararası TL interbankında da gecelik faiz oranı yüzde 62.00'den gerçekleşti. 
     Tahvil ve Bono Piyasası Kesin Alım Satım Pazarı'nda işlem gören 6 Mart 2002 vadeli bugün valörlü bononun basit getirisi yüzde 77.19, bileşik getirisi ise yüzde 90.65 olarak gerçekleşti. Dünkü piyasa kapanışında, aynı bononun bileşik getirisi 92.86 olarak belirlenmişti. 
     Borsa yerinde saydı 
     Borsa ise ilk seanstaki 94.42 puanlık artışın ardından Koç Holding hissesindeki yoğun satışlarla 9,914 puan seviyesinden döndü ve günü 0.10 puan artışla dünkü seviyesinden kapattı. Ulusal-100 Endeks, günü 9,654.86 puandan tamamladı. 
     Koç Holding A.Ş ortaklarından Koç Yatırım Menkul Değerler'in 58 müşterisinin, toplam Koç Holding A.Ş hisse senetleri içerisindeki payı yüzde 4.37 olan 4 milyar 430 milyon 96 bin 503 adet hisse senedini İMKB'de satmak istediklerini açıklamasıyla bu hissede yoğun satış yaşandı. Endeks üzerinde ağırlığı olan hissedeki yüzde 8.06'lık düşüş piyasayı oldukça etkiledi. 
     Günlük işlem hacmi ise 308 trilyon 766 milyar 930 milyon liraya çıktı. 
     
     






</TEXT>
</DOC>
