<DOC>
<DOCNO> 21640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/ekonomi/eko03.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Liderlerden sosyal adalet’ sözü 
</HEADLINE>
<TEXT>

IMF’ye program uygulaması için yazılı taahhüt veren liderler, kamu kaynaklarının da sosyal adalet için kullanılacağını bildirdi 
     HARUN GÜREK Ankara 

     IMF’nin talebi üzerine programın arkasında olduklarına ilişkin yazılı taahhüt veren liderler, programın her ayrıntısının yerine getirileceğine de kefil oldu. Liderler, kamu kaynaklarının sosyal adaletin sağlanması için kullanılacağı sözünü verdi. 
     Başbakan Bülent Ecevit ve Başbakan yardımcıları Devlet Bahçeli ile Mesut Yılmaz’ın niyet mektubuyla birlikte IMF’ye gönderdiği mektup açıklandı. Mektupta programın büyüme, istikrar ve yapısal reformlarla karşılıklı olarak hedeflere varılmasını kolaylaştıracağına dikkat çeken liderler, "Hükümet, niyet mektubunda ayrıntıları belirtilen politikaların ve önlemlerin arkasında durmakta ve program hedeflerine ulaşılmasında kesinlikle kararlıdır" dediler. 
     Örnek olarak, geçtiğimiz günlerde Meclis’ten geçirilen, hem kamu sektörü, hem de özel sektörde yönetişim ve şeffaflığı artıran köklü yapısal reformları gösteren liderler, ulusal çabanın kilit önemdeki boyutunun, bütçede büyük bir faiz dışı fazla sağlanması olduğunu söylediler. 2000 - 2002 döneminde, milli gelirin yüzde 9’u kadar faiz dışı öngören düzenlemenin katı önlemler gerektirdiğine dikkat çeken liderler, Türkiye’nin iç ve dış borçlarını azaltacak, özel sektör yatırımları için kaynak yaratacak bir borç dinamiği yaratmayı istediklerini kaydettiler. 
     
     Destek zamanında gelsin’ 
     Liderler mektubun son bölümünde programın uluslararası toplumdan zamanında ve güçlü bir desteğe ihtiyacı olduğuna dikkat çekerek, IMF’nin programa desteğinin piyasaların istikrara kavuşmasına, güvenin yeniden tesis edilmesine, bunun da istikrar ve sosyal adaleti sağlamaya izin verecek yapısal reformların uygulanmasına olanak sağlayacağını söylediler. 
     



 EKONOMİ 





















</TEXT>
</DOC>
