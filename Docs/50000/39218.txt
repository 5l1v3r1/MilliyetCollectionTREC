<DOC>
<DOCNO> 39218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/son/soneko06.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Ekonominin Şubat'ta yediği darbenin çıkışı dış satımdır" 
</HEADLINE>
<TEXT>

     Devlet Bakanı Kemal Derviş, dış satımın, reel ekonominin öncüsü olmak zorunda olduğunu belirterek, ''Türkiye ekonomisinin Şubat'ta yediği ağır ekonomik darbenin çıkışı, büyük ölçüde dış satımla ilgilidir'' dedi. 
     Derviş, Türkiye İhracatçılar Meclisi TİM Başkanı Oğuz Satıcı ve İcra Kurulu üyeleriyle bu sabah İstanbul'da biraraya geldi. Bakan Derviş ve Satıcı, Dış Ticaret Kompleksi'nde, reel sektörün sorunlarının ele alınacağı görüşme öncesinde bir basın toplantısı düzenlediler. 
     Derviş, toplantıda yaptığı konuşmada, dış satımın 1980'li yıllardan beri Türkiye ekonomisinin öncüsü, motoru olduğunu vurguladı. 
     Derviş, dış satımın iyi gittiği yıllarda ekonominin de sağlıklı olduğunu, dış satımın aksadığı dönemlerde de bütün ekonominin güçlük, zorluk çektiğine işaret etti. 
     Türkiye'nin çeşitli kaynağı olan ancak, petrol gibi dışarıya pahalı satacak bir doğal kaynağı bulunmayan bir ülke olduğunu ifade eden Derviş, ''dolayısıyla, Türkiye ekonomisinin dayanağı üretimdir'' dedi. Bakan Derviş, sözlerini şöyle sürdürdü. 
     
     'İç piyasa yeterli değil' 
     ''Bugünkü dünyada artık bu üretimi sadece iç piyasaya sunmak yeterli değildir. Ölçek, verimlilik, teknoloji açısından bu üretimi mutlaka dünya piyasasına sunmak durumundayız. Dış satım da zaten bu anlama geliyor. Dış satım sadece döviz kazanma süreci değildir. Aynı zamanda üretimi, istihdamı geliştirmek, dünya piyasalarını tanımak, dünya piyasalarında kaliteyi yükseltebilmek ve bu kalitede dünya piyasalarında başarılı olmak, teknolojiyi Türk ekonomisine kazandırma sürecidir. 
     Dolayısıyla gerçekten dış satım reel ekonominin öncüsü olmak zorundadır. Türkiye ekonomisinin Şubat'ta yediği ağır ekonomik darbenin çıkışı büyük ölçüde dış satımla ilgilidir.'' 
     Derviş, bu konuda 1980'li yıllardan bu yana dış satıma yönelen Türk girişimcilerinin çok başarılı olduğunu vurguladı. 
     Devlet Bakanı Kemal Derviş, ''Bütün olumsuzluklara rağmen eğer dengeler oturursa, ekonomik programın bir sonucu da, belki hemen değil ama önümüzdeki 6 ay, 12 ay içinde dış satım açısından son derece güçlü bir Türkiye'yi yaratabiliriz diye düşünüyorum'' dedi. 
     Derviş, TİM Başkanı Oğuz Satıcı ve İcra Kurulu üyeleriyle reel sektörün sorunlarına ilişkin yaptığı görüşme öncesinde yaptığı konuşmada, 1981-1987 yılları arasında Türk sanayiinin ihracat artış hızı bakımından dünya birincisi olduğunu, bu büyümeye yeniden kavuşmak gerektiğini ve kavuşulabileceğini söyledi. 
     Derviş, ''Engeller var. Bu engelleri bugün sizlerle tartışacağız. Bu engellerin ayrıntısı üzerinde bilgi isteyeceğim. Sizleri dinleyeceğiz Eximbank Genel Müdürü ile birlikte. Bu başarıyı mutlaka gerçekleştirmemiz gerekir'' dedi. 
     Dünya piyasası açısından çok da iyi bir dönem olmadığına dikkat çeken Derviş, özellikle son 10 yıldır dünya ekonomisinde bir motor vazifesini gören ABD ekonomisinin ciddi bir yavaşlama dönemine girdiğini belirtti. 
     Japonya'nın ise zaten yıllardır ekonomisinin yavaşlamış durumda olduğunu ifade eden Derviş, şunları söyledi 
     ''Japon deneyimine bakmak gerekiyor. Çok uzun yıllar, çok başarılı olmuş ve özellikle dış satıma dayalı bir başarıyı yürütmüş, ondan sonra parası aşırı değer kazanmış. Sadece ondan değil ama bir önemli nedeni Japon parasının aşırı değer kazanıp rekabet gücünü bir ölçüde yitirmesi Japonya'ya büyük bir darbe teşkil etti.'' 
     Derviş, Avrupa konusunda ise belki birazcık iyimser olmanın mümkün olabileceğini, şu anda Avrupa piyasasının bir soru işareti olduğunu kaydetti. 
     Kemal Derviş, ''Almanya'da son haftalar ortaya çıkan bilgiler biraz umut verici. Bizim için Almanya ve Avrupa önemli bir piyasa. ABD ve Japonya'daki durgunluk bizim için önemli ama, Avrupa daha da önemli piyasa olarak sanıyorum. Bunu sizlerle de tartışmak istiyorum'' dedi. 
     
     Yüzde 15 hedefi 
     Bu durgunluğa rağmen ve finans sektöründen kaynaklanan, büyük ölçüdeki dengesizliklerden kaynaklanan zorluklara rağmen bu yıl Türk dış satımının, çabaları sayesinde geliştiğini söyleyen Derviş, Temmuz ayında yüzde 13'e yakın bir büyüme rakamı bulunduğunu, bunun da sevindirici olduğunu ifade etti. 
     Kemal Derviş, şunları kaydetti 
     ''Birtakım Doğu Asya ülkelerinde bugün ihracat negatif. Malezya'da eksi yüzde 22, Tayvan'da eksi yüzde 16, Kore ekside. Dolayısıyla zor dünya piyasası şartlarına rağmen şu anda bir ölçüde başarılıyız fakat bu başarıyı nasıl büyütebiliriz Özellikle fiyat miktar arasındaki uyumu nasıl sağlarız Bu başarı aslında miktarda daha da büyük ancak, fiyatlar çok düşüyor ve dolayısıyla gelir düşüyor. Bu konuda ne yapılabilir Bunu tartışabiliriz. İnşallah başarılı bir çalışma olabilir. İnşallah bu yıl yüzde 15 gibi bir hedefi tuttururuz diye ümit ediyorum. Gelecek yıl da aynı tempoyla devam etmemiz lazım.'' 
     Türk ekonomisinin başarısının temel bir boyutunun dış satımın başarısında olduğunu söyleyen Derviş, dış satımı zayıf, hızlı ilerlemeyen bir Türkiye'nin üretiminin de ilerleyemeyeceğini ve ekonomisinin de yeterli ölçüde büyüyemeyeceğini belirtti. 
     Derviş, dolayısıyla dış satımın başarısının Türkiye'nin başarısı olduğunu, bu konuda çalışmak gerektiğini vurguladı. 
     
     Gerçekçi kur.. 
     ''Rekabet gücünü artıran bir kur da tek sihirli değnek değil ama, rekabet gücünü artıran gerçek bir kur, dış satım için büyük bir kozdur'' diyen Derviş, şunları söyledi 
     ''Mali dengeler, finans sektöründeki çalkantılar, aşırı inişler çıkışlardan kurtulabilirsek, bu kur hem gerçekçi hem de size rekabet gücü sağlayan bir düzeyde bir istikrar bulabilirse, aslında bu kur size çok yardımcı olacaktır ve Türk ekonomisine çok yardımcı olacaktır. 
     Ama tabi Türk Lirası'nın aşırı bir değer kaybı veya aşırı dalgalanması zararlı, ancak, 2000 yılındaki ters durum, yani dövizin ucuzlaması, TL'nin fazla değer kazanması özellikle AB ile bütünleşme sürecinde çok talihsiz bir olay oldu. Türkiye aslında özellikle 1996-1997 yıllarından sonra Türk rekabet gücüne ihtiyacı olan bir ülke oldu. AB ile gümrükleri kaldırdı, dolayısıyla ithalatı kolaylaştırdı. Aynı zamanda Doğu Asya krizi oldu ve Doğu Asya ülkeleri paralarını büyük ölçüde devalüe ettiler. Rekabet gücü kazanmak için yüzde 20-30 civarında parasal ayarlamalardan gelen Doğu Asya'ya yönelik bir rekabet artması oldu. Biz kendi paramızı sadece Avrupa ve ABD Doları ile değil aynı zamanda Kore'yle, Malezya'yla, Tayvan'la, Çin'le, Brezilya'yla ve Meksika'yla kıyaslamamız lazım. Biz bu ülkelerle 3. piyasalarda rekabet ediyoruz. Dolayısıyla bütün bunları da hesaba katmamız lazım.'' 
     Derviş, ''Doğru bir kur politikası, gerçekçi bir kur politikası ve sizlerin de ihracatçı camiası olarak her zaman desteklediğiniz gerçekçi kur politikası, Türkiye'nin büyüme stratejisinde bence önemli bir boyuttur'' dedi. 







</TEXT>
</DOC>
