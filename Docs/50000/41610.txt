<DOC>
<DOCNO> 41610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/son/sonspo04.html </URL>
<DATE> 2001/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Fenerbahçe'nin Avrupa karnesi... 
</HEADLINE>
<TEXT>

     Avrupa Şampiyonlar Ligi F Grubu'nda mücadele eden Fenerbahçe, Almanya'nın TSV Bayer 04 Leverkusen takımıyla yarın yapacağı maçla birlikte, Avrupa kupalarındaki 93. maçına çıkacak. 
     Sarı-lacivertliler, Avrupa kupalarında şimdiye dek yaptıkları 92 karşılaşmanın 30'undan galip ayrılırken, 49 kez yenildi, 13 kez de berabere kaldı. 
     Fenerbahçe, Avrupa'da attığı toplam 96 gole karşılık, kalesinde 154 gol gördü. 
     ''Sarı Kanaryalar'', UEFA Kupası'nda 48, Avrupa Şampiyon Kulüpler Kupası'nda 30, Avrupa Şampiyonlar Ligi'nde 7 ve Avrupa Kupa Galipleri Kupası'nda da rakip filelere 11 gol attı. Sarı-lacivertliler, kendi kalelerinde ise UEFA Kupası'nda 69, Avrupa Şampiyon Kulüpler Kupası'nda 66, Avrupa Şampiyonlar Ligi'nde 8 ve Avrupa Kupa Galipleri Kupası'nda da 11 gol gördü. 
     Dış saha maçları 
     Fenerbahçe, Avrupa kupalarında dış sahada yaptığı 48 maçın 9'unu kazanırken, 32'sinde sahadan yenik ayrıldı, 7 maç da berabere sonuçlandı. 
     Fenerbahçe, dış sahadaki maçlarda toplam 39 gol atarken, kalesinde 107 gol gördü. 
     Sarı-lacivertliler, 94 yıllık tarihlerinde bu sezonla birlikte 30.kez Avrupa kupalarında Türkiye'yi temsil ediyor. ''Sarı Kanaryalar'', bu sezona dek 29 kez katıldıkları Avrupa kupalarında, 1 kez 3. tura, 7 kez 2. tura yükselirken, 19 kez de 1. turda elendi. 
     En farklı skorlar 
     Fenerbahçe, Avrupa kupalarındaki en farklı skorlu galibiyetini 1994-1995 sezonunda katıldığı UEFA Kupası 1. tur ön eleme ilk maçında elde etti. 
     Sarı-lacivertliler, İstanbul'daki ilk maçta Azerbaycan'ın FC Turan takımını 5-0 yenerek, Avrupa kupalarında şimdiye kadarki en farklı skorlu galibiyetine imza attı. 
     Fenerbahçe ayrıca, aynı kupada 1973-74 sezonunda İstanbul'da Romanya'nın Arges Piteşti takımını 5-1, 1995-96 sezonunda Arnavutluk'un FC Partizani Tiran takımını deplasmanda 4-0, 1963-64 sezonunda Avrupa Kupa Galipleri Kupası'nda 1. turda Romanya'nın Petrolul, 2. turda da İrlanda Cumhuriyeti'nin FC Linfield takımlarını İstanbul'da aynı sonuçla 4-1 yendi. 
     Avrupa kupalarında deplasmanda başarılı olamayan Fenerbahçe, en farklı skorlu yenilgileri de yine yurtdışında tattı. 
     1975-1976 sezonunda, Avrupa Şampiyon Kulüpler Kupası 1. tur maçında Portekiz'in Benfica SL Lizbon takımına 7-0'lık sonuçla yenilen sarı-lacivertliler, bu sonuçla Avrupa kupalarındaki en acı yenilgisini aldı. 
     Fenerbahçe, 1992-1993 sezonunda, UEFA Kupası 2. tur rövanş maçında, Çek Cumhuriyeti'nden Sigma Olomouc'a, 1-0 kazandığı ilk maçtan sonra 7-1 yenilerek, 2. kez hezimeti yaşadı. 
     Sarı-lacivertliler bunun yanı sıra, Avrupa Şampiyon Kulüpler Kupası'nda 1978-79 sezonunda Hollanda'nın PSV Eindhoven takımına deplasmanda 6-1'lik sonuçla yenildi. 
     Fenerbahçe, Avrupa kupalarında bugüne dek 21 ülkeden toplam 41 değişik takımla karşı karşıya geldi. 
     Sarı-lacivertliler, 5 kez Macar, 4'er kez İngiliz, Fransız ve İtalyan, 3'er kez Hollanda, Rumen ve Çek, 2'şer kez Alman, Polonya, Portekiz, Bulgar ve İsveç, 1'er kez de Arnavut, İskoç, İspanyol, Azerbaycan, Belçika, Lüksemburg, İsrail, Avusturya ve İrlanda Cumhuriyeti takımlarıyla eşleşti. 
     Fenerbahçe ayrıca, Polonya temsilcisi Ruch Chorzow, Fransız takımı FC Nice, İsveç ekibi IFK Göteborg ve Macar temsilcisi MTK Budapeşte ile Avrupa kupalarında 2'şer kez tur için mücadele etti. 
     Üç destan 
     Fenerbahçe, Avrupa kupalarında 3 kez destan yazarak, ismini Türk futboluna altın harflerle işledi. 
     1968-1969 sezonunda Avrupa Şampiyon Kulüpler Kupası 1. turunda, Avrupa'nın en güçlü takımlarından Manchester City ile karşılaşan sarı-lacivertliler, İngiltere'deki ilk maçı 0-0 berabere bitirdi. 2 Ekim 1968'de İstanbul'da yapılan maçta ise rakibini Abdullah Çevrim ve Ogün Altıparmak'ın golleriyle 2-1 yenen Fenerbahçe, inanılmazı gerçekleştirerek 2. tura yükseldi. 
     Fenerbahçe, 1985-1986 sezonunda, Avrupa Şampiyon Kulüpler Kupası'nda, Fransızların ünlü takımı Girondins De Bordeaux'yu saf dışı bırakmayı başardı. 
     Fransa'daki ilk maçı Selçuk Yula, Şenol Çorlu ve Hüseyin Çakıroğlu'nun golleriyle 3-2 kazanan Fenerbahçe, rövanşta İstanbul İnönü Stadı'nda elde ettiği 0-0 beraberlikle 2. tura yükseldi. 
     ''Sarı Kanaryalar'' son zaferine ise 1996-97 sezonunda Avrupa Şampiyonlar Ligi'nde imza attı. 
     Fenerbahçe, C Grubu'ndaki 4. maçında, Old Trafford Stadı'nda Avrupa kupası maçlarında 40 yıldır yenilmeyen Manchester United'ı 78. dakikada Elvir Boliç'in golüyle 1-0 yenerek, dünya spor kamuoyunu şaşkına çevirdi. 
     Gol kralları 
     Fenerbahçe'nin 94 yıllık tarihinde Avrupa kupalarında en çok golü Aykut Kocaman ile Cemil Turan attı. Halen aktif futbol içinde yer almayan her iki futbolcu da Avrupa'da rakip fileleri 8'er kez havalandırdı. Bu ikiliyi 5 golle Ogün Altıparmak izliyor. 
     
     







</TEXT>
</DOC>
