<DOC>
<DOCNO> 20765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/son/sontur38.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa eski Valisi Orhan Taşanlar Ağır Ceza Mahkemesi'nde yargılanacak 
</HEADLINE>
<TEXT>

     Bursa eski Valisi Orhan Taşanlar ile eski Emniyet Müdürü Kemal Bayrak hakkında, görev yaptıkları dönemde, ''Bağış ve yardım aidatı adı altında para toplayarak, silah ruhsatı verdikleri'' iddiasıyla dava açıldı. 
     Bursa Cumhuriyet Başsavcılığı'nca, nöbetçi ağır ceza mahkemesinde açılan davanın iddianamesinde, Taşanlar ile Bayrak'ın Türk Ceza Kanunu'nun, ''Devlet idaresi aleyhinde işlenen cürümler'' başlığı altındaki, ''Görevin genel nitelikte kötüye kullanılması'' hükmünü içeren 240'ncı maddeye göre yargılanmaları talep edildi. 
     İddianamede, Bayrak'ın, Vali Taşanlar'ın direktifiyle, ''silah taşıma ruhsatı verilmesi talebinde bulunan kişilerden bağış veya yardım aidatı adı altında 250 ila 500 milyon lira tutarında para alınması'' yönünde vilayet makamına teklifte bulunarak onay aldığı öne sürüldü. 
     Bayrak'ın, para toplamada kullanılacak dernek ''alındı'' makbuzlarını Bursa Emniyet Müdürlüğü Ruhsat Tebligat İşleri Şube Müdürlüğü'ne getirterek, makbuzların burada kesilmesini sağladığı kaydedilen iddianamede, bazı siyasilere ve işadamlarına, Vali Taşanlar'ın makamından referans getirmeleri halinde, bağış almaksızın silah taşıma ruhsatı verildiği kaydedildi. İddianamenin sonuç bölümünde ise şöyle denildi 
     ''Orhan Taşanlar İlköğretim Okulu'nun yapımı ile ilgili olarak yapılan usulsüz işlemlerle birlikte dikkati nazara alındığında, ilde kanun, tüzük ve yönetmenliği eksiksiz olarak sağlamakla görevli bulunan Vali Orhan Taşanlar ile yetkili olmadığı halde açıklanan izlenimi vermek amacıyla usulsüz onayın verilmesi yönünde teklifte bulunarak ve bunun uygulamasını fiilen yaptıran dönemin Bursa Emniyet Müdürü Kemal Bayrak'ın görevini kötüye kullandığı tanık anlatımları, teklif yazısı, İçişleri Bakanlığı'nın soruşturma izni verilmesine dair karar ve bu kararın onaylandığına dair Danıştay 2. Ceza Dairesi kararı ve tüm hazırlık evrakı kapsamında anlaşılmakla, sanığın yargılanmasının ve 4483 sayılı yasa 12. maddesi uyarınca mahkemenize yapılarak yukarıda gösterilen sevk maddeleri uyarınca cezalandırılmasına karar verilmesi kamu adına iddia olunur.'' 







</TEXT>
</DOC>
