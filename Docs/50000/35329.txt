<DOC>
<DOCNO> 35329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/dunya/adun.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fiyaskoyu affetmedi 
</HEADLINE>
<TEXT>

Yunanistan’ın en azılı katili polis operasyonunu atlatıp kaçınca deprem’ oldu. Emniyet Genel Müdürü istifa etti, Simitis de iki, üç ve dört numaralı polis şeflerini emekliye sevk etti 
     YORGO KIRBAKİ Atina 

     Yunanistan’da, polisin geçen çarşamba günü ülkenin en azılı firari katilini yakalamak için düzenlediği operasyon fiyasko ile sonuçlanınca, Başbakan Kostas Simitis emniyet teşkilatında tasfiyeye gitti. 
     Simitis başkanlığında dün toplanan Savunma ve Dışişleri Konseyi, polisin katili göz göre göre elinden kaçırması üzerine aynı gün istifa etmek zorunda kalan Emniyet Genel Müdürü Yiannis Yeorgakopulos’un yerine, Asayiş Şubesi şefi Fotis Nasiakos’u atarken, emniyet teşkilatının iki, üç ve dört numaları adamlarını da emekliye sevketti. 
     
     Beceriksizler 
     Yunan Emniyet Teşkilatı’nda "temizlik operasyonuna" neden olan fiyaskonun kahramanı ise Kostas Passaris adlı bir firari mahkum. Geçen şubat ayında cezaevinden tedavi için sevkedildiği Atina Devlet Hastanesi’nde iki polisi öldürüp bir gardiyanı yaralayarak kaçan Passaris’in yakalanması için seferber olan polis, geçtiğimiz günlerde firari katilin ziyaret ettiği bir arkadaşına ait dairenin çevresinde tertibat aldı. 
     Tanınmamak için peruk ve gözlük takan Passaris, Neos Kosmos semtindeki daireye gelip, kapıyı açtığında pusu kuran ancak kendisini tanıyamayan polislerin "teslim ol" çağrısına büyük bir soğukkalılıkla tepki gösterdi ve kapıyı kapatıp kaçmaya başladı. Polisin açtığı ateş sonucu elinden yaralanan Passaris, apartmanın dışındaki polislerin de dikkatini çekmeden kayıplara karıştı. 
     Operasyonun başarasızlığı hakkında çeşitli iddialar var. Passaris’in pusu kuran polisleri daireye kilitlediği ve "Herkesi havaya uçuracağım" diyerek elinde bomba olduğu blöfünü yaparak emniyetçileri korkuttuğu iddialar arasında. 
     
     Sorumluluk benim’ dedi 
     Fiyaskonun ardından Emniyet Genel Müdürü Yiannis Yeorgakopulos sorumluluğunu kabul ederek istifa yolunu seçmişti. Hükümet ise iktidardaki Simitis’in partisi Pasok’un taraftarı olarak bilinen Yeorgakopulos’u caydırmak için hiçbirşey yapmamıştı. 
     Bu arada Yunanistan’da emniyet teşkilatının büyük gafları sık sık gündeme geliyor. Güvenlik birimlerinin beceriksizliği, sadece Yunan kamuoyunun değil yabancı ülkelerin de şikayet konusu. ABD, "17 Kasım" terör örgütünün 25 yıldır çökertilmemesinin nedenini Yunan makamlarının gerekeni yapmamasına bağlıyor. Güvenlik birimleri ise yetkilerinin sınırlandırılmış olmasından şikayetçi. 
     



 DÜNYA 












</TEXT>
</DOC>
