<DOC>
<DOCNO> 35538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/05/spor/spo08.html </URL>
<DATE> 2001/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Maratonun kralı ABERA 
</HEADLINE>
<TEXT>

Kanada’da başlayan Dünya Atletizm Şampiyonası’nda ilk altın madalyayı Etiyopyalı olimpiyat şampiyonu atlet kazandı. 
     8. DÜNYA Atletizm Şampiyonası’nda ilk kez kapanış yerine açılış gününde koşulan maraton yarışını olimpiyat şampiyonu Etiyopyalı Gezahegne Abera kazandı. 42 kilometre 195 metrelik zorlu yarışın, sprint yarışını andıran finişinde Kenyalı Simon Biwott’u bir saniye farkla geride bırakan Abera, 2 saat 12 dakika 42 saniyelik derecesiyle mutlu sona ulaştı. İtalyan Stefano Baldini ise üçüncü oldu. 
     OLİMPİYATIN ardından Dünya şampiyonluğunu da eline geçiren Abera, böylece maratonda en iyi olduğunu kanıtladı. Şampiyonanın ikinci gününde erkekler gülle atma ve 20 kilometre yürüyüş dallarında madalyalar sahiplerini buldu. 1500 metre seçmelerinde Süreyya Ayhan ilk seride yarıştı. Erkekler 100 metrede de ilk iki seri koşuldu. 10 binde beşinci şampiyonluğunu kovalayan Haile Gebrselassie bugün piste çıktı. 
     
Görkemli açılış      DÜNYA’nın olimpiyat ile birlikte en çok katılımla gerçekleşen organizasyonu olan Dünya Atletizm Şampiyonası, dün Kanada’nın Edmonton kentinde başladı. Commonwealth Stadı’nı dolduran onbinlerce kişi, muhteşem açılış töreninin büyüsüne kapılırken, aynı zamanda maraton yarışının heyecanını da yaşadı. Renkli dans ve müzik gösterilerinin sergilendiği ve bin beşyüze yakın kişinin görev aldığı görkemli açılışta, IAAF bayrağı eski ünlü atletler tarafından taşındı. 
     

</TEXT>
</DOC>
