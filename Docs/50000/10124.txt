<DOC>
<DOCNO> 10124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/06/ekonomi/eko01.html </URL>
<DATE> 2001/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk revizyon Türk Telekom'da 
</HEADLINE>
<TEXT>

TT'a yüzde 51 blok satış yasası geliyor. 2002 sonuna kadar TT'da olan ses nakli tekeli tümüyle kaldırılıyor. 
     ANKARA Milliyet 

     IMF icra direktörlerinin 20 Mart'taki kuruluna sunulmak üzere, çalışmaları yürütülen yeni program revizyonu ve ek mektup hazırlıklarında özelleştirme ayağı da ciddi değişime uğrayacak. Türk Telekom yasasının değiştirilmesi, halen devam eden ihale sürecinin iptal edilerek, yüzde 51'lik blok satış koşuluna bağlı, yeni ihalenin ikinci yarı yılda açılması konusunda, IMF ve Dünya Bankası istekleri benimsendi. 
     Dün Özelleştirme İdaresi Başkanı Uğur Bayar ile görüşen ve çalışmalar hakkında bilgi alan Devlet Bakanı Kemal Derviş'in, Türk Telekom'un yüzde 51'inin blok satışı ile, telekomünikasyon alanındaki devlet tekelinin tümüyle kaldırılması, çoğunluk hissesinin ve yönetimde tam yetki hakkının da hisseleri alacak gruba verilmesi konusunu koalisyon liderlerine de ilettiği öğrenildi. 
     Geçen yıl yasa uyarınca ilk aşamada yüzde 20 hissesi blok satışa çıkartılan, ancak ihaleye talep gelmeyen Türk Telekom'da, bu kez Bakanlar Kurulu ve Özelleştirme Yüksek Kurulu yetkisiyle yapılan düzenleme çerçevesinde blok satış oranı yüzde 33.5'a çıkartılarak yeni ihale açıldı. 
     Teklifleri mayıs ayında alınmak üzere açılan yeni ihalede, yine ÖYK yetkisiyle yüzde 33.5'luk payı alacak yabancı ortağa "yönetim hakkı" verilmesi de benimsenirken, bu düzenlemeye karşı Danıştay'a dava açıldı. 
     Uluslararası piyasaların ve telekomünikasyon sektörünün içinde bulunduğu durum nedeniyle yeni ihaleye de talipli çıkmayacağı görüşleri ortaya atılırken, IMF Avrupa direktörü Michael Deppler, geçen ay yaptığı açıklamada, Telekom özelleştirmesinin istikrrar programının temel kriterleri arasında değerlendirilmediğini, satışın ikinci yarıya kalmasının, IMF'nin Türkiye'ye bakışını değiştirmeyeceğini açıkladı. 
     Her iki kuruluşla son yapılan görüşmelerde ise, blok hisse satış oranının yüzde 51'e çıkartılması, bu yönde yasa değişikliğine gidilerek, açılmış ihalenin iptali ve yeni yasaya göre, ikinci yarıda yeni ihale açılması konusunda mutabakata varıldığı öğrenildi. 
     Bu konunun yeni program ve verilecek ek mektupta da yer alacağı belirtilirken, yapılacak yasa değişikliği ile Türk Telekom'un yine yasada yer alan ve 2002 sonuna kadar geçerli olan "ses nakli tekeli" de değişiklikle kaldırılacak ve telekomünikasyon alanından kamu tümüyle çekilmiş olacak. 
     


 EKONOMİ 




















</TEXT>
</DOC>
