<DOC>
<DOCNO> 43411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/son/sondun20.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan'daki gösterilerde kan aktı...1 ölü 3 yaralı 
</HEADLINE>
<TEXT>

     Pakistan'ın Karaçi kentinde Amerikan aleyhtarı gösteride kan aktı. Şeriat yanlısı göstericilerle güvenlik güçleri arasında çıkan çatışmada 1 gösterici öldü, 3 gösterici yaralandı. 
     ABD'nin Afganistan'a karşı girişebileceği harekatı protesto etmek amacıyla yapılan gösterilerde, ilk kez bir gösterici can vermiş oldu. 
     İslamabad yönetiminin Amerikan harekatına destek verme kararı üzerine, geçen hafta protesto gösterileri yapılmaya başlamıştı. 
     Bu arada Keşmirli militan El Ömer grubu, uluslararası terörist Usame Bin Ladin'in kutsal bir savaşçı olduğunu öne sürerek, Afganistan'a yönelik olası bir saldırıya misilleme tehdidinde bulundu. 
     Keşmir'de Hindistan yönetimine karşı mücadele veren birçok gruptan biri olan El Ömer'in liderlerinden Muştak Ahmed Zargar, yayımladığı açıklamada, ''ABD'nin Müslümanlar'a saldırmak için fırsat kolladığını'' kaydetti. 
     Zargar'ın, Hindistan'ın, 1999'da Müslüman militanlarca Afganistan'a kaçırılan Hindistan havayollarına ait uçaktaki yolculara karşılık serbest bıraktığı suçlulardan biri olduğu kaydedildi. 






</TEXT>
</DOC>
