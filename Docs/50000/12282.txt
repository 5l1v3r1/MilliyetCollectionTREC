<DOC>
<DOCNO> 12282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/ekonomi/eko08.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkan’a 15 maddelik icraat paketi 
</HEADLINE>
<TEXT>

Başbakan Yardımcısı Özkan’la sabah 8’de bir araya gelen Bakan Derviş, üç hafta içinde çıkarılması gereken 15 düzenlemeyi görüştü 
     ANKARA Milliyet 

     IMF’yle varılan çerçeve anlaşmasını önceki gün açıklayan Devlet Bakanı Kemal Derviş, dün sabah 06.30’da Hazine Müsteşarlığı’ndaki makamına gitti. Derviş, daha sonra Hazine Müsteşarı Faik Öztrak ile birlikte Başbakanlığa geçti. 
     Başbakan Yardımcısı Hüsamettin Özkan’ın makamında 08.00’de başlayan ve yaklaşık bir buçuk saat süren toplantıda, acil önlemler kapsamındaki düzenlemelere ilişkin takvim ele alındı. 
     Takvimdeki düzenlemeler şöyle sıralandı Kamu bankalarının genel kurullarının önümüzdeki hafta tamamlanması, ek bütçe çıkarılarak borçlanma limitinin değiştirilmesi, kamu bankalarının görev zararlarının bütçeye alınması, Bankalar Yasası’nda değişiklik yapılması, banka tasfiyelerinin kolaylaştırılması, fonların kapatılması, Merkez Bankası’nın bağımsızlaştırılması, Telekom’un yüzde 51’nin satışı için yasal değişiklik yapılması Tütün, Şeker, Borçlanma, İhale, Sivil Havacılık, Petrol kanunlarının çıkarılması, banka kredileriyle ilgili karşılıkların vergiden düşülmesi için yasa değişikliği yapılması. 
     Toplantıda bu düzenlemelerin en geç üç hafta içinde çıkarılması gerektiği konusunda görüşbirliğine varıldığı belirtilirken önceki gün açıklanan çerçeve anlaşma ve programın ana hatlarına piyasaların tepkileri de değerlendirildi. 
     


 EKONOMİ 















</TEXT>
</DOC>
