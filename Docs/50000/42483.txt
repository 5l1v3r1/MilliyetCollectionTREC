<DOC>
<DOCNO> 42483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/16/son/sontur04.html </URL>
<DATE> 2001/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'te oturma düzeni değişti... 
</HEADLINE>
<TEXT>

     FP'nin kapatılmasından sonra DYP'nin anamuhalefet partisi konumuna gelmesi, TBMM Genel Kurulu'ndaki oturma düzenini değiştirdi. 
     FP'nin kapatılmasının ardından kurulan AKP ve SP'nin grup oluşturmaları ve DYP'nin anamuhalefet olması üzerine, siyasi parti gruplarının TBMM Genel Kurulu'ndaki oturma düzenlerinde değişikliğe gidildi. 
     Yeni düzenleme uyarınca, DSP, MHP ve ANAP Grupları'nın Genel Kurul'daki sıraları değişmeyecek. DYP milletvekilleri, ANAP Grubu'nun yanında, daha önce FP'lilerin bulunduğu yerde oturacak. DYP'lilerin yanında ise Adalet ve Kalkınma Partisi AKP yer alacak. SP Grubu, AKP'nin yanında, Başkanlık Divanı'na göre en sağda oturacak. Bağımsız milletvekilleri için Saadet Partisi'nin arkasındaki 8 sıra ayrılacak. Yeni oturma düzeni ilk olarak TBMM Genel Kurulu'nun yarınki olağanüstü toplantısında uygulanacak. 
     
     Meclis'te personel tasarrufu... 
     TBMM, norm kadro uygulamasıyla personel sayısını yarıya indirecek. 
     TBMM Genel Sekreteri Vahit Erdem, 2919 sayılı TBMM Genel Sekreterliği Teşkilat Kanunu'nda değişiklik öngören norm kadro çalışmasının tamamlandığını söyledi. 
     Erdem, bazı hizmetlerin dışarıdan alınması koşuluyla bugünkü kadronun en az yarıya indirilebileceğini ortaya koyan norm kadro çalışmasıyla TBMM'nin giderlerinde önemli ölçüde tasarrufa gidilebileceğini ifade etti. 
     Erdem, TBMM'de çalışacak kadrolu ve sözleşmeli personel için kesin sayılar öngören Teşkilat Kanunu değişikliğinin, Başkanlık Divanı'nda görüşüldükten sonra teklif olarak Meclis gündemine getirileceğini bildirdi. Halen 20 olan Başkanlık Divanı üye sayısının Anayasa'da öngörüldüğü şekliyle 15'e indirilmesi için siyasi parti grupları nezdinde girişimlerde bulunduklarını da belirten Erdem, bunun da ancak siyasi parti gruplarının mutabakatıyla sağlanabileceğini söyledi. 







</TEXT>
</DOC>
