<DOC>
<DOCNO> 31226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/10/guncel/gun03.html </URL>
<DATE> 2001/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Topkapı Sarayı depreme hazır 
</HEADLINE>
<TEXT>

Yenileme çalışmaları kapsamında Topkapı Sarayı’nın Hazine Dairesi’ndeki eserler, duvar kenarlarından nişlere taşınıp misina ve mikayla sabitlendi 
     ÖMER ERBİL İstanbul Fotoğraflar Yurttaş Tümer 

     Kapalı kaldığı dört ay içinde modern bir görünüme kavuşan Topkapı Sarayı’nın Hazine Dairesi, artık depreme karşı da çok daha sağlam... 
     Daha önce duvar kenarlarına yapılan sergileme üniteleri kaldırılarak, duvar nişlerinin içine özel raflar yaptırıldı. Böylelikle deprem anında kubbeden ve duvarlardan kopacak parçalar eserlere zarar vermeyecek. Çelik kasa ve UV ışınlarını süzen 11 mm’lik özel lamine cam içinde ziyaretçilere sunulan eserler de yine deprem riskine karşı sergi yerlerinde misina ve sert mikalarla sabitlendi. 
     
     Güvenlik de arttı 
     Topkapı Hançeri, Kaşıkçı Elması, Nadirşah Tahtı, Altın Taht, Padişah sorguçları gibi değerli taşlarla süslü paha biçilmez birçok eser Hazine Dairesi’nde sergileniyor. 
     Daha önce tek kamera ile sağlanan güvenlik sistemi, ASELSAN tarafından değiştirilerek tüm odaları görebilecek şekilde kapalı devre izleme sistemi ile donatıldı. 24 saat aralıksız kayıt yapan kameralar ziyaretçileri tek tek izliyor. Ayrıca yine güvenliğe yönelik olarak, Hazine’ye girişler şifreli kartlarla sağlanıyor. 
     
     Rutubete önlem 
     Dört odadan oluşan Hazine Dairesi’ne ayrıca yerden ısıtma sistemi kuruldu. Kalorifer petekleri kaldırılarak, saray 16. yüzyıldaki orijinal görünümüne kavuşturuldu. 
     Diğer yandan eserlerin sergilenmesinde Fiber Optik aydınlatma sistemi kurularak, eserlerin radyasyon ve ısıdan zarar görmesinin önüne geçildi. Güneş ışığına kapatılan tüm odalara nem alıcı cihazlar yerleştirilerek, eserler rutubete karşı da güvence altına alındı. 
     
     600 bin dolara mal oldu 
     Kültür Bakanı İstemihan Talay’ın üzerine titrediği yenileme projesi için tam 600 bin dolar harcandı. Çalışmalar için dünyaca ünlü Londra Victoria, Albert Museum, Belçika Gent Museum gibi müzeleriyle bilgi alışverişi yapıldı. Yapılan değişiklikler sayesinde saray daha güvenli ve sağlam hale gelirken içerideki kıymetli eserlerin rutubetten etkilenmemesi de sağlandı. 
     



 GÜNCEL 


















</TEXT>
</DOC>
