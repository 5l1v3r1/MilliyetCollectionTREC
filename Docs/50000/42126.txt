<DOC>
<DOCNO> 42126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/son/sondun05.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de, 'Köstebek şüphesi' yüksek sesle konuşuluyor... 
</HEADLINE>
<TEXT>

     ABD, intihar saldırılarını düzenleyen uçaklardaki teröristlerin, Amerikan kurumlarından yardım aldıklarından endişe ediyor. 
     Saldırıların düzenlendiği saatlerde Florida'da bulunan Başkan George Bush, Washington'a dönmeye çalıştığı sırada, gizli servis yetkilileri, Başkan'ın uçağı Air Force One için, ''Air Force One, bir sonraki hedefimiz'' şeklinde bir mesaj almıştı. 
     Bush, bunun üzerine, Washington yerine, önce Louisiana, daha sonra da Nebraska'da güvenli askeri bölgelerde muhafaza edilmişti. 
     Washington'daki kaynaklara göre, burada en şaşırtıcı nokta, uçak kaçıran teröristlerin, ''Air Force One, bir sonraki hedefimiz'' şeklindeki mesajı, Beyaz Saray'ın çok gizli, özel şifresiyle iletmeleri oldu. 
     Şimdi Washington yönetiminin en çok merak ettiği konular arasında, teröristlerin Beyaz Saray şifrelerini nasıl ele geçirdikleri bulunuyor. Bunun yanı sıra, teröristlerin neden kendi aralarında da Beyaz Saray'ın şifresini kullanarak mesajlaştıkları da bilinmiyor. 
     Bu özel şifreli sözcüklerin kullanılmasının, Beyaz Saray, gizli servis, Federal Soruşturma Bürosu FBI, Federal Havacılık Kurumu veya Merkezi İstihbarat Teşkilatı CIA içinde de, teröristlerin yardımcılarının olduğuna işaret ettiği tartışılıyor. 
     Washington'daki gözlemciler, bu saldırılarla birlikte Amerikan istihbaratının da derin bir yara aldığı yönünde birleşiyorlar. 






</TEXT>
</DOC>
