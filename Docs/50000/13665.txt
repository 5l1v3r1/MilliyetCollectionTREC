<DOC>
<DOCNO> 13665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/son/sontur06.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet'ten Usame Bin Laden uyarısı 
</HEADLINE>
<TEXT>

     Polis, Suudi asıllı terörist Usame Bin Laden'in talimatıyla Türkiye'deki ABD, İsrail ve İngiltere temsilciliklerine yönelik eylem yapılabileceği ihtimaline karşı geniş tedbirler aldı. 
     Emniyet Genel Müdürlüğü, tüm illerin emniyet müdürlüklerine Laden'le ilgili bir uyarı genelgesi gönderdi. 
     Genelgede, ''uluslararası terörist'' Usame Bin Laden'in ABD ve İngiltere'nin Irak'a yönelik düzenlediği hava saldırısının ardından ''intikam eylemini'' içeren bir konuşma yaptığına dikkat çekildi. 
     İntikam eylemlerinin Türkiye'de de gerçekleştirilme ihtimali bulunduğuna işaret edilen genelgede, ABD, İsrail, İngiltere büyükelçilikleri, konsoloslukları, rezidansları, lojman, sinagog gibi yerlerde özel önlem alınması istendi. Genelgede, bu ülke vatandaşlarının ikametgahlarıyla ilgili emniyet tedbirlerinin de yeniden gözden geçirilmesi talimatı verildi. Bu ülkelerin temsilciliklerine yönelik koruma önlemlerinin her zaman en üst seviyede tutulduğunu belirten bir emniyet yetkilisi, Laden'in eylem olasılığına karşı her üç ülkenin yetkililerine konuyla ilgili bilgi verildiğini bildirdi. 




</TEXT>
</DOC>
