<DOC>
<DOCNO> 42235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/15/guncel/gun03.html </URL>
<DATE> 2001/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Albayraklar’a üç gün ek süre 
</HEADLINE>
<TEXT>

İstanbul DGM’nin talimatıyla başlatılan Albayrak Şirketler Grubu’na yönelik soruşturma sürüyor. Mustafa Albayrak ile 12 şirket yöneticisinin sorgusu için 3 gün ek gözetim süresi alındı 
     ERDEM ÖZTÜRK İstanbul 

     İstanbul DGM’nin talimatıyla, İstanbul Organize Suçlar ile Mali Şube Müdürlüğü’nce başlatılan Albayrak Şirketler Grubu’na yönelik, İstanbul Büyükşehir Belediyesi’nden alınan ihalelerle ilgili soruşturma çok yönlü olarak sürdürülüyor. 
     Operasyon kapsamında gözlem altına alınan ve aralarında Albayrak A.Ş.’nin Yönetim Kurulu Başkanı Mustafa Albayrak ile kardeşleri ve akrabalarının da bulunduğu 13 şirket yöneticisinin "sanık" konumunda olduğu öğrenildi. 
     
     Bilgilerine başvuruluyor 
     Halen gözlem altına alınan diğer 14 kişinin iddialarla ilgili bilgisine başvurulduğunu kaydeden yetkililer, bu kişilerin daha sonra serbest bırakılabileceğini belirttiler. Yetkililer, yapılacak incelemelerin ardından ortaya çıkabilecek ilişkiler nedeniyle yeni gözaltıların da olabileceğini bildirdiler. Mustafa Albayrak’ın da aralarında bulunduğu gözlem altındakilerin sorgusunun, Organize Suçlar’da sürdürüldüğü öğrenildi. 
     
     Uzman ekipler inceliyor 
     Albayrak ve diğer şirketlerden ele geçirilen evrak, doküman, belge, bilgisayar kayıtları Mali Şube’de uzman ekiplerce inceleniyor. 
     Mustafa Albayrak ile diğer 12 şirket yöneticisinin sorgusu için soruşturmayı yürüten İstanbul DGM Cumhuriyet Savcılığı’ndan 3 gün ek gözetim süresi alındığı bildirildi. Bu süre sonunda sorgularının tamamlanması halinde 16 Eylül Pazar günü DGM’ye sevk edileceği, tamamlanamaması halinde yeniden ek süre verilebileceği öğrenildi. 
     Savcılığın, İstanbul Büyükşehir Belediyesi eski Başkanı ve AKP Genel Başkanı Recep Tayyip Erdoğan ile İstanbul Büyükşehir Belediye Başkanı Ali Müfit Gürtuna hakkında bu konuya ilişkin bir tahkikat yürütmediği öğrenildi. 
     
Erdoğan’dan yorum yokErdoğan, Albayrak operasyonu ile ilgili ifade vermesi için bir çağrı gelmediğini söyledi. 
     SERHAT OĞUZ İstanbul 

     Ankara’dan önceki gün İstanbul’a dönen AK Parti Genel Başkanı Recep Tayyip Erdoğan, dün cuma namazı için evinden ayrılırken, gazetecilerin soru yağmuruna tutuldu. Albayrak operasyonuyla ilgili konuşmaktan kaçınan Erdoğan, rahat görünmeye çalıştı. İstanbul’a, DGM’ye bilgi vermek için gelmediğini belirten Erdoğan, "Ailemin yarısı burada. Fırsat buldukça gelip gideceğim" dedi. 
     Erdoğan, operasyonların yapılmasında Başbakan Yardımcısı Mesut Yılmaz’ın etkili olduğu iddialarının sorulması üzerine, "Şu anda benim bu konuda konuşmamın anlamı yok. Süreci izlemek daha idealdir. Gereken zamanda gereken şeyler söylenir" diye konuştu. 
     
     Kaset dosyası Üsküdar’a 
     Öte yandan Şişli Cumhuriyet Savcılığı, Erdoğan'ın, kapatılan RP'nin Ümraniye İlçe Teşkilatı'nın 1994 yılındaki açılışında yaptığı belirtilen konuşması için başlattığı soruşturmada "yetkisizlik" kararı verdi. Savcılık, bu kararın ardından dosyayı, konuşmanın yapıldığı yer olan Ümraniye’nin adli yönden bağlı olduğu Üsküdar Cumhuriyet Başsavcılığı’na gönderdi. 
     



 GÜNCEL 


























</TEXT>
</DOC>
