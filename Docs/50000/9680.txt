<DOC>
<DOCNO> 9680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/02/yazar/civaoglu.html </URL>
<DATE> 2001/03/02/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Godot geldi mi 
</HEADLINE>
<TEXT>

     "Godot'u Beklerken" adlı tiyatro yapıtının sonu, interaktif katılımla değiştirilmekte. 
     Oyunda, toplum karanlıklar içindedir. 
     Hep bekleyiş halindedir. 
     Ancak "Godot" gelirse, kurtuluş gerçekleşecektir. 
     Ama... Godot, bir insan mıdır Bir yarı tanrı mıdır Bir mucize midir .. Bilinmez. 
     "Sureti" ne olursa olsun "umut"tur. 
     Oyunda Godot hiçbir zaman gelmez. 
     Son ekonomik krizden Türkiye'yi çekip çıkaracak bir Godot bekleniyordu. 
     Bir umut... Bir psikoloji dopingi. 
     Türkiye'yi kriz travmasından terapiye alıp sağlığa kavuşturacak bir ekonomi gurusu... 
     Kemal Derviş'in Ekonomiden Sorumlu Koordinatör Bakan olması bağlamında kulislerde esen hava, işte bu mercekten görülmeli. 
     
Şans      Derviş, birkaç gün içinde Türk toplumunda tanındı, umut ışığı olmuştu. 
     Onun gelmesi ve göreve başlamasıyla beklentilerin olumluya dönüşmesi olasılığı büyük. 
     Çünkü... Siyaset de ekonomi de beklentilere endekslidir. 
     İnsanlar, siyasette beklentilerine oy verirler... Ekonomide kararlarını beklentilerine göre alırlar. 
     Türkiye'de "ekonominin iyi yönetilmediği, kararların yeterince isabetli olmadığı, koordinasyonun bulunmadığı, herşeyin zıvanasından çıktığı" kaygıları vardı. 
     Derviş, bu kaygıları büyük ölçüde giderecek. 
     Ayrıca... Hükümet ortağı üç partinin Genel Başkanları'nın ortak kararı ile göreve gelme şansı, iktidarın diğer Ekonomiden Sorumlu Bakanlar'la eşgüdümünü sağlayacaktır. 
     Onların üstünde bir Başbakan Yardımcılığı değil, onlar arasındaki uyumu sağlayacak Koordinatör işlevi, psikolojik sorunlar yaşanmasını da önleyebilir. 
     Zaten... - Allah'tan - onlar da kişilik özürlü olmayan, ülke yararlarını herşeyin önünde tutan isimler. 
     Ve nihayet... Kemal Derviş, dünya çapında çok üst düzeyde ve önemli kişisel ilişkileri, Türkiye'ye IMF, Dünya Bankası, ABD Hazinesi, Avrupa ekonomi kurumları ve uluslararası büyük bankalarla çok yönlü diyalog kapılarını açabilir. 
     
Etiket      1980 yılında Hükümet'te Ekonomiden Sorumlu Bakanlar vardı ama, ekonominin patronu Başbakanlık Müsteşarı ve DPT Müsteşar Vekili sıfatıyla Turgut Özal'dı. 
     Kararları o alıyor... Başbakan adına o uygulatıyordu. 
     Başbakan'ın iradesini kullanıyordu. 
     Kemal Derviş, Koordinatör Bakan veya yetkileri ve işlevi ABD Merkez Bankası Başkanı gibi olan çok farklı ağırlıkta bir Merkez Bankası Başkanı ya da Koordinatör Müsteşar olarak aynı işlevi yerine getirebilirdi. 
     Yetkilerini de Başbakan Bülent Ecevit ve yardımcıları Bahçeli ve Yılmaz adına kullanacağı için engellenmezdi. 
     
"Kriz aşılacak"      Kemal Derviş'in verdiği ilk izlenimler, "moral" ve "ciddiyet..." 
     "Türkiye'nin sorunlarının büyütüldüğü" kanısında. 
     "2 yıl önce Brezilya bu krizi aştı. Türkiye de aşacaktır" diyor. 
     Gerçekten... Türkiye'deki ekonomik durum, adeta büyüteç altında yansıtılmakta. 
     Oysa... 1994 krizinde, Türkiye'nin döviz rezervleri tükenmişti. 
     Bir malın sabah fiyatı, öğleden sonra zam görüyordu. Fabrikalar üretimlerini durdurmuş, işçilerini toptan kapı önüne koymuştu. 
     O zaman Türkiye, dünyada yalnızdı. 
     Şimdi ise, rezervler sağlam... Yüzde 50'ye varan indirimli fiyatlarla satışlar, ekonominin kriz dönemlerini aşma esnekliğini, deneyimini ve sağduyu refleksini gösteriyor. Enflasyona kafa tutuluyor. 
     Başta ABD, IMF, Dünya Bankası olmak üzere dışımızdaki dünya, Türkiye'ye "destek" mesajları vermekte. 
     Godot'un gelişi, bu gerçekleri daha net görebilme psikolojisini oluşturabilir. 
     
     





Kemal Derviş 


Etniki tema... 


Vergisiz gelir paketi yolda 


Bir vaaz da benden 


Ahmet Necdet Sezer'li bir yazı... 


Godot geldi mi 


Ah bu gençler 


Krizde dış politika ayarı 


Ekinoks zor geçecek 


Diyanet Vakfı nereye koşuyor 


"Bak şu konuşana " 


Korku filmi 


Şap bize vız gelir 


Problem yok 


Dövizin fiyatı enflasyonu belirleyecek 


Patronlar altı aya imza atamadı 


</TEXT>
</DOC>
