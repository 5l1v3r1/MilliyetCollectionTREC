<DOC>
<DOCNO> 14575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/son/sondun08.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail ve Filistin temsilcilerinin görüşmesi yararlı geçti 
</HEADLINE>
<TEXT>

     AB Ortak Savunma ve Dış Politika Yüksek Temsilcisi Javier Solana, İsrail Dışişleri Bakanı Şimon Peres ve Filistin Ulusal Özerk Yönetimi'nin Uluslararası İşbirliği Bakanı Nebil Şaat ile yaptığı görüşmelerin ''yararlı'' geçtiğini söyledi. 
     Solana, yaptığı açıklamada, taraflarla görüşmelerinin ''yararlı'' geçtiğini ve her iki taraftan da bölgeyi etkileyen şiddet sarmalını kırmak için çeşitli yollar bulmalarını istediğini belirtti. 
     Solana, ''Taraflardan şiddet nereden gelirse gelsin kınaması, itidalli davranması ve sistematik ve usulüne uygun prensipler temelinde güvenlik işbirliğine yeniden başlaması isteğimi yineledim'' diye konuştu. Kudüs'teki İsrailli yetkililer, Peres ve Şaat'ın Yunanistan'ın başkenti Atina'da yaptığı toplantıda, şiddetin sona ermesini ele aldıklarını söylediler. 




</TEXT>
</DOC>
