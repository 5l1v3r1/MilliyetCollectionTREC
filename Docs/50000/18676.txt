<DOC>
<DOCNO> 18676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/29/son/sonspo05.html </URL>
<DATE> 2001/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula 1'de şans Schumacher'den yanaydı... 
</HEADLINE>
<TEXT>

     Formula 1 Dünya Şampiyonası'nda, sezonun beşinci yarışı olan İspanya Grand Prix'sini, Ferrari takımından Alman Michael Schumacher kazandı. 
     Catalunya Pisti'nde, 65 tur üzerinden toplam 307.323 kilometrelik mesafenin katedildiği mücadele, oldukça dramatik bir finişe sahne oldu. 
     Yarışın son turuna Alman Michael Schumacher'in önünde lider durumda giren ve rakibine 42.5 saniye gibi büyük bir fark atan McLaren'in Finli pilotu Mika Hakkinen, mücadelenin bitimine metreler kala yaşadığı motor problemi nedeniyle yarış dışında kaldı. Motorundan dumanlar yükselen aracını terkeden Hakkinen, pisti seyircinin alkışları arasında terketti. 
     Yarışın son turlarında ikinciliği kabullenmiş bir tempoda mücadelesini sürdüren Schumacher, Hakkinen'in yarış dışı kalmasıyla, saatteki ortalama 202,507 kilometrelik süratiyle, 1 saat 31 dakika 03.305 saniyelik derece yaparak bu sezon üçüncü kez şampiyonluğa ulaştı. 
     Mücadelede ikinciliği alan Williams BMW takımından Kolombiyalı 25 yaşındaki Juan Pablo Montoya, Formula 1'deki ilk sezonunda, beşinci yarış sonunda madalya kürsüsüne çıkmaya hak kazandı. BAR Honda takımının tecrübeli pilotu eski şampiyon Kanadalı Jacques Villeneuve ise 1997 yılında birinci olduğu Lüksemburg Grand Prix'sinden bu yana ilk kez podyumdaki yerini elde etti ve üçüncü oldu. 
     McLaren ekibi, yarışın sonunda olduğu gibi başında da büyük bir talihsizlik yaşadı. Yarışın ısınma turlarına motor problemi nedeniyle başlayamayan İngiliz David Coulthard, 3. durumda başlaması gereken mücadeleye son sırada başladı. İlk tur sonunda da ufak bir kaza geçireren ve aracının ön kanatlarının hasar görmesi nedeniyle servis alanına girmek zorunda kalan, ancak 65 turluk mücadelede büyük bir performans sergileyen tecrübeli pilot, yarışı 5. sırada tamamlamayı başardı. Mücadelede dördüncülüğü ise Jordan Honda takımının İtalyan pilotu Jarno Trulli elde etti. 
     İspanya Grand Prix'si ile Formula 1'de yeni bir dönem de başladı. Catalunya Pisti'ndeki mücadelede takımlar, 1993 yılından bu yana ilk defa elektronik yardımların kullanıldığı araçlarla yarıştılar. Bunlardan en önemlisi olan çekiş kontrol sistemini antipatinaj sistemi bir tek Williams BMW takımı kullanmayacağını açıkladı. Bu sistemi kullanmayan San Marino Grand Prix'sinin birincisi Alman pilot Ralf Schumacher, Barcelona'da kayarak pist dışına çıktı ve yarışı terketmek zorunda kaldı. 
     16 pilotun tamamlayabildiği yarışta, Ferrari'nin Brezilyalı pilotu Rubens Barrichello da 49. turda yarış dışında kaldı. 
     
     Sürücüler sıralaması 
     San Marino Grand Prix'sinden İngiliz David Coulthard ile aynı puanda ayrılan Michael Schumacher, Barcelona'daki birinciliğiyle, sürücüler sıralamasındaki puan farkını yeniden açtı. 
     Sıralama şöyle 
     
Sürücüler puan  Michael Schumacher Almanya Ferrari 36 David Coulthard İngiltere McLaren 28 Rubens Barrichello Brezilya Ferrari 14 Ralf Schumacher Almanya Williams 12 Nick Heidfeld Almanya Sauber 8 Jarno Trulli İtalya Jordan 7 Heinz-Harald Frentzen Almanya Jordan 6 Juan Pablo Montoya Kolombiya Williams 6 Mika Hakkinen Finlandiya McLaren 4 Jacques Villeneuve Kanada BAR 4      
     







</TEXT>
</DOC>
