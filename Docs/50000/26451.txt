<DOC>
<DOCNO> 26451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/son/soneko15.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro ve Yene güvensizlik doları yükseltiyor 
</HEADLINE>
<TEXT>

     Yatırımcıların Euro bölgesi ve Japon Yeni'ne duydukları güvensizlik, ABD Doları'na değer kazandırıyor. 
     Japoya'da menkul kıymetler borsasındaki düşüşler ve ekonomide durgunluk emareleri, Japon Merkez Bankası üzerindeki baskıları artırıyor. 
     Euro bölgesi ülkeleri ekonomilerine ilişkin endişeler de Euro'yu zayıflatırken, piyasalar, Avrupa Merkez Bankası'nın ECB enflasyonist engeller nedeniyle para politikasını yeterince gevşetemeyeceği tahminini yapıyor. ECB'nin ekonomik büyümeden çok enflasyon kaygısı Euro'ya zarar veriyor. 
     Euro ve Japon Yeni'nin pek ümit vermemesi nedeniyle, ABD Doları uluslararası borsalarda Euro ve İsviçre Frangı karşısında son 6 ayın, İngiliz Sterlini karşısında da geçen 15 yılın en yüksek değerini aldı. 
     ABD Doları'nı önemli para birimleri arasında kötünün iyisi gören yatırım fonları yöneticileri, ucuza Japon Yeni borçlanıp, daha yüksek getirili Amerikan Hazine tahvilleri almaya yöneldi. 
     Euro'nun geleceğine dair tahminler Japon Yeni'nden daha zayıf olduğundan, Japon şirketler ve yatırımcılar da, döviz kurlarındaki dalgalanmalara karşı korunmak için Euro ve Euro cinsinden yatırım araçlarını elden çıkarıyor. Bu nedenle Euro 103.70 yenden 102.71 yene indi. Euro New York borsasında dün gece bir ara 84.11 sente düştükten sonra toparlanıp 84.31 sente çıkabildi. 
     Borsacılar, çok iyi tanınan Asya'daki bir bankanın Euro-Dolar paritesini 84 sentte desteklediğini, ancak, spekülatörlerin, Euro'nun geçen yılın Kasım ayında indiği 83.70 senti test etmesine çabaladıklarını belirtiyorlar. 
     New York borsasında dolar dün gece bir ara 1.8000 İsviçre Frangı barajını aşıp 1.8070 franga kadar yükseldi, ancak, sonra 1.80 frangın altına indi. Bazı borsacılar, İsviçre Merkez Bankası'nın piyasalara müdahalesi halinde, doların 1.8080 frank civarında kalacağını, çoğu borsacı ise doların daha önce Kasım ayında ulaştığı 1.8175 frank civarına yükselebileceğini tahmin ediyor. 
     Borsacılara göre, ABD Merkez Bankası'na duyulan itimat ve inanç ile mevcut sorunlarına rağmen, Amerikan ekonomisinin Euro bölgesi ülkeleri ekonomilerinin performansını uzun vadede geçeceği beklentisi,doları destekliyor. 







</TEXT>
</DOC>
