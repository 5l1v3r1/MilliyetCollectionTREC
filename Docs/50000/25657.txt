<DOC>
<DOCNO> 25657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/ekonomi/eko03.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Boşluğu biz dolduramayız’ 
</HEADLINE>
<TEXT>

     ZÜLFİKAR DOĞAN Ankara 

     İş Bankası Genel Müdürü Ersin Özince, milli ekonominin gerektirdiği bankacılık ihtiyacının karşılanması için, sektörden çekilmeye değil, sektöre girmeye ihtiyaç olduğunu söyledi. Özince, "Kamu Bankalarının Dünü, Bugünü, Yarını" konulu seminerdeki konuşmasında "Bankalar sektöre yeterince sermaye koyamazsa, gerekli olan bankacılığı yapamayız. Güçlü ekonomiye bankasız geçemeyiz" dedi. 
     Özince, sektöre yabancı sermaye girmeyeceğine de dikkat çekti. İhtisas kredileri veren banka kalmadığını kaydeden Özince, şunları söyledi "Kamu bankalarının çekilmesi halinde mevduat sahibi alabildiği kadar faizini alır. Ama borcu olanın altından birden bire tabure çekilir. Sektörün başka unsurları da bu boşluğu doldurmaktan ne yazık ki aciz veya isteksiz." 
     Ziraat Bankası’nın 1960’lardaki füze şeklindeki kumbarasını hatırlatan Özince, "Bu füzeyi aldığım zaman uzaya gideceğimi sanıyordum. Ziraat Bankası bu füzeyle başka bir ruh da veriyordu. Şimdi bu ruh olmadan ben kamu bankacılığının, ne de bankacılığın düzeleceğine inanmadığım için, kamunun buradaki sorumluluğunun katiyen bitmediğine inanıyorum" dedi. 
     Emekli maaşlarını ödenmesi için banka gerektiğine dikkati çeken Özince, "Kamu bankasız iş olmuyor" dedi. 
     Hazine Müsteşarı Faik Öztrak ise "Programın sonunda, devletin elinde banka kalmayacak" diye konuştu. 
     



 EKONOMİ 























</TEXT>
</DOC>
