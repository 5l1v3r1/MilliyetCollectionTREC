<DOC>
<DOCNO> 31741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/son/sontur27.html </URL>
<DATE> 2001/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Dil Kurumu'ndan CHP'ye suçlama "Paramızı vermiyorlar" 
</HEADLINE>
<TEXT>

     Türk Dil Kurumu tarafından, ''CHP'nin 1966 yılından bu yana İş Bankası'ndaki Atatürk hisselerinin neması üzerinde hak iddia ettiği ve nemanın Türk Dil Kurumu TDK ve Türk Tarih Kurumu'na TTK ödenmesinde sık sık sorun çıkardığı'' öne sürüldü. 
     Türk Dil Kurumu'ndan yapılan yazılı açıklamada, CHP Genel Başkanı Deniz Baykal'ın İş Bankası'ndaki Atatürk hisseleri ile ilgili yaptığı açıklamanın, ''yeni karşılaşılan bir durum olmadığı'' belirtildi. 1966 yılında başlayan tartışmanın, 1969'da Türk Dil Kurumu'nun başvurusu üzerine yargıya intikal ettiğinin kaydedildiği açıklamada, bugüne kadar geçen hukuki sürece ilişkin bilgi verildi. 
     Açıklamada, CHP'nin 1966'dan bu yana ''çeşitli bahanelerle Türk Dil Kurumu ve Türk Tarih Kurumu'nun gelirlerini vermek istemediği'' savunularak, ''CHP, şimdi yine aynı konuyu sanki yeni gündeme getiriyormuş gibi davranmaktadır. Yargı dört defa CHP'yi haksız bulmuş ve kurumlara gelirlerini iade etmiştir'' denildi. 
     Açıklamada, şunlar kaydedildi 
     ''Türk Dil Kurumu'nun ve Türk Tarih Kurumu'nun Atatürk'ün kurduğu kurumlar olmadığı ve amaçlarından saptığı iddiası da yeni değildir. İlk defa 1973'de bunu iddia eden ve 1993'te bu iddiasını tekrarlayan CHP'nin, TDK ve TTK'nın Atatürk'ün kurduğu kurumlar olmadığı, amacından saptığı iddiası, her defasında yargı tarafından reddedilmiştir. 
     Bütün bu gerçekler karşısında CHP 1966'dan beri bu konudaki tutumunu değiştirmemiştir. Kurumumuzda yaşanan müessif bir olayı bahane ederek TDK'nın yasal gelirinin ödenmesine mani olmak doğru değildir. Bir veya iki kişinin eyleminden dolayı bütün kurumun cezalandırılması, çağdaş hukuk ilkeleriyle de bağdaşmaz. Kaldı ki, olay henüz yargı aşamasındadır ve yargı kararı olmadıkça kimse suçlu ilan edilemez.'' 
     ''Bu olayın bütün yönleriyle aydınlatılmasını ve gerçek suçluların ortaya çıkarılmasını'' TDK'nın da istediğinin ifade edildiği açıklamada, ''Ancak bu olay söz konusu edilerek yasal gelirlerimizin verilmemesini de kabul edemeyiz. TDK, geçmişte olduğu gibi bugün de haklarını yargı yoluyla arayacaktır'' denildi. 
     
     
     
     







</TEXT>
</DOC>
