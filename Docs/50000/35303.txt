<DOC>
<DOCNO> 35303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/03/son/sonspo08.html </URL>
<DATE> 2001/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Denizli "Oktay'ı Rangers maçı kadrosuna alabilirim" 
</HEADLINE>
<TEXT>

     Fenerbahçe Teknik Direktörü Mustafa Denizli, uzun görüşmeler sonunda transfer edilen Hakan Bayraktar'ın, düşündükleri bir oyuncu olduğunu söyledi. 
     Denizli, sarı-lacivertli takımın Samandıra Tesisleri'nde yaptığı antrenman öncesi düzenlediği sohbet toplantısında, Hakan Bayraktar'ın takıma faydalı olacağını belirterek, ''Bu oyuncunun şu anda eksiği var. Kendisi sezon öncesi çalışmalara katılamadı. Bu eksiklikleri de önümüzdeki günlerde telafi ederiz'' dedi. Mustafa Denizli, Hakan Bayraktar'ın alınmasıyla transferi tamamladıklarını kaydetti. 
     Yeni sezon hazırlıklarını yoğun bir şekilde sürdürdüklerini vurgulayan Denizli, ''Bugünden itibaren de taktiksel ve sistem çalışmalarına başlayacağız'' dedi. 
     Denizli, hazırlık maçlarında alınan sonuçların ölçü olmaması gerektiğini belirterek, ''Bu maçlar hazırlık döneminin bir parçasıdır. Hazırlık maçlarında taktiksel ve sistem olarak beklentimiz yok. Düşündüğümüz çalışmaları antrenmanlarda yapıyoruz. Bugünden itibaren de dış dünyaya kendimizi kapatıyoruz. Planladığımız çalışmaları yapacağız'' diye konuştu. Teknik direktör Denizli, kadroda yer alan oyuncuların çokluğunun da olumlu olduğunu anlatarak, ''Bunun da tatlı bir rekabet oluşturması açısından avantajı var. Takıma da olumlu yansıyacaktır'' dedi. 
     Avrupa Şampiyonlar Ligi 3. ön eleme turunda İskoçya'nın Glasgow Rangers takımıyla yapacakları maça da değinen Denizli, futbolda her sonucun normal olduğunu söyledi. 
     Denizli, Glasgow Rangers'ın 2 maçını izlediklerini belirterek, şöyle konuştu 
     ''Her iki maç da farklı atmosferde oynandı. İskoç ekibiyle yapacağımız maçlarda oyunun kontrolü bizde olmalı. Zorlu bir maça gideceğiz. İlk düşüncemiz Şampiyonlar Ligi'ne katılmak. Buna ihtiyacımız var. Futbolcularımız da bu bilinç içinde hazırlanıyor. Büyük takımlar da korkusu olmayan ekiplerdir. Fenerbahçe de büyük bir takımdır ve bu büyüklüğünü Glasgow Rangers karşısında gösterecektir.'' 
     Denizli, ''Şampiyonlar Ligi'ne katılamazsanız, olumsuz etkilenir misini '' sorusuna da ''Futbolda herşey var. Bütün sonuçlara hazırlıklı olunmalı. Geçmiş yıllarda kimlerin, hatta Fenerbahçe'nin hangi takımlara elendiğini biliyoruz. Tek amaçla yola çıkan bir ekip değiliz, 3 hedefle mücadelemizi yapacağız'' karşılığını verdi. Yeni transferlerden Oktay'ı, Glasgow Rangers maçı kadrosuna alabileceğini kaydeden Denizli, bu oyuncunun sakatlığı bulunduğu, bu nedenle fizik olarak zorlanabileceğini vurguladı. 
     
     Mehmet Özdilek'in jübilesi 
     Mustafa Denizli, Beşiktaş kaptanı Mehmet Özdilek'in jübilesi konusundaki soruları da '' Kendisi ayrılmıyor, bizim yanımıza geliyor'' diye yanıtladı. Mehmet'in futbolu bırakırken de olumlu mesajlar verdiğine dikkat çeken Denizli, ''Hep söylerdim, bir takımın başında olsam, Mehmet vazgeçemeyeceğim futbolculardan biridir. Mehmet, sporcu ve kişiliğiyle kaliteli bir insan. Jübilesinde yaptıkları da örnek olacaktır. Bunu da topluma verdiği mesajla göstermiştir'' diyerek sözlerini tamamladı. 
     







</TEXT>
</DOC>
