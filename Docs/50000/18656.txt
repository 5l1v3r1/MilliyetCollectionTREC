<DOC>
<DOCNO> 18656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/29/yazar/tamer.html </URL>
<DATE> 2001/04/29/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Newyork'ta bu yaz karanlık tehlikesi 
</HEADLINE>
<TEXT>

     Budapeşte 

     Dünya devi Siemens'in yaz dönemi basın toplantısı için bir günlüğüne Budapeşte'deyiz. 
     Siemens'in CEO'su Heinrich von Pierer'i kim bilir bu kaçıncı dinleyişim Pierer'in periyodik basın toplantılarına 1994'ten beri zaman zaman katılıyorum. Hatta artık tiryakisi olduğum bile söylenebilir. Zaten aksi halde gitmezdim. 
     Von Pierer'i dinlerken her seferinde, dünya ekonomisini de bir anlamda avucumun içine aldığım duygusuna kapılıyorum. Küreselleşmeyle birlikte son 10 yıldaki hızlı değişimlere ayak uydurmayı başarabilmiş, saf kan Alman'ken hızla uluslararasılaşmış bir devin, kendini nasıl sürekli dönüştürdüğünü ilk ağızdan öğrenebilmek, o anda aklınıza takılan her soruyu sorabilmek bana göre gazeteciliğin nadiren karşınıza çıkan tadına doyulmaz anlarından. 
     Alttaki sütunlarda da görebileceğiniz gibi benim bu yılki sorularım, iptal edilen nükleer santral ihalesi üzerineydi. Ama benim için asıl ufuk açıcı olan, Pierer'in yakın geleceğe dönük beklentileriydi 
     " Eğer Newyork'ta bu yaz mevsim normallerine göre sıcak geçerse, San Francisco'dakine benzer bir katastrof Newyork'ta da yaşanabilir. Newyork günlerce elektriksiz kalabilir. 
     Enformasyon teknolojisinde sadece nihai tüketici değil, kurumsal müşterilerimiz de alımları durdurdu. Özellikle ABD'de 2000 Yılı Sendromu nedeniyle 1999'da teknoloji altyapılarını büyük yatırımlarla yenileyen kurumsal müşterilerimiz, "İnternet - protokolü tabanlı teknolojiler" hazır olduğu halde, bu alana geçiş için gerekli yatırımları yapmakta çekimser kaldılar. Bizler Ar - Ge çalışmalarımızı tamamlayıp teknolojiyi geliştirdik. Ama satın alan yok. Bunu beklemiyorduk. 
     Cep telefonunda sektör, bu yıl 550 - 580 milyon adetlik satış beklerken, ancak 400 - 450 milyon adeti yakalayabilecek. Tüm firmalarda fazla kapasite var. Sadece Noel ve Yılbaşından geriye 50 milyon adetlik cep telefonu stoğu kaldı. Tüketici bu yıl, yılbaşı armağanı olarak cep telefonunu tercih etmedi. 
     Enerji üretimi ve tıp tekniği, son dönemin en karlı alanları. ABD'den Tayvan'a, Türkiye'den Birleşik Arap Emirlikleri'ne Westinghouse markasıyla çoğunluk hissesi Siemens'in çok sayıda enerji santralı üretiyoruz. Son dönemde en popüler olanı doğalgaz santralları. Ancak hidroelektrik santrallara de talep yoğun." 
     NOT Pierer'in basın toplantısından bende kalan tortuları önümüzdeki günlerde sizlere aktarmaya devam edeceğim. 
     
Pierer'le nükleer santral muhabbeti      "Ben 2'nci ihalenin de iptal edileceğini baştan biliyordum. Boşu boşuna çok para harcadık" 
     Siemens'in CEO'su Heinrich von Pierer'e Budapeşte'deki basın toplantısında, Candu ve Westinghouse ile kıyasıya çekiştikleri bizim nükleer santral ihalesini sordum. Pierer, "Ben o ihalenin bu kez de iptal edileceğini baştan biliyordum, hatta söylemiştim de... Boşu boşuna çok para harcadık" dedi. Küçük bir not Siemens'in nükleere santral üreten ve işleten şirketi KWU, Fransız Framatome'la birleşti. Siemens bu şirkette yüzde 33'lük azınlık hissesine sahip. 
     Akşam yemeğinde Pierer bizim masaya geldiğinde, sohbetimizin bir noktasında laf dönüp dolaşıp yine nükleer santrala geldi. Pierer bu kez iyice içini döktü "Biz herkesten daha akıllı ve daha ihtiraslıyız ya... Bu ihale üçüncü kez açılsa yine gireriz Yine birkaç milyon mark harcarız ve yine bu paralar boşa gider. Çünkü ben artık Türkiye'de nükleer santral inşa edilmeyeceğinden eminim." 
     Pierer'le masa başı sohbeti derinleştikçe anlaşıldı ki Türkiye'deki nükleer santral meselesinin onun kendi kariyerinde de unutulmaz bir yeri var. 
     80'li yılların ortalarında Turgut Özal başbakanken Akkuyu için ilk ihale açıldığında Pierer, o dönemde Siemens'in enerji grubu yöneticisi sıfatıyla 1 yılda tam 24 kez bu iş için Ankara'ya gelip - gitmiş. Kent Otel'in 33 numaralı odasına adeta abone olmuş. Bu gidiş - gelişleri sırasında Türkçe "otuzüç"ün yanı sıra o dönemde öğrendiği "herşey tamam", "taze kalkan" ya da "Ne haber tatlım " gibisinden Türkçe kelimeleri hala tekrarlıyor. "Türkiye'de nükleer santral inşa edilmesine Türk hükümetleri önce karar verdiler. Sonra da kamuoyu baskısıyla vazgeçtiler. Özal bunu bana açıkça söylemişti. Geçen yıl da farklı olmadı. Türk halkını nükleer enerji konusunda ikna etmek de bize düşmez herhalde..." diyor. 
     Bunca deneyimden sonra Pierer kendinden emin olarak "Türkiye nükleer enerjiye girmeyecek" diyorsa, bizler de rahat bir nefes alabiliriz demektir. 
     Dünyada nükleer teknolojinin risklerini azaltacak Ar - Ge çalışmalarının sürmekte olduğunu Pierer de basın toplantısında söyledi zaten. O çalışmalar tamamlandığında, Avrupa'da üretimi yıllardır durmuş olan nükleer santrallar yeni teknolojiyle yeniden üretilmeye başlanacak olursa Türkiye de herhalde bu konuyu yeniden değerlendirir. 
     
     







Notlar, potlar 


Şalk Ersümer'in imzası var 


Catherine Hanım’ın da işi kolay değil 


Son şansı iyi kullanmak kimin elinde .. 


Dans eder misiniz 


Avrupa'dan Türk'e çağrı Esne 


Halkta güven bunalımı 


Emrullah Efendi 


Erkeklik ölmedi, kainat güzeli oldu 


Kıssadan hisse... 


DSP kurultayı 


Newyork'ta bu yaz karanlık tehlikesi 


Kapadokya mevsimi 


</TEXT>
</DOC>
