<DOC>
<DOCNO> 11563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/son/sontur24.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçırılan uçaktaki Türkler bayram izninden dönüyordu 
</HEADLINE>
<TEXT>

     İstanbul-Moskova seferini yaparken kaçırılan Rus uçağındaki Türk yolculardan 7'sinin, kurban bayramı izni için geldikleri Türkiye'den Moskova'ya dönen Ramenka çalışanları olduğu bildirildi. 
     Yolcular arasında bulunan Moskova'daki Ramstore Marino Mağazası Müdür Yardımcısı İbrahim Zumluoğlu'nun kardeşi Ümit Zumluoğlu da bilgi almak üzere Atatürk Havalimanı'na geldi. 
     Gazetecilere bir açıklama yapan Zumluoğlu, olayı televizyondan öğrendiğini belirterek, ''Kaçırılma olayı sonrasında şaşkına döndüm. Havalimanına vardığımda ise, uçağın Medine'ye indiğini öğrendim. Bu tek tesellimiz'' diye konuştu. 
     Bu arada kaçırılan uçağa binmek üzere Atatürk Havalimanı'a gelen ve geç kaldığı için biniş işlemlerini yaptıramayan İsmail Usta adlı yolcu ise, uçağa binemediği için kendisini çok şanslı hissettiğini söyledi. 
     Moskova'da 4 yıldır oto tamirciliği yaptığını belirten Usta, ''Eğer, bilet alıp uçağa binseydim, şimdi sıkıntıda olacaktım. Ailem beni uçakta biliyordu. Onlara haber verdim. Çok sevindiler. Ben de uçağa yetişemediğime önce üzüldüm, sonra sevindim'' dedi. 
     Ramenka Genel Müdürü Mustafa Sağlam ve Migros yetkililerinin verdiği bilgiye göre, kaçırılan uçakta Migros Enka ortalığıyla kurulan Ramenka adlı şirketin 7 çalışanı bulunuyor. 
     
     



</TEXT>
</DOC>
