<DOC>
<DOCNO> 7853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/19/son/sondun09.html </URL>
<DATE> 2001/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'dan ABD ve İngiltere'ye sert eleştiri 
</HEADLINE>
<TEXT>

     Fransa, ABD ve İngiltere'yi, Irak'a düzenlenen son bombardıman dolayısıyla ilk kez sert bir dille eleştirdi. 
     Fransa Dışişleri Bakanı Hubert Vedrine, Irak'a düzenlenen hava saldırısının uluslararası hukuk açısından dayanağının olmadığını söyledi. Vedrine, ''Uzan zamandır, bu tür bombardımanın meşru temeli olmadığına inanıyoruz'' dedi. 
     Vedrine, LCI televizyonuna verdiği demeçte, Washington ve Londra'nın sertlik yanlısı politikalarıyla yalnız kaldıklarını ve Fransa'nın Irak'a uygulanan ekonomik ambargonun ''sona erdiğini görmek'' istediğini belirtti. 
     Bu saldırıya onay verilmesinin zor olduğunu söyleyen Vedrine, son hava saldırısının yalnızca Kanada ve Polonya tarafından kabul gördüğüne dikkat çekerken, diğer tüm ülkelerin hoşnutsuzluk, eleştiri ve kaygılarını dile getirdiklerini ifade etti. 
     Irak'a uygulanan ambargoya da değinen Vedrine, yaptırımların Irak halkını rehin aldığını, halkın sıkıntı çektiğini söyledi. ABD'yi, Irak politikasını gözden geçirmeye davet eden Vedrine, ''Yeni yönetimden beklediğimiz, Irak politikasını gözden geçirmesidir,zira yürümeyen bazı şeylerin olduğu açıktır'' dedi. Fransa Dışişleri Bakanı, komşularını kaygılandırmaya devam eden Irak'ın olası yeniden silahlanma projeleri karşısında önlemler alınması gerektiğini de belirtti. ABD ve İngiltere, Cuma gecesi Bağdat yakınlarındaki 5 hava komuta ve kontrol tesisini bombalamıştı. Hava saldırısında 2 kişi ölmüş, çok sayıda kişi yaralanmıştı. 




</TEXT>
</DOC>
