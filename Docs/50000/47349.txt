<DOC>
<DOCNO> 47349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/17/son/soneko09.html </URL>
<DATE> 2001/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den Türkiye'ye destek paketi hazırlığı 
</HEADLINE>
<TEXT>

     ABD, teröre karşı başlatılan uluslararası mücadelede yanında yer alan Türkiye'ye destek için bir ekonomik kolaylık paketi üzerinde çalışıyor. 
     Başkan George W. Bush yönetimine yakın kaynaklardan edinilen bilgiye göre, bu amaçla ağırlıklı olarak ABD dışişleri, savunma, hazine ve ticaret bakanlıkları bünyelerinde teknik düzeyde çalışmalar başlatıldı. 
     Üzerinde çalışılan ekonomik kolaylıklar paketinin unsurları arasında, Türkiye'nin 5 milyar doları bulan askeri satış kredisi FMS borçlarının silinmesi ve Türkiye'nin tekstil kotalarının en azından iyileştirilmesi konularının bulunduğu öğrenildi. 
     Teknik düzeydeki çalışmaların gelecek haftalarda, Amerikan yönetiminin üst kademesi tarafından şekillendirileceği kaydedildi. 
     ABD'nin ayrıca, Türkiye'nin gelecek yıl dış finansman ihtiyacı için yeni bir ek IMF paketine destek vermesi bekleniyor. 
     Edinilen bilgiye göre, Şubat ayında patlak veren ekonomik kriz sırasında da ABD yönetimi, Türkiye için benzer önlemleri görüşmüş, ancak günün koşulları çerçevesinde bu önlemler, Türkiye lehine sonuçlandırılamamıştı. 
     ABD'ye karşı 11 Eylül'de gerçekleştirilen terörist saldırıların ardından oluşan yeni dünya konjonktüründe stratejik önemi artan Türkiye için bir ekonomik paketin çıkmasının daha kolay olabileceğine dikkat çekiliyor. 
     






</TEXT>
</DOC>
