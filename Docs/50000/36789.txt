<DOC>
<DOCNO> 36789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/guncel/gun02.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktorların en zor kararı 
</HEADLINE>
<TEXT>
Yaşatmak da zor, ayırmak da 
Kahramanmaraşlı siyam ikizleri Eda ile Seda 8 aylık oldu. Doktorlar ameliyatla ayırıp birini feda etmek istemiyor ama tek vücutta yaşamaları da ayrı bir sorun 
     TUNCAY DAĞLI Adana DHA 

     Kahramanmaraş’ın Türkoğlu ilçesinden Hatice ve Yunus Tanrıkulu çiftinin Kahramanmaraş Devlet Hastanesi’nde sezaryenle dünyaya gelen siyam ikizleri Eda ve Seda, kontrol altında tutuldukları Çukurova Üniversitesi Balcalı Hastanesi’nde sekizinci ayını doldurdu. Sevimli siyam ikizleri ile aralarında duygusal bağ oluşan doktorları için, Eda ve Seda’yı ameliyatla ayırıp ayırmama kararını vermek gün geçtikçe güçleşiyor. 
     
     Kişilikleri ayrı ayrı gelişiyor 
     Dört ay sonra yapılma olasılığı bulunan ameliyatla ayrılmaları durumunda her ikisinin de birer bacaklı, yarım insan haline gelecek olması, gelecekteki yaşamlarının ne kadar güç olacağı işaretini veriyor. Ayrılmamaları durumunda tek vücutta birlikte yaşamak, ikizler için ayrı bir sorun oluşturacak. Bu nedenle gelişmelerini büyük dikkatle izleyen doktorlar, gelecekleri hakkında karar konusunda acele etmeyip işi zamana bırakıyor. 
     
     Kendi çocuğumuz gibi oldular 
     Çocuk Cerrahisi Ana Bilim Dalı’ndan Dr. Seval Yıldız, "Ameliyat sırasında her ikisinin ya da birinin ölebileceğini düşünmek istemiyorum. İkisi de çok sevimli ve ayrı kişilikte. Kendi çocuğumuz gibi bakıp büyütüyoruz" diyor. 
     Bir yaşına gelene kadar ameliyatla ayrılmaları söz konusu olmadığından, ortak yaşamlarını zorunlu olarak birlikte sürdüren ikizlerin ayrılmasına karşı olduğunu belirten Çocuk Cerrahisi Ana Bilim Dalı Başkanı Prof. Dr. Hasan Okur, şöyle konuşuyor 
     
     Bilimsel kurul karar verecek 
     "Eda ve Seda gelişimlerini sürdürüyor. Çok cana yakın ve sevimliler. Ameliyatla ayırıp birini feda etmek ya da ikisini de yarım insan olarak yaşamaya mahk m etmek gibi bir düşünceyi kabul edemiyorum. Geçmişte başka ülkelerde ayrılmadan, birlikte yaşayan yapışık ikizler var. Bir yaşını doldurduktan sonra bilimsel kurulumuz onlar için önemli bir karara imza atacak. Konuyu sosyal, bilimsel ve tıbbi etik açısından değerlendirmek gerekiyor." 
     
Aile, kararı doktorlara bıraktı      Kahramanmaraş’ın Türkoğlu ilçesine bağlı Kırmakaya köyünde yaşayan Tanrıkulu çifti, maddi durumları nedeniyle Eda ve Seda’yı sıkça ziyarete gelemiyor. Telefonla hastaneyi arayan aile, çocuklarının yaşamlarıyla ilgili kararı doktorlara bırakmış durumda. 
     



 GÜNCEL 














</TEXT>
</DOC>
