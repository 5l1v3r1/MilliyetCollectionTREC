<DOC>
<DOCNO> 6177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/ekonomi/eko05.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Nayloncuya da af 
</HEADLINE>
<TEXT>

Vergi taksitlendirmesiyle gündeme gelen kısmi aftan "nayloncular, hayaliciler, balinacılar, paraşütçüler" de yararlanıyor 
     ZÜLFİKAR DOĞAN ANKARA 

     Yılbaşına kadar olan 4.9 katrilyon liralık vergi borcuna, yıllık yüzde 3 faizle 18 ay taksitlendirme olanağı getiren ödeme kolaylığından, naylon fatura ve belgelerle Katma Değer Vergisi KDV iadesi aldığı tespit edilen, bundan ötürü vergi borcu ve cazası çıkartılanlar da yararlanacak. 
     31. 12. 2000 tarihine kadar olan vergi borçı için çıkartılan tebliğle, daha önceki dönemlere ait "vergi kaçakçılığı, naylon fatura, hayali ihracat" olaylarında yapılan incelemelerde tespit edilen matraf farklılıklarından ötürü tahakkuk ettirilen vergi alacaklarının da kapsandığı öğrenildi. 
     Toplamı 4.9 katrilyon lira olarak belirtilen birikmiş vergi alacağı tutarının kamu kesimine ait olan 2.6 katrilyonluk bölümü dışında kalan 2.4 katrilyonluk tutarı özel sektöre ait. Bunun asgari 1 katrilyon liralık bölümünün, hesap uzmanlarının ve MASAK elemanlarının yaptıkları incelemeler sonucu düzenledikleri "vergi kaçakçılığı, naylon fatura, hayali ihracat" olayları ile yapılan incelemelerde tespit edilen matrah farklılıklarından ötürü tahakkuk ettirilen vergi alacaklarından oluştuğu belirtiliyor. 
     Tebliğin 31 Aralık 2000'e kadar olan tüm vergi incelemelerini "otomatik" olarak kapsadığı belirtilirken, bu olayların faili durumundaki işadamları vergi idarelerine başvurmaları durumunda, idarenin doğal olarak bu kişileri tebliğden yararlandırmak zorunda olduğu ifade ediliyor. 
     Aksi durumda ise, konunun yargıya intikal ettirilmesi halinde, yargının idare aleyhine karar vermesinin kesin olduğu kaydediliyor. 
     Sınırlı denetim olanakları ile vergi kaçakçılarının peşine düşen Maliye Bakanlığı denetim elemanlarının son beş yıl içerisinde ortaya çıkarttıkları tüm kaçakçılık olayları ile ilgili raporlar, yayımlanan taksitlendirme tebliği ile otomatik olarak rafa kalkarken, kaçakçılık failleri açısından da 18 aylık taksitlendirme olanağı getirilmiş oldu. 
     Maliyeciler ve vergi hukukçuları, tebliğin "kötü yazılmış" bir metin olmaktan öteye "bilerek belirsiz yazılmış" bir metin olduğunu öne sürerek, "vergisini zamanında ödemiş" dürüst bir mükellefin tebliği idari yargıya götürmesi durumunda iptal kararının alınabileceğini kaydetti. 
     
     Vergi kaçakçıları da yararlanacak 
     Vergi borcunun taksitlendirilmesini öngören 414 Sayılı Tahsilat Tebliği 31 Aralık 2000 tarihine kadar olan vergi borçlarının düşük faizle 18 aylık taksite bağlanmasına olanak tanıyor. Tebliğde vergi borcunun başlangıç tarihine ilişkin bir ibare yok. Dolayısıyla 31 Aralık 2000 tarihine kadar olan tüm vergi incelemeleri, ortaya çıkartılan matrah farklılıkları, vergi cezaları, kaçakçılık cezalarının da tebliğle "kapsandığı" kaydediliyor. Bu durumdan son dönemde art arda ortaya çıkartılan hayali ihracat, haylon fatura, hayali şirket kurup fatura pazarlığı ve vergi iadesi tahsilatı yapılan tüm soygunların ve faillerinin tebliğden yararlanabileceği belirtildi. 
     
     Tebliğden yararlananalar 
     Maliye bürokrasisinin "siyasi iradeye ait" diye nitelindirdiği tebliğin 1.7 milyar dolarlık hayali ihracat gerçekleştiren Orhan Aslıtürk'ten, 69 milyon dolarlık hayali ihracat yaptığı belgelenen Faruk Süren'e, Paraşüt operasyonundan, Buffalo'ya, Balina'ya kadar bütün vergi kaçakçılıklarında tahakkuk eden vergi cezalarının tahsilatına "yüzde 3 yıllık faizle 18 aya" yayma olanağı getirdiği öğrenildi. Süren'in şirketlerindeki naylon fatura ile yapılan hayali ihracat olaylarıyla ilgili 1995 dönemine ilişkin vergi incelemesi tamamlanarak dosyası ilgili vergi dairesine gönderilirken, 1996 - 1998 dönemi için vergi incelemeleri sürüyor. 
     


 EKONOMİ 




















</TEXT>
</DOC>
