<DOC>
<DOCNO> 22698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/siyaset/asiy.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekilini halk, bakanı newline ben seçerim 
</HEADLINE>
<TEXT>

Mesut Yılmaz, Sadettin Tantan'ın da katıldığı ANAP grup toplantısında "Şunu bilin ki bakanları istediğim zaman değiştirecek güç ve cesarete sahibim" dedi 
     HAKAN ŞANLITÜRK Ankara 

     Basına kapalı grup toplantısında milletvekilleri ve bakanlara gözdağı veren Mesut Yılmaz, parti içindeki problemlerin basın yoluyla çözülemeyeceğini vurguladı. Yılmaz, ihanet içinde olanlarla ilgili açıklamaları gündeme getirirken, "Oradaki konuşmama bazıları cevap vermiş" ifadesiyle, örtülü olarak Tantan'ı işaret etti. Yılmaz şöyle konuştu 
     
'Çok fazla şey biliyoruz'      "Bundan önce bize iftira atanların ayakları dolaştı. Bir kısmı görevlerinden ayrılmak zorunda kaldı. Partiye zarar verenlerle ve parti düşmanlarıyla işbirliği yapanlar ihanet edenlerdir. Kamuoyunun bilmediği, fakat bizim bildiğimiz çok şey var. Bunu zaman içinde açıklayacağız ve onlar sıkıntıya girecek. Herkes partinin genel menfaatine ve kurallarına uymak zorundadır. Uymayan sonucuna katlanır." 
     
'Ateşe odun atmayın'      "Milletvekillerini halk, bakanları da parti adına ben seçerim. Bakanları istediğim zaman değiştirecek cesarete sahibim. Kimse ortamdan yararlanarak ateşe odun atmasın" diyen Mesut Yılmaz, ANAP'a karşı sistemli yıpratma politikası başlatıldığını ve bunun devam ettiğini öne sürerken, partiye ve milletvekillerine yapılan haksız saldırıların yanıtlanmasını da istedi. 
     
'Borç para yiyoruz'      Mesut Yılmaz, ekonomik programla ilgili de şu değerlendirmeyi yaptı "17.9 milyar dolar toplam kredi alıyoruz. Bunun 14.6 milyar doları IMF'den ve 1.5 - 5 yıl vadeli. 3.3 milyar doları Dünya Bankası'ndan ve 10 - 17 sene vadeli. Faiz, libor artı 2. Bundan sonra iş yürütmeye kaldı. Aldığımız para hibe değil kredidir. Borç yiyoruz. Onun için çok dikkatli olmalıyız." 
     
İstifa etmiyorum’ çıkışına cevap      İçişleri Bakanı Sadettin Tantan'ın son açıklamalarıyla iki isim arasındaki gerginlik iyice tırmandı. Tantan, Yılmaz'ın "Yolsuzluklarla mücadeledeki tehlike, insanların bunu kendilerine prim için kullanmalarıdır. ANAP'ı şahsi emelleri için kullanmak isteyenler varsa yakamızdan düşsün. Düşmezse düşürmesini biliriz" sözleri üzerine "Yılmaz'ın mesajları bana" demiş ve sözlerine şöyle devam etmişti "İstifa etmiyorum. Yürüyüşümüze bakıp aptal olduğumuzu sanmasınlar. Yaptığımız işlerin hepsi planlı. Halk çok rahatsız. Siyasetçiye, devlete güvenmiyor." 
     



 SİYASET 




















</TEXT>
</DOC>
