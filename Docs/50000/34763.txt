<DOC>
<DOCNO> 34763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/son/sonspo02.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Altaylı Jardel'in nasıl transfer olacağını anlattı 
</HEADLINE>
<TEXT>

     1905 Galatasaraylı Yönetici ve İşadamları Derneği, 2. toplantısını dün akşam İstanbul'da yaptı. 
     The Marmara Oteli'nde gerçekleştirilen yemekli toplantıya kulüp başkanı Mehmet Cansun davetli olmasına rağmen yurt dışında bulunması nedeniyle katılamazken, ikinci başkan Fatih Altaylı kulüpte yaşanan gelişmeler hakkında dernek üyelerine bilgi verdi. 
     Altaylı, Jardel'in Galatasaray ile antrenmana çıkmasının çok fazla birşey ifade etmediğini vurgulayarak, ''Jardel gidecek. Bu konuda Porto Kulübü ile yaptığımız görüşmeler tamamlanmak üzere. Brezilyalı futbolcunun bonservisinin yüzde 60'ını satıyoruz. Bu transferden de 8 milyon dolar artı, ismi henüz kesinleşmeyen 2 futbolcu alacağız'' diye konuştu. 
     Jardel'in bonservisinin yüzde 40'ının Galatasaray Kulübü'nde yüzde 40'ının da Porto Kulübü'nde bulunacağını, Brezilyalı futbolcunun da kendi bonservisinde yüzde 20 pay sahibi olacağını anlatan Fatih Altaylı, şöyle devam etti 
     ''Galatasaray önümüzdeki 2 yıl içinde minimum 14 milyon dolar olacak Jardel'in satışından yüzde 40 pay alacak. Bu da Galatasaray'a önemli bir girdi sağlayacak. Jardel dosyası böylece kapandı.'' 
     Altaylı, başkan Cansun'un yaşadığı haciz olayına da değindi. Hacizin bugün kaldırıldığını, ancak yarından itibaren Galatasaray Kulübü'ne aynı kişinin haciz koydurabileceğini ifade etti. Muhatap şirketin bugün kendilerine bir yazı göndererek, reklam anlaşmasını tek taraflı olarak feshettiğini belirten Fatih Altaylı, ''Sözleşmede açık maddeler var. Reklam veren kuruluş, eğer bundan vazgeçerse o yılki reklam gelirini ödeyecek. Bu da 8.5 milyon dolar tutuyor. Ayrıca 2 milyon dolarlık ek bir tazminat maddesi daha var. Böylece muhatap şirketin kulübe 10.5 milyon dolar ödeme yapması gerekiyor'' şeklinde konuştu. 
     
     






</TEXT>
</DOC>
