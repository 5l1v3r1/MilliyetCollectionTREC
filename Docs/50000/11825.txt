<DOC>
<DOCNO> 11825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/17/son/sonspo03.html </URL>
<DATE> 2001/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fiorentina Başkanı "Terim Milan'a gitmek için istifa etti" 
</HEADLINE>
<TEXT>

     Fiorentina Kulübü Başkanı Vittorio Cecchi Gori, ''Terim önceden Galliani ile anlaştı'' dedi. 
     Floransa'nın yerel gazetelerinden La Nazione'ye demeç veren Gori, Fatih Terim'in İtalyan menajeri Roggi vasıtasıyla Milan Kulübü 2. Başkanı Adriano Galliani ile anlaşmaya vardığını söyledi. 
     Bu sözleri, Milan Kulübü Başkanı Silvio Berlusconi'den duyduğunu ifade eden Cecchi Gori, ''Berlusconi de bunu bilmiyordu. Çünkü proje Rui Costa'yı Milan'a götürmekti. Terim, Milan'ın artık kendisini almayacağı korkusundan istifa etti'' diye konuştu. 
     Fiorentina Kulübü Başkanı, Brescia maçı sonrası soyunma odasında Terim ile hiçbir kavga olmadığını da dile getirirken olayı, ''Ben koridorda Sconcerti ile konuşuyordum. Önce tercümanı çıktı, daha sonra da yardımcısı. Ardından da ceketini çıkarmış şekilde sadece gömlekle Terim ortaya çıktı. Bunu provoke etmek için yaptılar'' şeklinde anlattı. 
     Cecchi Gori ayrıca, basında yer alan kulübün Benetton Grubu'na satılacağı ve Rui Costa ile Toldo'nun ayrılacağı iddialarını da ''Hepsi yalandan öte değil'' diyerek yalanladı. 




</TEXT>
</DOC>
