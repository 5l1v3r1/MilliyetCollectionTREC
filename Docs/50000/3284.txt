<DOC>
<DOCNO> 3284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/22/guncel/gun02.html </URL>
<DATE> 2001/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kovboy fena gerildi 
</HEADLINE>
<TEXT>

ABD'nin yeni Başkanı Bush, gelenekler gereği 10 baloda açılış dansı yapmak zorunda kalınca soğuk terler döktü 
     YASEMİN ÇONGAR Washington 

     ABD'yi "uygar, cesur, şefkatli ve karakterli" bir şekilde yönetme sözü vererek ülkenin başkanlığını 20 Ocak'ta resmen devralan George W. Bush, görevdeki ilk gününü Amerikan geleneğine uygun biçimde tören ve balolarda geçirdi. Bush, babasını 1992 seçimlerinde yenip Beyaz Saray'daki "Birinci Bush" dönemine son veren Bill Clinton'dan başkanlığı devralmanın gururunu taşıyordu. 
     
     İlk gün çok zorlu geçti 
     Ancak ülkenin 54 yaşındaki yeni başkanı için ilk 24 saat pek de keyifli geçmedi. İlk darbeyi hava şartları vurdu. Yemin töreni ve ardından yapılan geçit sırasında hava hem çok soğuk hem de yağışlıydı. İkinci darbe Bush karşıtlarından geldi. Eylemciler yeni Başkan'ı yumurtalar ve şişelerle karşıladı. Sıra balolara geldiğinde Başkan Bush soğuk terler dökmeye başladı. 
     
     Tüm dünya öğrendi 
     Çünkü Amerikan gelenekleri gereği katıldığı her baloda eşi Laura ile açılış dansını yapması gerekiyordu. Ancak yeni Başkan'ın dansla arası hiç iyi değildi. Bu durum haliyle medyanın gözünden de kaçmadı. AP Ajansı, balo haberlerinin girişinde, "Amerika'nın yeni başkanı dans edemiyor ve bunun da farkında" cümlesini kullanarak durumu tüm dünyaya duyurdu. 10 ayrı baloda, 29, 30, 36, 38, 46, 50 saniye süreyle dans eden Bush çiftinin en uzun dansı 56 saniye sürdü. 
     
     24.00’te mışıl mışıl uyuyordu 
     Başkan Bush, Florida eyalet balosunda, "Ben dünyanın en iyi dansçısı değilimdir, ama katlanmak zorundasınız" diyerek bu açığını espri konusu yapmayı da ihmal etmedi. Bush, geceyi kapatırken de, "On dakikadan fazla dans ettiğimi gururla söyleyebilirim. Şimdi sizin kutlamanız için yine dans edeceğim ama sonra yatmaya gidiyorum" dedi. 
     
     Anneleri gölgede kaldı 
     Yeni First Lady Laura Bush, her ne kadar ailesinin kamera önünde olmaktan hoşlanmadığını açıklayıp, "Kızlarımdan durun" dese de 19 yaşındaki ikizler dünya medyasının ilgi odağı oldu. Babaları George W. Bush'un yemin töreninin ardından düzenlenen partilerde güzellikleriyle dikkat çeken Barbara ve Jenna, askılı ve yırtmaçlı elbiseleriyle de Chelsea Clinton'ın yerini fazlasıyla dolduracaklarını gösterdiler. n DIŞ HABERLER SERVİSİ 
     
     Yeni Başkan’a ŞİŞELİ SALDIRI 
     Bush'un yemin töreni ile resmi geçidin dondurucu rüzgar ve yağmur altında yapılması, kutlamaların coşkusunu azaltırken, protesto eylemcileri hava koşullarından ve polisiye önlemlerden yılmadılar. Resmi kortej, yemin töreninin yapıldığı Kongre binası ile Beyaz Saray'ı birbirine bağlayan Pennsylvania Caddesi boyunca ilerlerken, Bush'un limuzini, saldırıya uğradı. 
     Limuzine önce birkaç şişe, sonra da bir yumurta, domates ve portakal atıldı, ancak hiçbiri hedefini tam vuramadı. Kent merkezini 7 bin kişilik bir ekiple ablukaya alan Washington polisinin verdiği bilgiye göre, sayıları birkaç bini bulan göstericilerden sadece 8'ini gözaltına alındı. 
     


 GÜNCEL 

















</TEXT>
</DOC>
