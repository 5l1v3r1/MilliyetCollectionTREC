<DOC>
<DOCNO> 28582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/24/son/soneko02.html </URL>
<DATE> 2001/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolda transfer yıldızları vergi takibinde... 
</HEADLINE>
<TEXT>

     Maliye Bakanlığı, trilyonlar ve milyarların uçuştuğu transfer borsasını yeniden yakın takibe aldı. Gelirler Genel Müdürü Akif Hamzaçebi, futbolcuların ödeyecekleri vergiler konusunda Futbol Federasyonu'nu uyardı. 
     Futboldaki transfer piyasasında dönen rakamlar geçen yılın altında kalmakla birlikte, Türkiye'deki ortalama gelir düzeyiyle karşılaştırıldığında oldukça yüksek seviyelerde bulunuyor. Yeni sözleşmelere imza atan futbolcuların alacakları paralar, milyarlar ve trilyonlarla ifade ediliyor. Bu rakamlar, yıl içinde alınan primler ile çok daha artıyor. 
     Futbolda transfer döneminin başlamasıyla birlikte Maliye Bakanlığı Gelirler Genel Müdürlüğü de, transfer rekortmenlerinin vergilerinin doğru ödenmesi konusunda harekete geçti. Gelirler Genel Müdürü Hamzaçebi, 21 Haziran'da Futbol Federasyonu Başkanlığı'na bir yazı göndererek, bu konuda hassasiyetle hareket edilmesini istedi. 
     
     Kulüpler beyan edecek 
     Futbol sezonunun sona ermesinden itibaren yeni sezon için futbol kulüplerinin transfer çalışmalarına başladıkları ve bazı kulüplerin transfer edecekleri futbolcularla anlaşma sağladıklarına yönelik basında yeralan haberlere dikkat çekilen yazıda, bu durumda transfer ücretlerinin vergilendirilmesinin yeniden ön plana çıktığı kaydedildi. 
     Gelir Vergisi Kanunu uyarınca sporculara transfer ücreti veya sair adlarla yapılan ödemelerin ve sağlanan menfaatlerin ücret sayıldığı vurgulanan yazıda, bunların gelir vergisi tevkifatına tabi tutulacağı hatırlatıldı. 
     Gelirler Genel Müdürü'nün yazısında daha sonra şu görüşlere yer verildi 
     ''Bu hükümlere göre spor kulüplerinin futbolcu transferlerinde yapacakları transfer ödemelerinden, Gelir Vergisi Kanunu'nun 103'üncü maddesinde yeralan vergi tarifesindeki gelir dilimleri ve bu dilimlere karşılık gelen oran üzerinden vergi tevkifatı yapmaları ve tevkif edilen vergilerin de aynı kanunda yeralan esaslar uyarınca sporcular tarafından değil, tevkifatı yapan spor kulüplerince muhtasar beyanname ile bağlı bulundukları vergi dairesine beyan edilerek ödenmesi gerekmektedir.'' 
     
     'Gerekli özen gösterilsin' 
     Yazıda, futbolculara yapılan transfer ücreti ödemeleri konusunda belirlenmiş programlar dahilinde Maliye Bakanlığı denetim elemanlarınca vergi incelemesi yapıldığı da belirtildi. 
     Vergi incelemelerinde özellikle transfer ücretlerinin basına yansıyan tutarları ile taraflar arasında yapılan sözleşmelerde yazılı tutarların farklı olup olmadığının gözönünde tutulduğu ifade edilen yazıda, ''Spor kulüpleri ve yöneticilerinin cezalı vergi uygulaması ile karşı karşıya kalmamaları için belirtilen hususların profesyonel futbol şubesi bulunan kulüplerimize duyurularak gerekli özenin gösterilmesi'' istendi. 
     Bu arada şu ana kadar çeşitli kulüpler adına sözleşme imzalayan futbolcuların, basında yeralan transfer ücretlerine göre milyarlarca lira gelir vergisi ödemeleri gerekiyor. 
     Basında Fenerbahçe'nin dolar kurunu 750 bin liradan sabitleyerek verdiği belirtilen transfer ücretlerine göre kaleci Rüştü, yeni sezonda en az 368 milyar 560 milyon lira gelir vergisi ödeyecek. Rüştü'nün aldığı iddia edilen transfer ücreti konusunda basında farklı rakamların telaffuz edilmesi nedeniyle ödenmesi gereken yıllık vergi 518 milyar lira düzeyine kadar çıkıyor. 
     Basındaki ücretlere göre, yeni sezonda Ogün, Abdullah ve Ümit Özat 293 milyar 560'şar milyon lira, Ceyhun da 153 milyar 560 milyon lira gelir vergisi ödeyecek. 
     Galatasaray'ın transfer ettiği Berkant'ın bugünkü kurlarla ödeyeceği vergi 143 milyar 560 milyon lira olarak belirlenirken, Beşiktaş'ın yeniden anlaştığı Ahmet Dursun'un yıllık vergisi 201 milyar 560 milyon lira, Tayfur'un 193 milyar 560 milyon lira, kaleci Fevzi'nin 129 milyar 560 milyon lira, Sertan'ın 93 milyar 560 milyon lira, yeni transfer Baya'nın 149 milyar 960 milyon lira olarak hesaplandı. 
     Trabzonsporlu Gökdeniz'in yıllık vergisi ise yine basında yeralan transfer ücretine göre 83 milyar 560 milyon lira oldu. 






</TEXT>
</DOC>
