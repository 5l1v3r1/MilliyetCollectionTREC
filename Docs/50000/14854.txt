<DOC>
<DOCNO> 14854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/guncel/gun08.html </URL>
<DATE> 2001/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolarda U dönüşü gerçekleşir mi 
</HEADLINE>
<TEXT>

ÇAPRAZ ATEŞ 
     TARIK YILMAZ 

     Endişeli olan bankaların döviz talebinin sürmesi, doları haftanın ilk iki gününde 1 milyon 300 bin liraya kadar çekti. Herkes dolar fiyatının düşüp düşmeyeceğini, düşerse nereye kadar ineceğini merak ediyor. Uzmanlara, dolarda U dönüşü bekleyip beklemediklerini sorduk. 
     
     Prof Dr. Öztin Akgüç İstanbul Üniversitesi 
Dönüşe neden yok      Dolarda, "U dönüşü"nün gerçekleşebilmesi için, IMF’nin taahhüdünün olması gerekir. Taahhüt olursa Merkez Bankası rahatlar. Onun dışında ben dönüş için bir neden göremiyorum. Çünkü bu arz - talep meselesi. Döviz arzını şu anda artıracak bir işlem yok. Eğer IMF taahhüdü alınırsa, Hazine kamu bankalarına borcunu devlet kağıdına çevirecek. Kamu bankaları da bu kağıtları Merkez Bankası’na satacak. Merkez bunu karşılamak için dolaşıma para çıkaracak. Böylece piyasada TL. bolluğu yaşanır. Merkez Bankası, bu bolluğu piyasaya döviz vererek emer. Bunlar olmazsa dolar sürüncemede kalır. 
     
     Altuğ Karamenderes Ata Yatırım 
Düşüş beklemiyorum      Dikkat edilecek olursa 1 milyon 200 bin lira seviyesinde bir direniş var. Bankaların kısa vadeli yurtdışı kredileri halen dert. Kurlar gevşedikçe, bankalar mutlu oluyor. Ancak, yabancılar da bu açığı bildiklerinden bankaları sıkıştırıyorlar. 
     Ayrıca petrole vergi sonunda gerçekleşti. Bunun birincil anlamı dolar kurunun tescil edilmesidir. Akaryakıt fiyatları, şubat krizinden bu yana yüzde 38 arttı. Bu artış, dolar kurunun 950 bin lira olarak tescil edilmesi anlamına geliyor. Akaryakıttan en az 2 milyar dolar ek gelir bekleniyor. Bu gelire ulaşılması için, hesabımıza göre, ATV’nin tüketim fiyatı içindeki payının yüzde 35’den yüzde 50’ye çıkması lazım. Bu, ortalama akaryakıt fiyatının bugüne kıyasla yüzde 40 daha artması anlamına geliyor. Bu da kurun 1 milyon 330 bin lira olarak tescil edilmesi demektir. Konuya bu açıdan da yaklaşıldığında dolarda bir "ters U" beklemediğimi söylemek isterim. 
     
     Prof Dr. Taner Berksoy Bilgi Üniversitesi 
1 milyon olur      Dolardaki dönüş baştan beri söyleniyor. Hangi ülkede kriz olduysa, bu tür çıkışlar ardından, inişler yaşanmıştır. Kurdaki iniş, koşullara bağlı. Ancak, inecektir. Şubat krizinden sonra piyasalarda ilginç bir motif oluştu. 
     Merkez Bankası, rezervini kaybedebileceğinden, bankalar da bu durumun sürmesinden korkuyor. Korku, bankaların dolara talebini artırıyor. Bu da doların fiyatını yukarı çekiyor. Bana göre, doların fiyatı 1 milyon lira veya bir miktar aşağısına doğru iner. 
     
     Özgecan Fırıldak Kent Pörtföy Arş. Md. 
Dolar aşırı değerlendi      Dolarda aşırı değerlenme var. Bunun geçici olduğunu düşünüyorum. 1 - 2 hafta daha devam edebilir. Bu süreçte dolar 1 milyon 400, 1 milyon 500 bin liraya kadar yükselebilir. Ancak kesinlikle geri dönecektir. Vatandaşlara önerim dövize talepte bulunmamaları. Dövize talep, açık pozisyonunu kapayamayan yerli bankalardan ve siyasi belirsizliklerin ne zaman sona ereceğini kestiremeyen yabancı bankalardan geliyor. 
     Şu andaki dolar kurunun iktisadi bir anlamı yok. 1 milyon lira, doların normal düzeyi. Yasalar çıkarılıp, IMF ile anlaşılıp kaynak sağlayabilirsek bana göre 1 ay içinde dolarda geriye dönüş yaşanabilir. 
     


 GÜNCEL 






















</TEXT>
</DOC>
