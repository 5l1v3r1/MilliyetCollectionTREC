<DOC>
<DOCNO> 26072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/son/sondun13.html </URL>
<DATE> 2001/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hatemi halka teşekkür etti 
</HEADLINE>
<TEXT>

     İran cumhurbaşkanlığı seçimlerinde oyların yüzde 78'ini alarak büyük bir zafer kazanan Cumhurbaşkanı Muhammed Hatemi, halka teşekkür etti. 
     Kesin sonuçların açıklanmasından sonra, dün gece yayımladığı mesajla seçimlere katılmalarından dolayı vatandaşlara teşekkür eden Hatemi, kendisini destekleyen millete ''borçlarını ödeme'' gibi ağır bir sorumlulukla karşı karşıya olduğunu söyledi. 
     Hatemi, ''Bugünün ve yarının acil ihtiyacı cumhuriyetçiliği öğrenmek ve derinleştirmektir. Halkın İslam çerçevesindeki meşru haklarını desteklemek, ekonomi alanında öncelikleri belirlemek ve akılcı bir gündemle toplumun sorunlarını çözmektir'' dedi. Ülkenin sorunları çözmenin ve halkın isteklerine cevap vermenin önkoşulunun ''sabır, ılımlılık ve mantıklılığın'' yanı sıra, ''İslam devriminin ideallerine bağlılık'' olduğunu belirten Hatemi, ''Gerçek zafer, halkın, dindarlık ve ahlakın yanı sıra özgürlük ve demokrasi temeline dayalı bir doğru ve adil sivil toplum modeli sunma çabasında başarılı olmasıdır'' diye konuştu. 
     İran Dini Lideri Ayetullah Ali Hamaney ise, yayımladığı mesajda, 8 Haziran seçimlerinin ''dini demokrasinin açık örneği'' olduğunu söyledi. Kazandığı büyük zaferden dolayı Hatemi'yi kutlayan ve halkın sorunlarını çözmek için hiçbir çabadan kaçınmamasını isteyen Hamaney, İran halkının seçimlere geniş katılımının, halkı seçimlere katılmamaya ikna etmeye çalışan düşmanın komplolarını boşa çıkardığını ileri sürerek, ''İslam devrimini samimi biçimde savunmalarından dolayı'' halkı tebrik etti. Hamaney, 8 Haziran seçimlerinin dünyadaki cumhuriyetçi İslami rejim taraftarları için dini demokrasinin açık bir örneği olduğunu kaydetti. 







</TEXT>
</DOC>
