<DOC>
<DOCNO> 5063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/guncel/gun02.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Şalk'a AB yanıtı Yardıma hazırız 
</HEADLINE>
<TEXT>

DGM Savcısı'nın yazı gönderdiği IMF ise, "bilgilerimiz gizlidir" yanıtını verdi. Bu arada bir müfettiş, Beyaz Enerji dosyasına el koydu 
     GÖKÇER TAHİNCİOĞLU Ankara 

     Beyaz Enerji Operasyonu'nu yürüten Ankara DGM Savcısı Talat Şalk'ın "kriz" başvurusuna yanıt veren Avrupa Birliği AB , gönderdiği broşürlerin üst yazısında, "Size her türlü yardıma hazırız" ifadesini kullandı. 
     DGM'nin, başvurudan sonraki gelişmeleri, belgelere ilişkin tarihler nedeniyle "kuşkuyla" izlediği öğrenilirken, Şalk'ın yakın çevresine, "Bunu üniversite öğrencileri bile istese veriyorlar. Yıllarca bu tepki için mi çalıştık" dediği öğrenildi. Şalk'ın sicilindeki ilk soruşturmayı yürüten müfettiş, Beyaz Enerji soruşturma dosyasına da el koydu. 
     
     İki broşür için 
     Şalk'ın, diplomatik yollara başvurmadan doğrudan AB, IMF ve Dünya Bankası'ndan soruşturmaya ilişkin belge istemesi ve bunun üzerine Başbakan Bülent Ecevit'in sert açıklamalarda bulunmasıyla başlayan gerginlik sürüyor. 
     Şalk, 19 Ocak'ta gönderdiği yazıyı, IMF ve AB'nin yanıtladığını, Dünya Bankası'nın ise henüz yanıt göndermediğini kaydetti. IMF'nin cevabi yazısında, "Bilgilerimiz gizlidir, gönderemeyiz" denilirken, AB'den iki broşürle birlikte üst yazı gönderildiği, burada, "Bizden her tür bilgiyi isteyebilirsiniz. Her konuda memnuniyetle bilgi veririz. Bundan sonra da bu gibi konularda yardıma hazırız" ifadesinin kullanıldığı öğrenildi. 
     AB'nin bu broşürleri başvuran "herkese" verdiği öğrenilirken, üniversite öğrencilerinin de, yaptıkları araştırmalarda kullanmak için bu broşürlerden edinebildikleri ifade edildi. 
     
     "Komplo" kuşkusu 
     DGM kaynaklarıysa, "diplomatik kriz" olarak sunulan ve Ecevit'in açıklamasıyla tırmanan "başvuru krizinin", Beyaz Enerji Operasyonu'ndan rahatsız çevrelerin kamuoyuna belgeleri bu şekilde sunmasından kaynaklandığını iddia etti. Kaynaklar, Şalk'ın, 19 Ocak'ta AB, IMF ve Dünya Bankası'na yazı gönderdiğini, bunlardan birinin yanıtının 23 Ocak'ta, birinin de 26 Ocak'ta verildiğinin belgelerin üzerinde belirtildiğini söyledi. Kaynaklar, Şalk'a belgelerin ulaştığı tarihin 30 Ocak olduğunu ifade ederken, arada geçen yedi günlük sürede, Şalk'ın başvuru yazısının ve verilen yanıtların "elden ele" dolaştığını iddia etti. 
     Şalk hakkında Adalet Bakanlığı'nın başlattığı soruşturma çerçevesinde DGM'de çalışmalarını sürdüren müfettiş, soruşturmanın ana konusunu oluşturmamasına karşın, Beyaz Enerji Operasyonu dosyalarını da incelemeye başladı. Şalk'ın başvurusunun mevzuata uygun olup olmadığını soruşturmakla görevlendirilen müfettişin, bunun dışında, AB ve IMF'den gelen yanıtları da savcıdan aldığını ifade edildi. 
     


 GÜNCEL 






















</TEXT>
</DOC>
