<DOC>
<DOCNO> 14834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/ekonomi/eko01.html </URL>
<DATE> 2001/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomatik zam dönemi 
</HEADLINE>
<TEXT>

Memurlara 15 Nisan’da verilmesi gereken yüzde 2.7’lik enflasyon farkı ve refah payı zammı yüzde 3 olarak uygulanacak. Mayıs ve haziranda da enflasyon zammı yapılacak 
     ZÜLFİKAR DOĞAN Ankara 

     Önceki gün açıklanan mart ayı enflasyon rakamları sonucunda alacaklı konuma gelen 1 milyon 200 bin devlet memuru, 200 bin sözleşmeli personel ile yarım milyonu aşkın memur emeklisi için 15 Nisan’da yüzde 2.7’lik enflasyon farkının "yuvarlatılarak" yüzde 3 olarak uygulanması çalışması başlatıldı. 
     Maliye Bakanı Sümer Oral’ın enflasyon oranının nisan ayı maaşlarına yansıtılacağını açıklamasının ardından başlatılan çalışmalarda, mayıs ve haziran ayları içinse daha yüksek oranlarda zam yapılması olasılığı gündeme geldi. 
     3 Mayıs’ta açıklanacak nisan ayı enflasyonunun bu ay itibarıyla alacaklı konuma geçen kamu çalışanları açısından "enflasyon artışı düzeyinde otomatik zam" uygulamasını zorunlu kılacağı belirtildi. Bu nedenle nisan ayı enflasyon artışının tümünün maaş artışı olarak bordrolara yansıtılacağı kaydedildi. 
     Maliye Bakanlığı yetkilileri, aynı uygulamanın mayıs ayı enflasyon rakamının açıklanacağı haziran ayında da geçerli olacağını söyledi. Yetkililer, haziran ayı enflasyon artışının ikinci yarı yıl için 1 Temmuz’dan geçerli olarak Bakanlar Kurulu tarafından belirlenecek maaş zammı ile birlikte 15 Temmuz maaşlarına yansıtılacağını kaydetti. 
     Kamu çalışanlarının maaşlarında yapılan her bir puanlık artışın parasal tutarının 48 trilyon lira olduğu hesaplanıyor. Bu durumda 15 Nisan’da bordrolara yansıtılacak yüzde 3’lük artışın, bütçeye yükü 144 trilyon lira olacak. 
     
     Ödenekler de artırılıyor 
     2001 bütçesi ödeneklerinde yapılan revizyon çalışmalarında ise, yürürlükteki bütçe yasasında 12 katrilyon lira olarak yer alan personel ödenekleri tutarının, yüzde 25 artışla 15 katrilyon liraya yükseltildiği öğrenildi. Refah payı için 500 trilyon liranın daha ilavesiyle, yeni personel ödeneğinin yapılacak revizyonda 15.5 katrilyon olarak yer alacağı belirtildi. Bütçe revizyonu çerçevesinde belirlenen yeni ödenekler IMF heyeti ile de müzakere edilerek son şeklini alacak. 
     
     Bir puanlık zammın maliyeti 48 trilyon lira 
     - Ocak - mart döneminde tüketici fiyatlarındaki artış yüzde 10.7 oldu. 
     - Yılbaşında yüzde 10 olan memur maş zammı bu enflasyon rakamının altında kaldı. 
     - Bütçe Yasası hükmü uyarıca, enflasyonun maaş artışını geçmesi halinde aradaki farkın 2 puanlık refah payıyla birlikte maaşlara eklenmesi gerekiyor. 
     - Bu nedenle 15 Nisan'da memurlara yüzde 2.7'lik zam yapılması gerekiyor. 
     - Bu zammın yuvarlatılarak yüzde 3 olarak uygulanması düşünülüyor. 
     - Memur maaşlarında yapılan her bir puanlık artışın parasal tutarı 48 trilyon lira. 
     - 15 Nisan'da bordrolara yansıtılacak yüzde 3'lük artışın, bütçeye yükü 144 trilyon lira olacak. 
     - Mayıs ve haziran aylarında da yüksek çıkması beklenen enflasyon oranından kaynaklanan fark maaşlara yansıtılacak. 
     - Haziran ayı enflasyon artışı, ikinci yarı yıl için 1 Temmuz'dan geçerli olarak belirlenecek maaş zammı ile birlikte 15 Temmuz maaşlarına eklenecek. 
     


 EKONOMİ 




















</TEXT>
</DOC>
