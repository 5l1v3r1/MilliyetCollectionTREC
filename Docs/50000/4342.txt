<DOC>
<DOCNO> 4342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/28/son/sondun01.html </URL>
<DATE> 2001/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de 'Soykırım Kurbanlarını Anma Günü' Ermenilerin katılımıyla yapıldı 
</HEADLINE>
<TEXT>

     İngiltere'de günlerdir büyük tartışmalara yol açan ''Soykırım Kurbanlarını Anma Günü'', Türkiye'nin bütün itirazlarına rağmen Ermeni temsilcilerin de katılımıyla yapılırken, Londra Büyükelçisi Korkmaz Haktanır anma programına katılmadığı halde BBC-2 TV kanalı tarafından katılmış gibi ilan edildi. 
     İngiltere Parlamentosu'ndaki ''Great Hall''da düzenlenen ve yaklaşık 2 bin kişinin katıldığı törende İngiltere Veliaht Prensi Charles ve Başbakan Tony Blair'in yanısıra, bütün siyasi partilerin liderleri, Bakanlar Kurulu üyeleri, milletvekilleri, Yahudi soykırımından kurtulup hala yaşamakta olan kişiler, diğer bazı soykırıma uğramış etnik ve dini grupların temsilcileri, dini liderler ve yaklaşık 60 ülkenin Büyükelçisi hazır bulundu. 
     Sözde Ermeni Soykırımı'ndan kurtulup hayatta kaldığı öne sürülen 96 yaşındaki Arman Keşişyan ile Londra'daki Ermeni Kilisesi Başpiskoposu Hathan Hovanisyan'ın da katıldıkları törende Alman,İsrail ve Ermenistan Büyükelçileri'nin de bulunduğunu ilan eden törenin sunucusu John Simpson, Büyükelçi Haktanır'ın törene gitmeyeceğini dün akşam resmen açıklamasına rağmen Türkiye Cumhuriyeti Büyükelçisi'nin de Great Hall'da hazır bulunduğunu öne sürdü. Büyükelçi Haktanır ise aynı saatlerde Londra'daki Büyükelçilik ikametgahında gelişmeleri izlemekteydi. 
     BBC-2 yerel saatle 19.45'te başlattığı canlı yayında önce John Simpson'ın ağzından Yahudi Soykırımı'na ilişkin olarak yaptığı bandın yayınına girdi. Simpson bu bantta Anma Günü'nün asıl hareket noktasını oluşturan Yahudi Soykırımı'ndan bahsettikten sonra bir bölümde Ermeniler'in de tarihte benzeri acılar yaşamış bir ırk olduklarından bahsetti. Simpson bu iddiaları dile getirdiği sırada sözde soykırımdan son anda babasının bir asker dostu sayesinde kurtulduğunu öne sürdüğü Arman Keşişyan'ın görüntülerine de yer verdi. Simpson ''soykırım'' sözünü ağzına almazken, ''katliam'' kelimesini kullanmayı tercih etti ve ''ancak burada bir problem var, Türkler böyle bir katliamın yaşandığını reddediyorlar'' dedi. Simpson daha sonra da Tibet, Kamboçya ve Ruanda'da da ''soykırımlar'' yaşandığını kaydetti. Törende daha sonra Yahudi Soykırımı sırasında Hollanda'da ölen ve tuttuğu günlük pekçok dilde kitaplaştırılan Anne Frank'in anısına 120 kişilik çocuk korosu tarafından ilahiler okundu. 
     BBC-2 TV'nin canlı yayınladığı programda bazı sanatçılar da konuşmalar yaptılar. Bob Geldof soykırımları lanetlerken, sinema oyuncusu Emma Thompson da Yahudi Soykırımı kurbanlarının anısına yazdığı bir şiiri okudu. 
     İngiltere'deki, Yahudi toplumunun dini lideri Hahambaşı Jonathan Sacks'ın da katıldığı programda Naziler tarafından İkinci Dünya Savaşı sırasında uygulanan soykırımdan kurtulan pekçok kişinin dramları da bant yayınlarıyla izleyicilere aktarıldı. 
     Törenin bir bölümünde yer alan İngiliz yazar ve BBC'nin dış politika muhabirlerinden Fergal Keane, Ermeniler üzerinde ''soykırım'' yapıldığı iddiasına açıkça yer veren tek kişi oldu. Keane üzerine kitap yazdığı Ruanda'daki soykırımdan söz ederken cümlesinin bir yerinde Ermeniler'in de ''soykırıma uğrayan'' ırklar arasında bulunduklarını öne sürdü. 
     BBC, programında Bosna'da yaşanan soykırımı da, tanık ifadelerine de yer vererek dile getirdi. Kemal Pervanic adlı müslüman gencin konuştuğu bu bölümde, Sırplar'ın Bosna'daki müslüman kent ve kasabalarında yaptıkları soykırım, işkence, tecavüz ve cinayetler anlatıldı. Pervanic Sırp komşularının ise bütün bu yaşananlara seyirci kaldıklarını aktardı.Müslümanların kaldıkları toplama kamplarını da anlatan Pervanic, soykırımları lanetledi. 
     İngiltere Başbakanı Tony Blair de törende yaptığı konuşmada anmanın en önemli tarafının tarihten ders almak olduğunu vurguladı. 
     Tarihin acı olaylarının devamlı tekrarlandığını belirten Blair, babasının döneminde Naziler'in Yahudiler üzerinde soykırım uyguladıklarını, kendi döneminde Kamboçya ve Ruanda'da tarihin kendisini tekrarladığını ve Balkanlar'daki acı soykırımların da çocuklarının dönemine denk geldiğini anlattı. 
     Irkçılığın görüldüğü yerde yok edilmesi gereken bir tehlike olduğunu belirten Blair, Kosova'da yıllarca aynı toprakları paylaşan Arnavutlar ile Sırplar'ın dostluğunun askerlerin yaşadıkları kentlere gelmesiyle bozulduğunu ve pekçok sivilin askerle birlikte barış içinde yaşadıkları insanların öldürülmesine veya tecavüze uğraması olaylarına karıştıklarını anlattı. 
     Avrupa'da faşizmin yenilmesini ''iyinin kötü karşısındaki galibiyeti'' olarak niteleyen Blair, ''Geçmişte yaşanan acıların nedenlerini çocuklarımıza çok iyi öğretmeliyiz, yoksa tarihin kendisini tekrarlamasının önüne geçemeyiz'' dedi. Prens Charles ise törende konuşma yapmak yerine soykırım kurbanları anısına mum yakmakla yetindi. Dini liderlerin de mum yaktıkları sırada, müslüman toplumunun temsilcisi olarak mum yakan Müslüman Koleji yöneticisi Şeyh Zaki Mudavi'nin yanısıra, Ermeni kilisesi başpiskoposu Nathan Hovanisyan da mum yaktı. 
     Bu arada Anma Programı'nın düzenlendiği İngiltere Parlamentosu önünde toplanan yaklaşık 500-600 kişilik Türk, Kıbrıslı Türk ve Azeri grubu, İngiltere hükümetini protesto etti. Özellikle Prens Charles, Başbakan Tony Blair ve İçişleri Bakanı Jack Straw'un Parlamento'ya gelişleri sırasında protestolarını hızlandıran Türkler, Ermeniler tarafından ortaya konulan iddialara yer verilmiş olmasını kınayan sloganlar attılar. Protesto sırasında kullanılan pankartlarda da, ''soykırım iddialarını bırak gerçeğe bak'', ''Birinci Dünya Savaşı sırasında ölen üç milyon müslüman Türk'ün hesabını kim soracak '' ve ''Rumlar'ın yaptığı soykırımlar niye unutuluyor '' cümleleri dikkat çekti. 




</TEXT>
</DOC>
