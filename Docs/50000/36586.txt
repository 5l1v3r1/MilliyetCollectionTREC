<DOC>
<DOCNO> 36586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/son/sondun26.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
El Fetih örgütünden genel grev çağrısı 
</HEADLINE>
<TEXT>

     El Fetih örgütünün Batı Şeria sorumlusu Mervan Barguti, Doğu Evi'nin İsrail tarafından ele geçirilmesi ve kapatılmasıyla İsrail şiddetini protesto etmek üzere Pazartesi günü Filistin topraklarında genel grev yapılması çağrısında bulundu. 
     Mervan Barguti, AFP'ye yaptığı açıklamada, Filistinliler dışında ''tüm Arap ve Müslümanların da'' aynı gün genel grev yapması çağrısında bulundu. 
     Öte yandan, Gazze Şeridi'ndeki Refah kentinde, İsrail askerlerinin bir Filistin hastanesine nakledilmesine izin vermedikleri 2 yaşındaki Filistinli çocuğun öldüğü bildirildi. 
     Refah kentindeki hastane kaynakları, ailesinin dört gündür çocuğun Refah'dan bir başka Filistin hastanesine nakli için girişimlerde bulunduğunu, ancak İsrail askerlerinin geçiş izni vermediklerini belirtti. Kaynaklar, çocuğun ölüm nedeni hakkında bilgi vermedi. 
     Bu arada, Kudüs'teki intihar saldırısından sonra İsrail askerleri tarafından tamamen abluka altına alınan Ramallah kentinden çıkmaya çalışan bir Filistinlinin açılan ateş sonucu bacağından yaralandığı bildirildi. 
     İsrail ordusu, otomobille giriş çıkışları tamamen yasakladığı Ramallah'a, yaya olarak girişlere izin veriyor ancak çıkışlara izin vermiyor. 







</TEXT>
</DOC>
