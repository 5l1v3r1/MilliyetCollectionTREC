<DOC>
<DOCNO> 44323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/30/spor/spo04.html </URL>
<DATE> 2001/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
SALAZAR’A YOL GÖRÜNDÜ 
</HEADLINE>
<TEXT>

Trabzonspor’da, Ankaragücü maçından önce isyan bayrağını çeken ve stadı terkeden Perulu futbolcu gözden çıkarıldı. Yönetim kurulu gönderilmesi konusunda görüş birliğine vardı 
     BORDO - Mavili ekipte Ankaragücü maçında yedek soyunacağını anlayınca izin almadan evinin yolunu tutan Salazar’ın bileti kesiliyor. Yönetimin dün akşam yaptığı geniş kapsamlı toplantıda, Salazar’ın gönderilmesi konusunda fikir birliğine varıldı. Teknik Direktör Sadi Tekelioğlu’nun raporu doğrultusunda, salı akşamı yapılacak toplantıda karar kesinleştirilecek. 
     SALAZAR’A tepki gösteren Başkan Yardımcısı Ahmet Ağaoğlu, "Burayı kimse babasının çiftliği gibi kullanamaz. Her oyuncu yedek kalabilir. Hami bir kez ses çıkarmadı. Bu davranışının affedilir yanı yok. Cezasına katlanacak" diye konuştu. Futbol Şube Sorumlusu Serdar Bali de, "Davranışı cezasız kalamaz. Hocamızla görüşüp, karamızı vereceğiz" açıklamasını yaptı. 
     YÖNETİM, sözleşmede yer alan rakamların dışında para isteyen Brezilyalı oyuncularla ilgili olarak da Tekelioğlu’ndan yazılı rapor istedi. Bu futbolcuların durumu yine salı günü karara bağlanacak. Bazı yöneticilerin, teknik heyetin durumunu oylamaya sunmak istediği, ancak "Buna gerek yok. Tekelioğlu görevinin başında kalsın" sonucu çıktığı bildirili. 
     
Yönetimden tam destek      TRABZONSPOR’da özellikle İstanbulspor yenilgisinden sonra en çok tartışılan isimlerin başında yer alan Teknik Direktör Sadi Tekelioğlu’na yönetim sahip çıktı. Asbaşkan Ömer Gürsoy, Başkan Yardımcısı Ahmet Ağaoğlu, Genel Sekreter Mahmut Ören, "Hocamızın işine son verileceğine dair dedikodular doğruyu yansıtmıyor. Görevinin başında" dediler. 
     
Tekelioğlu’ndan ilginç itiraf      TEKNİK Direktör Sadi Tekelioğlu, üst üste dört maçta kaybedilen 11 puan için, "Bu bir çöküştür" değerlendirmesini yaptı. Tecrübeli çalıştırıcı, "Sezon başında üst üste üç galibiyet aldık. Takım inanılmaz havaya girdi. Genç bir ekip olduğumuz için bunu kaldıramadık. Ama acı gerçekle de yüzleşmekte gecikmedik" dedi. 
     TRABZONSPOR’un hocası, "Üç maçta 9 puan çıkaran takım, şimdi 4 maçta 1 puan aldı. Bu bir çöküştür. Fakat inanıyorum ki bu dönemi atlatacağız. İddialıyız. Çünkü oyuncularımızla birbirine inanan bir ekibiz. Mutlaka başarıya ulaşacağız" diye konuştu. Ankaragücü maçından sonra futbolculara üç günlük izin verildi. 
     
Penaltı ustası Aurelio      TRABZONSPOR’un Brezilyalı futbolcusu Marco Aurelio, bu sezon kazanılan üç penaltıyı da gole dönüştürüp, direk vuruşlardaki başarısını kanıtladı. Hami’nin yokluğunda penaltıları kullanan Aurelio, hiçbirini kaçırmayarak, usta olduğunu gösterdi. Genç futbolcu, "Ligde şu ana kadar 4 gol attım. Ama sadece galip geldiğimiz Bursaspor maçındaki golüme sevinebildim" diye konuştu. 
     



 SPOR 


























</TEXT>
</DOC>
