<DOC>
<DOCNO> 4230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/27/son/sondun07.html </URL>
<DATE> 2001/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da üç eski istihbaratçıya idam cezası 
</HEADLINE>
<TEXT>

     İran'da 1998 yılı sonunda işlenen seri siyasi cinayetlerden yargılanan 3 eski istihbaratçı sanık idama mahkum oldu. 
     İRNA'nın haberine göre, seri cinayetler davasının görüldüğü Tahran Devrim Mahkemesi 5. Şubesi Başkanı Muhammed Rıza Agigi, bugün davayla ilgili kararı açıkladı. 18 sanığın bulunduğu davada, 3 numaralı sanık Ali Rıza Ruşeni 2 kez idam, 4 ve 5 numaralı sanıkları Mahmud Caferzade ve Ali Mustafa Muhsini birer kez idam cezasına çarptırıldı. Eski istihbarat bakan yardımcılarından 1 numaralı sanık Mustafa Kazımı ve 2 numaralı sanık Mehrdad Alihani 4'er kez ömür boyu hapse çarptırılırken, Hamid Resuli ve Muhammed Azizi de ikişer kez, Murtaza Fallah ise bir kez ömür boyu hapse mahkum oldu. Diğer sanıklardan Hüsrev Berati 10 yıl, Mustafa Haşimi 8 yıl 6 ay, Ebulfezl Müslimi 8 yıl, Muhammed Hüseyin Asna Aşar ve Ali Safeipur 7'şer yıl, Asger Seyyah 6 yıl ve Ali Nazari 2 yıl 6 ay hapis cezası aldılar. 
     Tamamı, cinayetlerin meydana geldiği tarihte İran İstihbarat Bakanlığı elemanları olan sanıklardan 3'ü ise beraat etti. Duruşmaların ''ulusal güvenlik'' gerekçesiyle gizli yapıldığı davada ceza alan sanıkların bir üst mahkemeye itiraz hakları bulunduğu belirtilirken, Tahran Devrim Mahkemesi 5. Şube Başkanı Muhammed Rıza Agigi, gerekçeli kararın önümüzdeki günlerde açıklanacağını belirtti. İran milliyetçisi İran Millet Partisi lideri Daryuş Furuhar ile eşi Pervane İskenderi'nin evlerinde bıçaklanarak öldürülmesi ve muhalif edebiyatçı-yazarlardan Muhammed Muhtari ve Muhammed Cafer Puyende'nin kaçarıldıktan sonra boğularak öldürülmesi ile ilgili seri cinayetlerin arkasındaki asıl isim olan eski İstihbarat Bakan Yardımcısı Said İmami İslami ise tutuklu bulunduğu sırada tüy dökücüilaç içerek intihar etmişti. 
     
     



</TEXT>
</DOC>
