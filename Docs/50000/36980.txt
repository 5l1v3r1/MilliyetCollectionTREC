<DOC>
<DOCNO> 36980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/siyaset/siy05.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Loto parasıyla parti kurdular 
</HEADLINE>
<TEXT>

"Ulusal Muhtariyet Partisi"nin hedefi iktidar değil, üçüncü parti olmak 
     HABER MERKEZİ 

     Türkiye Muhtarlar Derneği Genel Merkezi’ne kızarak geçen yıllarda Tüm Muhtarlar Derneği’ni kurup Genel Başkan olan Hüseyin Özkan, Sayısal Loto’dan oğlu Murat Özkan’a çıkan 537 milyar ile "Ulusal Muhtariyet Partisi"ni kurdu. 
     Muhtar Özkan önderliğindeki bir grup muhtar, İçişleri Bakanlığı’na evrakları teslim ederek Türkiye’nin 38. partisi Ulusal Muhtariyet Partisi’ni resmen kurdu. Amaçlarının siyasetçilere yaptıramadıkları hizmetleri göreve talip olarak yapmak olduğunu belirten Özkan, gazetecilerin siyaset yelpazesinde nerede yer alacaklarına ilişkin sorularına şu yanıtı verdi 
     "Merkezindeyiz. Bu ülke sağ ve soldan çok çile çekti. Devlete, millete hizmet eden değerli insanların sırf sağcı ya da solcu oldukları için görevden uzaklaştırıldıklarını gördük. İki kolumuzu açıyoruz, sağ kolumuzla sağcıları, sol kolumuzla da solcuları bünyemize almak istiyoruz." 
     
     Parti herkese açık’ 
     Partilerinin herkese açık olduğunu kaydeden Özkan, vatansever herkesi kendi partilerine üye olmaya çağırdı. Türkiye’de milyonlarca tertemiz insan olduğunu söyleyen Özkan, ülke genelindeki 51 bin muhtardan yüzde 80’inin partilerine katılacağını iddia etti. 
     Özkan, "Seçimlerde iddialı mısınız " sorusu üzerine, "İddialıyız. Bu yıl içinde baskın bir seçimle karşılaşmazsak... Genel kurula kadar zamana ihtiyacımız var. 3. parti olmakta iddialıyız. Çıtayı böyle koyduk" dedi. 
     



 SİYASET 



















</TEXT>
</DOC>
