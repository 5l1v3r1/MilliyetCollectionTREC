<DOC>
<DOCNO> 2414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/16/spor/yuru.html </URL>
<DATE> 2001/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim’in unvanı 
</HEADLINE>
<TEXT>

     Futbol Analiz ÖMER ÜRÜNDÜL 

     Galatasaray’ın UEFA Kupası’nı kazanarak elde ettiği inanılmaz başarının önemini tam olarak anlayabilmek için zamana ihtiyaç olduğunu vurgulamıştık. Kısa sürede Fatih Terim, Fiorentina’nın başına geçerken, Hakan Şükür de ünlü firma Inter’e transfer oldu. 
     Fatih Terim gibi teknik direktörü ve Hakan Şükür gibi saha içi silahını kaybeden Galatasaray, Süper Kupa’yı almanın yanında Şampiyonlar Ligi’nde de yola devam ediyor. Çeşitli sıkıntılara rağmen bu olumlu gidişte en önemli etken Terim’in oturttuğu sistem ve futbolculara kazandırdığı özgüvendir. 
     Fatih Terim’in Fiorentina’daki başarısı başlı başına bir olay. Eriksson’un da gitmesiyle üst düzey futbol endüstrisi İtalya’da şu anda Terim tek yabancı hoca. Hem de medyada ve kamuoyunda en çok konuşulan, takdir edilen isim. Bunun da en büyük sebebi Fiorentina’nın kısıtlı kadrosuyla sergilediği seyir zevki yüksek çağdaş futbol, ligin en çok gol atan takımı olması ve puan cetvelindeki tırmanıştır. İçeride Inter, Milan, dışarıda Udinese, Juventus gibi güçlü rakiplere 12 gol atıp 10 puan toplamak hiç de kolay iş değil. 
     Terim’in kafasında inandığı oyun felsefesi kısa sürede oturdu. Repka, Cois, Bressan gibi gençler müthiş bir performans gösteriyorlar. En önemlisi de Di Livio ve Torricelli gibi yaşlı kurtların fizik kondisyon açısından en verimli çağlarını yaşamaları. Benzer örnek Galatasaray’da da şekillenmişti. Terim dönemindeki Hagi,1990 Dünya Kupası’ndaki Hagi’den en az iki misli fazla koştu. 
     Bize göre Fatih Terim şu anda Dünya’nın en iyi teknik adamıdır. Ülkemizin koşullarında bir Türk takımını, Türk oyuncular ağırlıklı kadroyla UEFA şampiyonu yapmak ve şu anda da Çizme’yi aşan büyük başarılara imza atmak bu unvan için en geçerli belgedir. 
     Bugünden itibaren başlayan 12 gün Terim için çok zor. Öncelikle Floransa’da kalıp kalmama kararını verecek. Son dakikaya kadar da düşünecektir. Bir an kendimizi onun yerine koyuyoruz, işin içinden çıkamıyoruz. Ayrıca bir hafta içinde üç kritik maçı var. Atalanta deplasmanı, hezimetin acısını çıkarmak isteyecek Milan’la Milano’da kupa yarı finalinin ilk ayağı ve yorgun çıkacağı zorlu Lazio karşılaşması. Tanrı yardımcısı olsun. 
     


 SPOR 


































</TEXT>
</DOC>
