<DOC>
<DOCNO> 5622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/son/soneko09.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk Havalimanı Dış Hatlar Terminali büyüyor 
</HEADLINE>
<TEXT>

     Atatürk Havalimanı Dış Hatlar Terminali’nin yıllık yolcu kapasitesini 20 milyona çıkaracak ek terminalin inşaatına başlandı. 
     Tepe-Akfen-Vie TAV Konsorsiyumu Yönetim Kurulu üyesi Sani Şener, 2004 yılı Haziran ayında tamamlanması planlanan ek tesisin hizmete girmesiyle Atatürk Havalimanı Dış Hatlar Terminali’nin yıllık 14 milyon olan yolcu kapasitesinin 20 milyona çıkacağını söyledi. 
     Şener, Dış Hatlar Terminali’nin 2010 yılına kadar yolcu talebini karşılayacak ek terminal binasında, sanat müzesi, iç bahçelerin yer alacağı atriumun yanı sıra 80 odalı günlük otelin de Day Hotel bulunacağını bildirdi. 
     Atatürk Havalimanı’ndan transit geçiş yapan yolcuların bazen 6-7 saat havalimanında beklemek durumunda kalabildiğini belirten Şener, bu yolcuların çeşitli spor aktiviteleri, restoran ve cafelerin de yer alacağı bölümlerden yararlanabilecekleri gibi aynı binada oluşturulacak otelde de dinlenebileceklerini kaydetti. 
     "Atatürk Havalimanı’nın, doğu ile batı arasında köprü vazifesini çok iyi göreceğine inanıyoruz" diyen Şener, Atatürk Havalimanı dış hatlar mevcut binasının yüzde 30’u kadar bir büyüme sağlayacak yeni ilave terminalle 18 olan körük sayısının da 23’e çıkarılacağını anlattı. 
     "Yap-devret" modeliyle yapılacak ek terminalin tamamlanmasından sonra Devlet Hava Meydanları İşletmesi’ne DHMİ devredileceğini ifade eden Şener, buna karşılık mevcut Dış Hatlar Terminali’nin 3 yıl 8 ay 20 gün olan işletme süresinin yapım bedeli karşılığında 13.2 ay uzayacağını dile getirdi. 
     Halen kullanılmakta olan VIP Salonu’nun kapasitesi artırılarak ek terminale taşınacağını belirten Şener, ayrıca ek tesiste yer alacak otobüs durağında otobüslerden inecek yolcuların yürüyen bantlarla metro bağlantısına ve terminale geçiş yapabileceklerini sözlerine ekledi. 
     




</TEXT>
</DOC>
