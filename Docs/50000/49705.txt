<DOC>
<DOCNO> 49705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/magazin/amag.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaya, Hülya Avşar’ı ikinci kez ağlattı 
</HEADLINE>
<TEXT>

Kaya Çilingiroğlu’nun Nice kaçamağının ardından durulan sular, tekrar dalgalandı. Eşiyle restoranda kavga eden Hülya Avşar ağlarken "Bıktım artık, iki oldu" diyordu 
     YAŞAR ÇAKMAK 

     Ünlü sanatçı Hülya Avşar’la eşi Kaya Çilingiroğlu, başbaşa bir akşam yemeği yemek için gittikleri restoranda tartıştı. Avşar'la Çilingiroğlu, her zaman olduğu gibi önceki akşam da akşam yemeği için Tarabya'daki Kıyı Restoran'a gitti. Yanlarında Avşar'ın modacısı ve yakın arkadaşı Dilek Hanif'le eşi de vardı. Yemekle birlikte alkol de alan çift, gece 01.30 sıralarında anlaşılamayan bir sebepten dolayı tartışmaya başladı. Restoranda olaya tanık olanların anlattığına göre, Avşar'la Çilingiroğlu arasındaki tansiyonu yüksek tartışma dakikalarca sürdü. 
     Birlikte yemek yedikleri arkadaşları Mehmet ve Dilek Hanif, çifti sakinleştirmek için bir hayli çaba sarf etti. Avşar, yakın arkadaşı ve modacısı Dilek Hanif'e eşinden dert yanarken, önce yaka silkti, sonra gözyaşı döktü. 
     
     Yeni bir çapkınlık mı 
     Avşar'ın gözyaşlarını silerken, "Bıktım, yeter artık. Bu iki oldu" demesi dikkat çekti. Ünlü sanatçının "Bu iki oldu" derken, Milliyet'in ortaya çıkardığı eşinin Ayşe Hatun Önal'lı Nice kaçamağı gibi yeni bir çapkınlığını mı öğrendiği, yoksa başka bir konuyu mu kastettiği anlaşılamadı. 
     Avşar'la Çilingiroğlu, tartıştıkları balıkçıdan dışarıya birlikte çıktı. Restoran çıkışında basın mensuplarını karşısında bulan çift, sorulara kaçamak yanıtlar verdi. 
     
     Ailevi bir mesele’ 
     Avşar, "İçeride neden ağladınız " sorusuna, "Ben ağlamıyorum. Yemekte ailevi bir meseleyi konuştuk. Bize özel bir konu" diyerek yanıt verdi. Avşar, "İki olan nedir " sorusunu yanıtsız bıraktı. Çilingiroğlu ise hiç konuşmadı. Avşar, kendisinden daha alkollü olduğu gözlerden kaçmayan Çilingiroğlu’na, "Otomobili ben kullanayım" diyerek, direksiyona geçti. Çift, kısa bir süre önce tartıştıkları restorandan Avşar'ın kullandığı otomobille ayrıldı. 
     



 MAGAZİN 














</TEXT>
</DOC>
