<DOC>
<DOCNO> 29611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/30/spor/spo03.html </URL>
<DATE> 2001/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sürpriz adaylar 
</HEADLINE>
<TEXT>

G.Saray’da Mehmet Cansun’un dışında Ateş Ünal Erzen, Abdullah Tirali ve Sedat Doğan da başkan adayı oldu. Faruk Süren’in çekildiği seçimde Erzen’in, Cem Uzan adına yarışa gireceği ileri sürüldü 
     ERHAN TELLİ 

     GALATASARAY’DA bir koltuk için dört aday çıktı. Sarı - Kırmızılı kulübün başkanlığı için Hasnun Galip’te yapılan renk seçimine Mehmet Cansun’un dışında sürpriz isimler de katıldı. Faruk Süren ise son günlerdeki spekülasyonlara rağmen yönetimden destek çıkmayınca adaylığını koymadı. 14 Temmuz’da yapılacak kongrede Mehmet Cansun, Ateş Ünal Erzen, Abdullah Tirali, Sedat Doğan yarışacak. 
     DÜN son ana kadar başkan adayları çalışmaları sürdürdü. Önce sabah İzzettin Doğan çekildi, ardından Faruk Süren, Mehmet Cansun’la bir araya geldi. Bu arada bazı duayenler Faruk Süren’e seçime girmemesi için telkinde bulunurken, Mehmet Cansun ise öğlen saatlerinde kesin olarak adaylığını açıkladı. Ateş Ünal Erzen’in aday olması ise Cem Uzan’ın gölge başkanlığı iddiasını getirdi. 
     ERZEN, "Daha önce Süren yoksa, ben gireceğim’ demiştim. Kulübün sahipsiz kalmaması için bunu yapıyorum. Cem Uzan’ın adaylığımla ilgisi yok" dedi. Abdullah Tirali, eski dönemlerde Alp Yalman yönetiminde görev almıştı. Öte yandan İzzettin Doğan’ın çekilmesine rağmen oğlu Sedat Doğan’ın başkanlık için aday olması şaşkınlık yarattı. Doğan bu konuda yorum yapmaktan kaçındı. 
     
     "Kendimi kandıramam" 
     KONGRE kararından sonra camianın ileri gelenleri tarafından zorla başkanlığa soyundurulmaya çalışılan İzzettin Doğan, istediği desteği bulamayınca adaylıktan çekildi. Doğan dün bu kararını açıkladı, "Önce 25 - 30 milyon dolarlık bütçeye ihtiyacımız vardı. Ama yaptığımız görüşmelerde, bu teminatı sağlayamadık. Belki gönüllerinden geçti, ama bu taahhüttü veremediler. Kendimi kandıramam" dedi. İzzettin Doğan ayrıca, "Sayın Süren saygıdeğer bir insan. Ama her saygıdeğer insan gibi sorumluluklarını bilmesi gerekir" eleştirisinde bulundu. 
     
     SON DAKİKA 
Jardel zararına gitti      Cim - Bom’a Marsilya’dan sadece Perez ve on milyon dolar gelecek 
     GEÇEN sezon Jardel için 28 milyon dolar ödeyen Galatasaray, Brezilyalı oyuncuyu Marsilya’ya satarken büyük zarar etti. Daha önce anlaşma sağlanan Leroy dün pürüz çıkarınca, Fransız kulübünden sadece Perez ile 10 milyon dolar alınacağı belirtildi. Galatasaray, Marsilya’nın ileride Jardel’i satması halinde kendisine verilecek yüzde 30’luk bonservis ücretini bekleyecek. 
     PEREZ ile bir yıllığına kiralık anlaşan Galatasaray ayrıca Marsilya ile Fransa’da özel bir maç oynayacak ve bir milyon doları garanti olmak üzere hasılatın tamamını alacak. Leroy transferinin gerçekleşmemesi nedeniyle yeniden Rumen pazarına yönelen Cim - Bom’da ilk adayların, Munteanu, Stoica ve Niculae olduğu belirlendi. n HALİL ÖZER 
     
Yenilerin gözü bozuk      GALATASARAY’DA önceki gün kontrolden geçen futbolcular sabah antrenmanına çıkarken, ikinci grubu oluşturan diğer oyuncular ise sağlık muayenesine girdiler. Yeni transferlerden Ayhan ve Ümit Karan’a yapılan kontrollerde gözlerinin bozuk olduğu anlaşıldı. Doktorlar uzağı görmekte güçlük çeken iki futbolcuya da günlük hayatta gözlük kullanmaları tavsiyesinde bulundu. 
     
Mondragon’a özel ilgi      SARI - Kırmızılı ekip yeni sezon hazırlıklarına dün yaptığı çalışmalarla devam etti. Lucescu, file bekçisi Mondragon’la yakından ilgilendi. Rumen hoca, kaleci antrenörü Eser Özaltındere ile de bir görüşme yaparak, Kolombiyalı kalecinin eksiklerinin giderilmesi için özel program uygulanmasını istedi. 
     CİM - Bom yeni sezon hazırlıklarını sürdürmek için bugün İsviçre’nin Basel kentinde kampa girecek. Sarı - Kırmızılı ekip, 12 günlük kampta Grasshoppers, Dinamo Zagrep ve Souleure’nin katılacağı mini turnuva ile Auxerre ve BAE milli takımının yer aldığı turnuvada mücadele edecek. 
     
     Neşeli idman 
     Yeni sezon hazırlıklarını sürdüren Cim - Bom’un dünkü idmanı bir hayli neşeli geçti. İdmanın bir bölümünde ragbi oynayan futbolcular bir bölümünde ise birbirlerinin sırtlarına binerek maç yaptılar. 
     
     Baba Fatih 
     İSPANYA’NIN Mallorca takımına transfer olan Fatih Akyel, babalık sevinci yaşıyor. Önceki gün doğum yapan eşi Şirin’in dünyaya getirdiği kızı Tuana ile birlikte dün ilk kez basının önüne çıkan Fatih, hastane çıkışında mutluluk pozu verdi. 
     
     Hakan’a yasak 
     INTER’DE umduğunu bulamayan Hakan Şükür, bir şanssızlık da tatilini geçirdiği Antalya’da yaşadı. Sol kulağına kaçan havuz suyu iltihaba yol açan ve tedavi olan Hakan Şükür’e bir hafta suya girme yasağı konuldu. Ünlü futbolcu, eşi ve kızı yüzerken, kıyıda oturup, izlemekle yetineceğini söyledi. 
     
     Florya yasta 
     SARI - Kırmızılı oyuncular, idari sorumlularından Orhan Buskan’ın ani vefatı nedeniyle şoka girdiler. Önceki gün futbolcularla birlikte sağlık muayenesine giden Buskan, dün gece sabaha karşı geçirdiği kalp krizi sonucu gözlerini yumdu. 
     



 SPOR 























</TEXT>
</DOC>
