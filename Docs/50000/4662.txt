<DOC>
<DOCNO> 4662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/30/son/sonspo05.html </URL>
<DATE> 2001/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını "Emre 5 ay sonra İnterli" 
</HEADLINE>
<TEXT>

     İtalyan spor basınında, özellikle transfer pazarıyla ilgili Türk takımlarını ve futbolcularını ilgilendiren haberler her geçen gün daha artıyor. 
     İtalya'da Fatih Terim ve Hakan Şükür'ün bulunması, Türkiye'de de Nevio Scala'nın olması iki ülke arasındaki futbolcu pazarını da hareketlendirirken, söylentilerin ardı arkası kesilmiyor. 
     Corriere dello Sport gazetesinin ''futbolcu pazarı'' adıyla verdiği transfer haberlerinde ''Galatasaraylı Emre, 5 ay sonra İnterli olacak'' denildi. Galatasaray Kulübü'nün şu anda Emre için ödeyecek parası bulunmadığı iddia edilen haberde, ''Uzun zamandır İnter tarafından takip edilen Emre, Milano kulübüne evet dedi. Daha sonrası Hakan Şükür'de olduğu gibi FİFA'ya kalacak. Tardelli, gelecek sezon Emre'nin dışında Adriano, Ferrante, Di Michele veya Mboma'dan birine de sahip olacak'' görüşüne yer verildi. 




</TEXT>
</DOC>
