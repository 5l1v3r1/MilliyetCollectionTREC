<DOC>
<DOCNO> 21115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/spor/ygok.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Aman hapşırmasınlar 
</HEADLINE>
<TEXT>

     BİLGİN GÖKBERK 

     Önce Panathinaikos maçından iki - üç cümle. Yugoslav Milli Takımı’nın ilk beşinde oynayan ustalar Bodiroga, Rebraca ile ikinci beşte oynayan Efesli Drobnjak ve Scepanovic. Babalar, bebeleri iki okşamış, bir naber koçum çekmiş, maçı da başlamadan bitirmişti. Üstelik her Balkan ülkesinde doğan coachun yerinde olmak istediği Obradovic farkı da işin tuzu biberi olmuştu. Dün hiçbiri yoktu. Oh dedik hep beraber. Ne Bodiroga, Rebraca, ne de kurnaz coach Obradovic. CSKA Moskova’nın oyun kurucusu gibi seyircisi de yoktu. Üstelik tribünde bizi destekleyen, artık birbirinden kız alıp veren aileler gibi olduğumuz ama erkek aldığımız, yani Revivo, İsrailli kankalarımız vardı. Drobnjak ve Scepanovic oynamadıkları cuma için de oynuyorlardı. Bence zaten maç oynanmasa da olurdu. Maccabi ve Panathinaikos finali üçüncülük maçını adeta ana yemeği beklerken gelen meze havasına sokmuştu. Belki bizi ilgilendiren Oktay Mahmudi’nin maçtan sonra söyledikleriydi. Çok iyi olmasa da yaptığımız yeterli müdafaa, yeterli defans ve normal ofans gücümüzle Efes gibi oynayarak yendik. Mahmudi’nin söylediği bu kuru tek cümlede maçın da gerçeği yatıyordu. Onun bir cümlede anlattığı maçtan biz de fazla malzeme çıkaramıyoruz. Ama Paris’ten çıkan iki - üç ders var. Ya Efes’e teşekkür edeceğiz, Final - Four’a gelmek de yeterli, üçüncülük, dördüncülükten iyidir. Aslansınız, kaplansınız diyeceğiz. Ya da artık alın şu kupayı. Tercih bizim. İlkini söylerseniz Efes’i büyütmek isterken küçültürsünüz. Bence ikinciyi söyleyelim. İsteyelim artık şu kupayı onlardan. Çünkü FIBA’nın da belirttiği gibi organizasyonu, inandırıcılığı, sözlerini yerine getirmesi, ödemelerdeki güveniyle her oyuncunun ve her antrenörün tercih edebileceği bir kulüp. Onlara üçüncülük için gereksiz yere teşekkür edeceğimize basketbolu ve hepimizi sırtladıkları için teşekkür etmek lazım. Basketbolun inişe geçtiği bu dönemde Efes Pilsen’den korkumuz hapşırmaları. Aksi halde nezle olacak koca basketbolumuz... 
     



 SPOR 































</TEXT>
</DOC>
