<DOC>
<DOCNO> 7316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/16/siyaset/siy01.html </URL>
<DATE> 2001/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal’a mektupla ültimatom 
</HEADLINE>
<TEXT>

Karayalçın’ın evinde toplanan eski genel başkanlar yeni parti kurma mesajı verdiler 
     HELİN ÖZMEN Ankara 

     CHP’de 30 Eylül Kurultayı’ndan sonra yaşanan gerginlikler eski genel başkanların CHP Genel Başkanı Deniz Baykal’a yazdıkları bir mektupla su yüzüne çıktı. SODEP, SHP ve CHP’nin eski genel başkanları partide yaşanan gelişmeler karşısında duydukları kaygıyı mektupla dile getirdiler. Başkanlar, uyarılarının dikkate alınmaması durumunda yeni bir parti kurma mesajı verdiler. 
     CHP Parti Meclisi üyesi Murat Karayalçın’ın Çankaya’daki evinde bir araya gelen Cezmi Kartay, Hikmet Çetin, Erdal İnönü ve Altan Öymen yaklaşık 6 saat boyunca partinin içinde bulunduğu durumu tartıştı. Toplantıya ara vererek açıklama yapan eski genel başkanlar, "Partiye karşı taşıdığımız sorumluluk anlayışımızın bilinci içinde konuya ilişkin değerlendirmelerimizi Sayın Genel Başkan’a sunmayı kararlaştırdık" dediler. 
     
Tasfiyeler ve yığma üye      Toplantıda da eski genel başkanların, "CHP’deki tasfiyeler ve yığma üye" sorunu üzerinde durdukları öğrenildi. Genel başkanların Baykal’a yazdığı mektupta, CHP tabanında rahatsızlık yaratan 2 bin 500 kişinin görevden alınması ile binlerce kişinin tüzüğün 13. maddesine dayanılarak üye yazılmasının dile getirildği kaydedildi. 
     Mektupta ayrıca, partinin sağa kaydırıldığı iddiaları da gündeme getirildi. Mektup aracılığıyla "gereğinin yerine getirilmesini" isteyen eski genel başkanlar "Bu uyarılarımız dikkate alınmazsa yeni bir oluşum dahi gündeme gelebilir" görüşünü dile getirdiler. Beş eski genel başkanın imzasının taşıyan mektubu CHP Genel Merkezi’ne gelerek Baykal’a ulaştıran, Kartay, "Memnuniyet verici bir görüşmeydi. Karşılıklı neler yapılabilir bunları konuştuk. Benim için yararlı bir görüşme oldu. Düşüncelerimizi ve görüşlerimizi kendisine aktardık. Kendileri de çalışmaları hakkında bilgi verdi" diye konuştu. 
     
CHP yönetimi muhaliflere işlem yapacak ANKARA Milliyet 
     CHP yönetimi, muhaliflere karşı başlattığı katı tutumu sürdürürken, Merkez Yönetim Kurulu, parti üyeliğiyle bağdaşmaz tutum ve davranışlarda bulananlar hakkında gerekli işlemlerin yapılmasının kararlaştırıldığını açıkladı. 
     CHP Genel Sekreteri Önder Sav, dün yaptığı yazılı açıklamada son günlerde yaşanan huzursuzlukların CHP’yi yıpratacağını söyledi. 
     Sav, bazı partililerin İstanbul il örgütü önünde genel merkez aleyhine düzenledikleri gösteriye değinerek, başta İstanbul olmak üzere tüm Türkiye’de parti çıkarına, yasa, tüzük ve yönetmeliklere aykırı tutum, davranış ve gösterileri dikkatle izleyip değerlendirdiğini kaydetti. 
     


 SİYASET 









</TEXT>
</DOC>
