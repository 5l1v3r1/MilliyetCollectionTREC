<DOC>
<DOCNO> 29810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/son/sonspo13.html </URL>
<DATE> 2001/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor Ender'e karşılık Galatasaray'dan Saffet ve Emrah'ı istiyor 
</HEADLINE>
<TEXT>

     Bursaspor, Ender'i transfer etmekte ısrarcı olan Galatasaray'dan bu futbolcuya karşılık Saffet ve Emrah'ı istiyor. 
     Bursaspor Teknik Asbaşkanı Nihat Şengezer, Ender ile ön anlaşma imzalayan Galatasaray'dan Saffet ve Emrah'ı istediklerini, sarı-kırmızılı kulübün ise Saffet, Alper ve kiralık olarak Eyüp'ü teklif ettiğini açıkladı. Başkan Erdoğan Bilenser'in dün Galatasaray yöneticisi Mehmet Cansun ile görüştüğünü kaydeden Şengezer, ''Biz aslında Ender'i bonservis bedeli alarak vermek istiyoruz. Ancak, bunun dışında takasa da açığız. Şayet Galatasaray Saffet ve Emrah'ı verirse, Ender'in bonservisini veririz'' dedi. 
     Nihat Şengezer, Ender için Ankaragücü'nün de devrede olduğu haberini aldıklarını ama henüz kendilerine resmi bir teklif gelmediğini ifade etti. Başkent ekibinin de Ender'i takas yoluyla renklerine katmak istediğini kaydeden Şengezer, ''Ankaragücü'nden Ender'e karşılık Hakan Keleş ve Yılmaz'ı istemeyi düşünüyoruz. Ender'in artık Bursaspor'da kalması çok zor. Gerek Bursaspor, gerekse futbolcunun menfaatleri doğrultusunda haraket etmeye çalışıyoruz'' diye konuştu. 







</TEXT>
</DOC>
