<DOC>
<DOCNO> 1352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/09/yazar/talu.html </URL>
<DATE> 2001/01/09/ </DATE>
<TIME>  </TIME>
<AUTHOR> Umur TALU  </AUTHOR>
<HEADLINE>
Büyük hesaplaşma 
</HEADLINE>
<TEXT>

     MİT'in eski önemli isimlerinden Mehmet Eymür geçen hafta "Askerlerin Başbakan'ın sağlığından endişe duyduğu ve Özel Kuvvetler Komutanlığı'nın buna ilişkin hazırlık yaptığı" iddiasında bulunmuştu. 
     Başbakan Ecevit'in buna cevabı, "Ciddiye alınacak şeyler değil" oldu. 
     Oysa dün Başbakan, bir başka vesileyle birdenbire ve sesi titreyecek ölçüde "ciddiye aldı". 
     
     . . . 
     
     Dünkü Hürriyet'in manşetinde isimsiz "bir komutan"ın ağzından, son büyük yolsuzluk operasyonu "Beyaz Enerji"nin tamamen askerlerin inisiyatifinde olduğu söyleniyordu ve "Bundan sonra pisliğe bulaşan kim varsa üstüne gitmekte kararlıyız" sözleri yer alıyordu. 
     Kimileri "ihbarın gelişi ve bölge" gibi gerekçelerle izah etse de, operasyon kağıt üstünde İçişleri'ne bağlı jandarma eliyle yürütülüyordu. 
     İş Mesut Yılmaz'ın çok yakınlarına dayanmıştı, onun en yakını isimlerden Cumhur Ersümer'in Enerji Bakanlığı, en üst düzey bürokratların gözaltına alınmasıyla hallaç pamuğu gibi olmuştu. 
     Ortada, "elektrik ve doğalgaz kesintilerinin dahi bu çete tarafından kasten yapıldığı" iddiaları vardı. 
     Nükleer santraldan elektrik dağıtım ihalelerine, Yılmaz'ın pek önem verdiği "Mavi Akım"a kadar çok hassas işlerin merkezi olan bakanlık kuşatılmıştı. 
     Üstelik o "komutan"ın iddiasına göre "tamamen askerlerin kontrolünde" 
     Hele, Silahlı Kuvvetler bünyesinde, "ekonomiyi ve para hareketlerini izlemek" üzere "EMİM" adında bir birimle ilgili iddialar da düşünüldüğünde. Tabii Ecevit onu da ciddiye almamıştı 
     
     . . . 
     
     Ve iddiaları ciddiye almamayı seven Başbakan dün müthiş ciddiye aldı. 
     "Bu konunun üzerine yürüyeceğiz" dedi. Genelkurmay Başkanı'nı aradığını açıkladı. 
     Sesi titriyordu. 
     "Demokratik hukuk devletine gölge"den bahsetti. 
     Hatta, "Neden jandarma yürütüyor " sorusuna, "Zihnimde soru işaretleri var" cevabını verdi. 
     Sadece o kadar değil. 
     Mesut Yılmaz da hemen sahneye çıktı. 
     En önemli sorunun "siyasetin yıpratılması olduğunu" söyledi. 
     "Güç temerküzü uğruna birtakım çevrelerin oynadıkları oyun"dan bahsetti. 
     "Zayıflatılmış siyasi yapı" derken muhalefeti de işin içine kattı, hatta Fazilet içindeki "Yenilikçiler"i de suçladı. 
     
     . . . 
     
     Bu son suçlamayı, küçümseme şeklinde bir önceki gün Ecevit'in de yaptığını... 
     Fazilet merkezinin "Yenilikçiler"i "28 Şubat ile işbirliği" yapmakla suçladıklarını da hatırlayalım. 
     Anayasa Mahkemesi'nde Fazilet'in kapatılma davasında karar yaklaşırken, hükümet ve Meclis kapatmayı zorlaştırmak için çabalıyor. 
     Ve bu sırada, "en zayıf halkalar"dan birinden kuşatılıyor. 
     Yılmaz'a kadar uzanabilecek ve hükümeti rehin alabilecek bir "yolsuzluk zinciri". 
     
     . . . 
     
     Dün Ecevit de, Yılmaz da "demokrasi ve siyaset"e sarılıverdiler. 
     Haklılar 
     O zaman iki işi aynı anda yapmak durumundalar. 
     Birincisi, "kime uzanırsa uzansın" bu yolsuzluk zincirinin üstüne gitmek... 
     İkincisi de, o "komutan" kimse ve nasıl bir yapılanmadan cesaret ve cüret alıyorsa, "kime uzanırsa uzansın" üstüne gitmek. 
     Demokrasi, hukuk ve siyasetin itibarı için. 
     Haydi Bülent Bey 
     Madem ciddiye aldınız... 
     Demek ki durum, sizin bile ciddiye alacağınız kadar ciddi 
     
     . . . 
     
     Aktörlerin muhtemel ve mümkün kıvırtmalarına rağmen, "büyük hesaplaşma" taksit taksit alevleniyor. 
     
     





'Türlü kuşkular' 


Ermeni politikası 


Beyaz alerji 


Beyaz Enerji... 


Ecevit’i kollayın 


Askerle sivil, huzurla istikrar... 


3.Milenyumda rejim 


Öğretmen olmak istiyorlar dı 


Kapanan TV'lere AİHM yolu 


YÖK kilitlendi 


Asker - sivil ve FP'de olanlar 


Görüşmekten ne çıkar 


Hukuk mücadelesine devam... 


Jandarma krizi 


Büyük hesaplaşma 


19 Ocak'ta 5 veda 


Bir defa ile bitmiyor 


Çalışır "gibi" yapıp üretmiyoruz 


</TEXT>
</DOC>
