<DOC>
<DOCNO> 43188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/son/sondun06.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush yeterli istihbaratı almadan Bin Ladin'i vurmayacak 
</HEADLINE>
<TEXT>

     ABD'nin, ''Asil Kartal Operasyonu'' adı verilen terörizmle savaşını, 10 yıllık bir mücadele olarak gördüğü ve bütün dünyadaki terörist ağı tamamen farklı bir askeri ve diplomatik stratejiyle yıkmayı planladığı belirtiliyor. 
     İngiltere'de yayımlanan The Times Gazetesi, yeni askeri ve diplomatik stratejiler içeren 10 yıllık terörizmle savaş planının ABD ve İngiltere tarafından yürütüleceğini, iki ülkenin Afganistan'a yoğun akın şeklinde ''kısa süreli'' bir operasyon fikrini safdışı ettiklerini yazdı. 
     Gazetenin haberinde, Amerikalı ve İngiliz yetkililerin, bir askeri operasyonun, siyasi, ekonomik ve diplomatik eylemi de içeren bir terörle mücadele kampanyası çerçevesinde planlanması düşüncesi üzerinde çalıştıkları belirtildi. 
     Washington'daki kaynaklar da, ABD'de 11 Eylül'de düzenlenen terörist saldırılardan sonra, Basra Körfezi'nde Amerikan askeri gücünün artırılması kararına karşın, bu saldırıların bir numaralı şüphelisi olarak görülen Suudi terörist Usame bin Ladin'in bulunduğu Afganistan'a, topyekun bir saldırı düzenlenmesinin beklenmemesi gerektiğini ifade ediyorlar. 
     Terörizme karşı yürütülmesi planlanan kampanyanın, ne bin Ladin'in bulunduğu Afganistan'a topyekun bir saldırı, ne de sadece bin Ladin'i adalet önüne çıkarmaya yönelik sınırlı çerçevede olmadığı görüşü dile getiriliyor. ABD Başkanı George W. Bush başta olmak üzere pek çok Amerikalı yetkili, Amerikan halkına sabır tavsiye ederken, terörizmle mücadelenin ''uzun soluklu'' olacağı mesajını vurguluyorlar. 
     Savunma çevreleri, tankların ve birliklerin tek sıra dizildiği eski savaş taktiklerinin artık ''eski doktrinler'' haline geldiğini belirterek, günümüzde asgari silahla donatılan küçük bir grubun, ABD gibi süper bir güce dahi meydan okuyabildiğine dikkat çekiyorlar. 11 Eylül'deki korkunç terörist saldırılarla sarsılan ABD'nin de, ''düşmanı kendi oyunuyla yenmeyi'' ve zayıf noktalara saldırmayı planladığı belirtiliyor. 
     Bu çerçevede, askeri operasyonun, uluslararası terörizmle mücadelenin sadece bir bölümü olması ve diplomatik, ekonomik, siyasi her türlü uluslararası yöntemin kullanılması gündemde bulunuyor. ABD'nin 10 yıllık terörizmle mücadele planı çerçevesinde, askeri operasyonun sadece kısa bir bölüm olarak kalması öngörülüyor. Amerikan halkının ''intikam'' talebinin farkında olan Bush yönetiminin, özel kuvvetlerle kısa dönem bir askeri operasyon veya hava harekatı düzenleyebileceğini, ancak Bush'un, sonucun başarılı olacağı garantisi verecek güvenilir istihbarat almadan harekete geçmek istemediği belirtiliyor. Hedefi ıskaladığı takdirde bin Ladin'e Tomahawk füzesi göndermenin anlamsızlığına işaret ediliyor. 
     ABD Savunma Bakanı Donald Rumsfeld de, CNN televizyonunda katıldığı bir programda, bu planın ipuçlarını verdi. Rumsfeld, ''gelecek 6, 8, 10, 12 ayı, hatta yılı geçen bir dönemde, terörizmle mücadeleye karşı ortaya çıkacak koalisyonun çabalarını göreceksiniz'' dedi. Rumsfeld, ''Bu, Amerika için çok yeni tür bir çatışma, kampanya, savaş veya çaba. Çok tedbirli hareket ediyoruz. İstihbarat topladıkça, uygun eylemlere hazırlanıyoruz ve siyasi, ekonomik, finansal, askeri, istihbari, her alanı kullanıyoruz'' diye konuştu. On yıllık mücadele yaklaşımının, ABD Başkan Yardımcısı Dick Cheney ve Dışişleri Bakanı Colin Powell tarafından ortaya atıldığı belirtiliyor. 







</TEXT>
</DOC>
