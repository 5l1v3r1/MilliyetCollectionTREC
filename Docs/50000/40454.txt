<DOC>
<DOCNO> 40454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/son/soneko25.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Merkez Bankası'nda 6 sıfır atma hazırlığı var" 
</HEADLINE>
<TEXT>

     Devlet Bakanı Kemal Derviş, paranın, ekonominin bir bakıma aynası olduğunu vurgularken, ''ekonomi güçlü olursa para da güçlü oluyor'' dedi. 
     30 yıllık bir enflasyon sonuda Türk lirasının bu hale geldiğini anlatan Derviş, Merkez Bankası'nın paradan 6 sıfırı atma operasyonu hazırlığı içinde olduğunu, ancak bunun enflason gerçekten yenildiği anda olması gerektiğini bildirdi. 
     Bakan Derviş, Ankara Ticaret Odası Başkanı Sinan Aygün'ü makamında ziyaret ederek bir süre görüştü. 
     Derviş, burada yaptığı konuşmada, Türkiye'nin sorunlarının herhangi bir kişi veya kişilerin ya da bir partinin sorunu olmadığına dikkat çekerken, bu sorunların bütün ülkenin sorunu olduğunu söyledi. 
     Öncelikle 6 aydır uygulanan ekonomik programı gözden geçirmek ve önümüzdeki 6 ayı hesaplamak, görmek gerektiğini anlatan Derviş, sivil toplum hareketleri ve özel sektör öncülerinin ekonomiyle çok yakından ilgilenmesi ve bunları kendi aralarında ve hükümetle tartışmasının son derece yararlı olduğuna işaret etti. Derviş, şöyle devam etti 
     ''Sağlıklı bir demokrasinin de temeli. Demokrasi sadece 4 yılda bir 5 yılda bir oy verip parlamentoya vekil göndermek değil, gerçekten tüm vatandaşların kendi ülkenin sorunlarıyla kendilerini ilgilendiren sorunları ile uğraşmaları, tartışmaları demokratik bilinci ilgisi bence çok yararlı ve yapıcı bir yaklaşım. Sizin bu konudaki çalımalarınızı sanıyorum çok takdir topluyor.'' 
     
     Sorunlar, ülkenin sorunu 
     Sorunlara çözüm bulmanın, herhangi tek bir kişiyi veya ufak bir grubu çok aştığını kaydeden Derviş, ''Toplum sorunlarına kendisi çare bulacak, kendisi ileriye doğru yürüyecek. Bunu tek kişiden veya birkaç kişiden beklemek gerçekçi değil, demokratik de değil. Demokratik bir yaklaşım da değil. Bu sorunlara güçlü bir şekilde sivil toplum örgütü olark eğilmeniz bence çok doğru'' dedi. 
     Paranın, bir bakıma ekonominin aynası olduğunu, ekonomi güçlü olursa paranın güçlü olduğunu vurgulayan Derviş, ''ekonomi güçlü olursa para da güçlü oluyor, güçlü olmayınca tabi parada güçsüz oluyor. Tersi de doğru'' dedi. 
     
     Afganistan örneği 
     Güçlü, güven veren bir para ile birlikte ekonominin de güçlenebileceğini belirten Derviş, şöyle devam etti 
     ''Tabii hesap birimini çok da ciddiye almamak gerekiyor. Mesela İtalyan lireti. 1 Alman markı söz gelişi 200 İtalyan Lireti ise italyan lireti 500 alman markı ise o illa da Almanya'nın İtalya'ya göre 500 kere daha fakir olduğu veya İtalya'nın 500 kere daha iyi olduğu anlamına gelmez. 
     Biz Allaha şükür herşeye rağmen Türkiye olarak, Afganistan'dan, Brundi'den falan çok daha iyi durumdayız. Fakat paranın bu kadar hesapbirimi olarak 30 yıllık enflasyonun suçu var. 30 yıllık bir enflasyon sonunda paramız bu hale gelmiştir.'' 
     
     'Enflasyonla yaşamaya devam edemeyiz' 
     Bakan Derviş, programın her aşamasında ve her fırsatta, Türkiye'nin artık geçmişteki enflasyon oranları ile yaşamaya devam edemeyeceğini ve etmemesi gerektiğini söylediğini hatırlatırken, şöyle konuştu 
     ''Bunun zararları büyüktür, çeşitli zararları vardır, sosyal adalet açısından çok önemli zararları vardır. Çünkü enflasyona karşı herzaman zengin daha iyi korunur, yoksul kesim daha az korunur. Onun için enflasyonu mutlaka yenmemiz gerekiyor ve enflasyonu yenmemizle birlikte, bu para işini de halletmemiz lazım. Hatta hepimiz sanıyorum bu 6 sıfırı atma gününü özlüyoruz.'' 
     Merkez Bankası'nda bunun hazırlığının yapıldığını anlatan Derviş, ''Ancak bu 6 sıfırı atma operasyonu, enflasyonun gerçekten yenildiği anda olması gerekir ki, ondan sonra bu süreci artık yendik bir daha bu hale düşmeyeceğiz güveni gelsin insanlara. 
     Yani çok fazla erken yapılırsa, o zaman bir yerde bunun faydası azalmış olur. Ama bence gerçekten çok da uzak olmayan bir gelecekte bu sıfırı atmamız lazım.'' 
     Derviş, ekonomik kriz konusuna değinirken ''bence kriz atlatıldı. Birçok bakımdan atlattık gibi. Mart-Nisan ayındaki kaygılar yok. Hazine borcu döndürebilir mi endişesi vardı. Bal gibi atlattık'' dedi. 
     Derviş, Ankara Ticaret Odası ATO Başkanı Sinan Aygün'ü makamında ziyaret ederek, sorunlar hakkında Aygün'ün görüşlerini dinledi. 
     Kemal Derviş, burada yaptığı konuşmada, dalgalı kurda inişler çıkışlar olduğunu anlattı, ''çok rahat değiliz ama kriz durumunda da değiliz'' diye konuştu. 
     
     'Krizi atlattık gibi...' 
     Ekonomik kriz konusunda ''birçok bakımdan atlattık gibi'' diyen Derviş, şöyle konuştu 
     ''Mart-Nisan ayındaki kaygılar yok. Hazine borcu döndürebilir mi endişesi vardı. Bal gibi atlattık. Mecbur kaldığı kadar borçlanabildi. Önümüzü görüyoruz, panik durumunda değiliz. Borç dönecek, burada bir sorun yok. Finans krizini atlattık diyebiliriz. Türkiye uzun dönemde hızlı ve sağlıklı büyüme sürecine girebildi mi Hayır. Onun için daha çok çalışmamız gerekecek. Yapısal sorunlarda tarım ve enerjide ciddi sorunlar var. Sanayide dönüşüm yapmamız gerek. Sanayide merdivenleri yukarıya doğru yürümemiz lazım. Hem politik hem de ekonomik istikrar için de, kendine güvenen bir yapıya gidilmeli. Bunun için, toplumun çok büyük çabaları gerekiyor. Yapısal sorunları halletmemiz gerekir.'' 
     
     Ek vergi 
     ATO Başkanı Sinan Aygün'ün, ''2002 yılında ek vergi var mı'' sorusuna karşılık Derviş, ''2002 yılında vergide oran olarak bazı zorluklar yaşanabilir. Gerçekten verginin yüksek olduğu alanlar var. Ve dar bir kesimden alınıyor. Bunun tabana yayılması lazım'' yanıtını verdi. 
     
     Mecburen dalgalı kur 
     Derviş, şu anda mecburen dalgalı kur uygulandığını bildirdi. 
     Derviş, ''serbest kur dışında, belli bir kuru şu anda fiks 1 milyon 300 bin lira olsun dersek, bir sene böyle devam edecek dersek, büyük tehlikeye gireriz. Çünkü bir yerde bu paraya karşı hücüm olur. Merkez Bankası ve bugünkü ekonomik durumla bunu savunma durumunda değiliz'' dedi. 
     Derviş, ATO Başkanı Sinan Aygün'ü ziyareti sırasında, dalgalı kur konusuna değindi. 
     Dalgalı ifadesinden hoşlanmadığını belirten Derviş, serbest kur politikasının, şu an için bir emniyet sübabı olduğunu, istikrarın gelmesiyle dalgalanmaların azalacağını, enflasyonun da ortadan kalkmasıyla güçlü bir kur ve hakikaten dalgalanmayan bir kur olacağını anlattı. 
     ''Ama şu an bunu yapamayız. Mümkün değil, istesek de yapamayız'' diyen Derviş, şöyle devam etti 
     ''Merkez Bankası kur bir milyon 250 bin lira der, ondan sonraki aylarda ne olacak tam belli değil. Bir takım zor durumlar olabilir, birden bir spekülasyon olabilir. Birşey olabilir. O anda 7 milyar dolar daha veremeyiz. O Şubatı bir daha yaşayamayız. O yüzden serbest kurda devam etmemiz lazım. Ama bu serbest kurun da fazla dalgalanmamasını sağlamamız lazım. Yapay tedbirlerle değil, hakiki tedbirlerle.'' 
     Herkesi rahatsız edenin dalgalanma olduğunu, kur olmadığını belirten Derviş, dövizin pahalı olmasının reel sektöre yardımcı olduğunu da söyledi. 
     Döviz piyasası çok sığ dendiğini, bunun doğru olduğunu belirten Derviş, ''Ama dışarıda da işlem var. Dolayısıyla o kadar da sığ değil. Biliyorsunuz Şubat'ta yaşanan olayı. Bir günde 7 milyar dolar gitti kuru tutalım diye. Bu lüksümüz yok şu anda. Merkez Bankası ya yine sözünden dönecek veya 10 milyar doları verecek'' şeklinde konuştu. 
     
     Faizler nasıl düşecek 
     Derviş, faizlerin zorlamayla değil, mutlaka makro ekonomik istikrarla birlikte düşmesi gerektiğini de vurguladı. 
     Bugün ithalatın çok pahalı olduğuna işaret eden Derviş, şunları kaydetti 
     ''Dolayısıyla kurun belli bir düzeyde olması, dövizin ucuz olmaması. Geçen sene çok ucuzdu ithalat patlamasına yolaçtı. Mesela bir milyon 300 bin-bir milyon 400 bin lira arasında tutabilsek kuru, fazla bir dalgalanma olmasa, Türkiye müthiş üretim yapabilir. Dolayısıyla bu kur üretime ihracata yardım eden bir kur. İhracat konusunda, Asya krizinden sonra Asya'daki bize rakip olan ülkeler rekabet gücünü çok artırdı. Tayland, Kore, Rusya parasıyla karşılaştırdığınızda, 1998 yılından buyana mallarını çok daha rekabet edebilir hale getirdiler. Onları da dikkate almamız lazım.'' 
     Derviş, sonuçta aşırı dalgalanmanın zararlı olduğunu, kimsenin önünü görmediğini anlatırken, ''rekabeti sağlayan, dövizi fazla ucuz kılmayan bir kur, aslında reel sektör için çok daha yararlı bir kur. Kurda belli bir istikrar, rekabet gücü, üretime ihracata turizme dayalı bir büyümenin başlaması için bir ön koşuldu. Ve sanıyorum bu noktayı da yakalamak üzereyiz'' şeklinde konuştu. 
     Bu tür ağır bunalımlardan kısa süre içinde çıkmanın zor olduğunu ifade eden Derviş, nisan ve mart aylarının verimli geçtiğini ancak daha sonra çeşitli nedenlerle iki-üç ay kaybedildiğini belirtti. 
     Derviş, dünya ekonomisinin duraklama sürecinde olduğunu hatırlatarak, ABD'nin son 10 yıldaki en yavaş büyümeyi yaşadığını, Japonya'nın eksi büyümede olduğunu söyledi. 
     Krizden çıkmak için en önemli şeyin ihracat olduğunu belirten Derviş, bunu başarmanın da kolay olmadığını ifade etti. 
     Halk Bankası'na erken ifta ile bir miktar para aktardıklarını ve buna devam edeceklerini anlatan Derviş, enflasyonun temel nedeninin olmayan kaynağı dağıtmak olduğunu, geçmişte Halk Bankası, Ziraat Bankası ve Emlak Bankası'nın büyük borçlar altına girdiklerini ve bu borcun çığ gibi büyüdüğünü hatırlattı. 
     Zararın krizin temel nedenlerinden biri olduğunu vurgulayan Derviş, Halk Bankası'nın borçlarını tasfiye ettikçe yeniden kredi vermeye, küçük ve orta boy işletmelere KOBİ destek vermeye devam edeceğini bildirdi. 
     
     Bankacı ayrımı 
     Türkiye'de aşırı yasal sorunlar bulunduğunu belirten Derviş, şunları kaydetti 
     ''Türkiye'de doğru karar veren ile hırsız olan bankacıyı ayırmaktagüçlük çekiyoruz. Yüz karardan beşinde yanlış yapan ile bankayı kendi çıkarları için kullananı ayırmak gerekiyor. Kamu bankaları da aşırı hata yapmaktan korkuyor. Buna aşırı korku diyebiliriz. Bir şirketin işini değil de, genel olarak yaklaşımını ortaya koymak lazım. Bankacılık Denetleme ve Düzenleme Kurulu'nun bunu hemen yapması kolay değil.'' 
     Derviş paradan sıfır atılmasına ilişkin olarak da ''çok uzak olmayan bir gelecekte bu sıfırların atılması lazım'' dedi. 
     
     'Yabancı para yasaklanmamalı' 
     Yalnızca paranın itibarının değil, işlevinin de yenilenmesi gerektiğini belirten Derviş, ''Türk Lirası'nın İtibarını Koruma Kampanyası''na destek verdiğini, ancak uluslararası ekonomide dövizin de işlevinin bulunduğunu hatırlattı. 
     Derviş, Türkiye içinde olan Türk vatandaşlarının Türk Lirası kullanmasında yarar bulunduğunu ifade ederek, ''yabancı para yasaklanmamalı'' dedi. 
     Bakan Derviş, Hazine'nin dövize endeksli borçlanırken Türk Lirası'na güvendiğini de ifade etti. 
     Kurun olması gerektiğinden daha yüksek seviyede bulunduğunu hatırlatan Derviş, belirli bir düzeyde olmasının ülkenin rekabeti açısından önemli olduğunu söyledi. 
     Derviş, Türk Lirası cinsinden mevduatın, döviz cinsinden mevduattan daha yüksek olmasının daha iyi olacağını belirterek, ekonominin daha güçlü hale gelmesiyle, Türk Lirası'nın değerinin daha iyi korunacağını da kaydetti. 
     







</TEXT>
</DOC>
