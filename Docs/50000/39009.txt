<DOC>
<DOCNO> 39009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/26/ekonomi/eko08.html </URL>
<DATE> 2001/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer, Ay - Cell'ini geri çevirdi 
</HEADLINE>
<TEXT>

     Ankara Kulisi ZÜLFİKAR DOĞAN 

     Türk Telekom'un GSM şebekesi 0505 Ay - Cell teknik olarak hizmete girdi. Açılış seremonisinde, Başbakan Bülent Ecevit zor da olsa Ay - Cell hattı ile konuşmayı başarabildi. 
     Altyapı işlerinde bazı teknik noksanlıklar mevzubahis. Lisans bedeli ödemesinden, altyapı ihalelerinin tümünü gerçekleştiren Ericsson'un iş takvimine varana kadar, bir sürü dedikodu söylenip duruyor. Her şey zamanla vuzuha kavuşur. Ama Ay - Cell'ciler "teknik" olarak devreye girmeden önce, elemanlarını devlet üst kademelerine gönderdiler. Ellerinde bir liste, birer SIM kart ve birer adet de reklam olmasın diye markasını yazmadığımız cep telefonu makinesi Ay - Cell'in hediyesi imiş. İmza mukabili listedekilere elden teslim edildi. Listedeki isimlerin karşısında ağırlıkla "teslim alındı" imzası vardı. Ay - Cell'in devlet kesesinden bedava telefon ve SIM kart hediyesine "ret" diyerek geri çeviren en üst düzey devlet görevlisi Cumhurbaşkanı Ahmet Necdet Sezer idi. 
     
     Komşu, hısım ticareti tuttu’ 
     Dış Ticaret Müsteşarı Kürşat Tüzmen, adeta 'komşularla' ticarete baş koydu. Bağdat - Basra, ya da Şam, Tahran yollarında. Tabii Atina ve Moskova'yı ihmal ettiği söylenemez. 
     Ama 1990'lı yılların öncesinde, her birisiyle 4 - 5 milyar dolarlık ticaret hacmimiz olan bu ülkelerle son 10 yıldır, terör, ambargo, BM kararları gibi nedenlerle neredeyse "tık yok" noktasına gelen ticareti yeniden canlandırmaya çalışıyor. Nitekim, bugün yine Devlet Bakanı Tunca Toskay'ın da Şam ayağına katılacağı bir Ortadoğu seferi daha başlıyor. Yüzlerce işadamı Şam Fuarı'nda Türkiye'yi temsil edecek. Geçen yıl bizim de katıldığımız Şam ziyaretinde oldukça sıcak ilişkiler başlamıştı. Nitekim, şimdi bunun verilere yansıdığı görülüyor. İhracatçı birliklerinin ocak - haziran bilgilerine göre, Suriye'ye yapılan ihracat, geçen yılın aynı devresine göre yüzde 46 artmış. Üç hafta önce Suriye Ekonomi Bakanı Ankara'da idi. Geçen hafta, Suriye Sulama bakanı başkente geldi. 
     Tüzmen, 29 Ağustos'ta Şam'dan, Bağdat'a geçecek. Bu ziyarette maksat ise EMO'nun, BM'nin petrol karşılığı gıda ve ilaç alımı programı kapsamında Irak'a izin verdiği ihalelerin "onuncu fazının" yapılacak olması ve Türk firmalarına daha çok pay ayrılması. Geçen yıl ve bu yıl yapılan Bağdat ziyaretlerinin "semeresi" görüldü. Bağdat yönetiminin bu kapsamda açtığı ihalelerde geçen yılın tamamında 380 milyon dolarlık pay alan Türk firmaları, bu yılın altı ayının sonunda, geçen yılın tümündeki tutara yaklaştılar. Dolayısıyla "ikiye katlama" mevzusu gündemde. 
     



 EKONOMİ 













</TEXT>
</DOC>
