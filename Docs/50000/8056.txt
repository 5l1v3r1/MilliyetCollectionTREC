<DOC>
<DOCNO> 8056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/20/son/sontur12.html </URL>
<DATE> 2001/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
FP, CHP ve DYP'den Cumhurbaşkanına destek 
</HEADLINE>
<TEXT>

     FP Grup Başkanvekili Bülent Arınç, MGK toplantısında yaşanan olaylardan dolayı halkın yüzde 90'ının Cumhurbaşkanı Ahmet Necdet Sezer'i haklı gördüğünü söyledi. 
     Arınç, gazetecilerin, Sezer'in görev süresinin kısaltılmasına ilişkin bir anayasa teklifi gelmesi halinde destek verip vermeyeceklerine ilişkin sorusuna şu yanıtı verdi 
     ''Bu konuya en iyi cevabı halkımız vermektedir. Gazetelerde yer alan anketlere göre halkın yüzde 90'ı Cumhurbaşkanı'nı, yüzde 7'si ise Ecevit'i haklı görmektedir. Bundan daha iyi bir cevap olabilir mi '' 
     CHP Genel Başkanı Deniz Baykal da hükümetin özüd dilemesi gerektiğini öne sürerek şöyle konuştu 
     "Özür dilemesi gereken biri varsa, bu bizzat hükümettir ve halktan özür dilemelidir. Deniz Baykal, CHP Parti Meclisi'nin açılışında yaptığı konuşmada, dün MGK'da Başbakan Ecevit ve Cumhurbaşkanı Sezer arasında yaşanan krize değindi. 
     Dün yaşanan olayın Cumhuriyet tarihinde eşi benzeri görülmemiş bir olay olarak nitelendiren Baykal, MGK gibi bir kurumun ilk kez çalışamaz bir hale geldiğinin ciddi bir krizin göstergesi olduğunu vurguladı. Konunun yansıtılması ne olursa olsun dün yaşananın bir nezaket, bir protokol krizi olmadığını, bunun çok açık bir şekilde politika krizi olduğunu kaydeden Baykal, "Dün devletin zirvesinde bir politika krizi yaşanmıştır. Bu kirizin MGK'yi engelleyici bir duruma gelmesi çok üzücüdür ve bu krizin Türkiye için çok ağır bir faturası ortaya çıkmıştır" dedi. 
     DYP Grup Başkanvekili Ali Rıza Gönül de, MGK toplantısındaki tartışmanın ardından gün boyunca açıklama yapan Başbakan Bülent Ecevit'in, çıkan krizden Sezer'in sorumlu olduğu izlenimi yaratmak istediğini ve ekonomik krizi alevlendirdiğini belirtti. Gönül, "bu krizin alevlenmesine kim sebep olmuşsa, fakirin fukarının sırtına yeni yükler yüklemişse halktan özür dilemelidir" dedi. 
     Gönül, dün parlamentoda düzenlediği basın toplantısında devletin tepesindeki krizin ağır faturasını milletin ödediğini belirterek, "Sayın Başbakan dünkü krizin sorumlusu olarak ısrarla Sayın Cumhurbaşkanının olduğunu ifade etse de, ilerleyen saatlerde bazı gerçeklerin ortaya çıkmasıyla sorumluluğun tümüyle Sayın Cumhurbaşkanına ait olmadığı görülmektedir. Toplumun rüşvet, yolsuzluk, hırsızlık konularındaki duyarlılığının ifadesi olaak nitelenebilecek sözlerine karşı verilen cevapların da çok ağır bir üslupla ifade edildiği gözden kaçmamaktadır" diye konuştu. 
     




</TEXT>
</DOC>
