<DOC>
<DOCNO> 33209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/21/son/sondun04.html </URL>
<DATE> 2001/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA "İsrail, Filistin'e saldırmaya hazırlanıyor" 
</HEADLINE>
<TEXT>

     Amerikan Merkezi Haberalma Teşkilatı CIA , İsrail'in, Filistin kontrolündeki bölgeye girmeye hazırlandığını bildirdi. 
     Amerikan basınına isim vermeden konuşan CIA kaynakları, İsrail Başbakanı Ariel Şaron'un bu konuda kararlı olduğunu, ancak hareketin ne zaman olacağının bilinmediğini belirtti. 
     İstihbarat kaynakları, İsrail'in, Cenova'daki G-8 zirvesinin Pazar günü bitmesine kadar bekleyeceği öngörüsünde bulundu. Bu kaynaklara göre, hazırlığın farkında olan Filistin lideri Yaser Arafat, Filistinli liderleri Suriye'ye yerleştirmek üzere, bu ülkeyle görüşmelere başladı. 
     Halen bölgede aktif olarak çalışan eski bir CIA yetkilisi, İsrail'in, bir sonraki bombalı intihar saldırısı dalgasıyla birlikte, Filistin'e girerek bu bölgeyi yok edeceği, Arafat'ı ise sürgün durumuna düşüreceğini savundu. 
     İsrail ise bu hafta içindeki askeri birlik hareketliliğinin, savunma pozisyonunu güçlendirmeyi amaçladığını kaydetti. 
     ABD Dışişleri Bakanlığı yetkilileri ise hassas istihbarat konularını içeren operasyonlarla ilgili yorum yapmadılar. Ancak bir yetkili, Şaron'un Filistin'e saldıracak kadar ileri gitmeyeceği yorumunda bulundu. 
     Washington'daki gözlemciler, Amerikan yönetimi yetkililerinin hemen her gün Şaron ile konuşarak, sabır telkininde bulunduğunu da belirtiyorlar. 
     Washington Institute adlı düşünce kuruluşunun Ortadoğu uzmanlarından David Schenker de yaptığı değerlendirmede, ''eğer Arafatile ateşkes işlemiyorsa, o zaman bir misilleme olabilir'' dedi. 
     Amerikan yönetimi, İsrail'in Filistin'e saldırması halinde, Irak ve Suriye'yi de içine alacak şekilde bir Ortadoğu savaşının patlak vermesinden endişe ediyor. 






</TEXT>
</DOC>
