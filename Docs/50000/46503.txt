<DOC>
<DOCNO> 46503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/son/sondun19.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da yakalanan üç Tunuslu gaz saldırısına mı hazırlanıyordu 
</HEADLINE>
<TEXT>

     İtalyan gizli servisleri, ülkedeki camilerde ve İslami kuruluşlarda aramalar yapmaya başladı. 
     Milano kentinde önceki gün 3 Tunuslu teröristin yakalanmasından sonra terör gruplarıyla ilgili araştırmalar da genişletildi. 
     Milano'daki camiyi ziyaret edenlerin İtalyan gizli servisleri Digos 
     tarafından izlendiği ve üstlerinin arandığı belirtiliyor. 
     Kentteki bir İslam kuruluşunun yetkililerinden Abdülhamid Şaari, La Repubblica gazetesinde yayımlanan demecinde, ''Buradan çıkan birkaç kişiyi yakaladıklarını biliyorum. Ancak bu insanların bizimle ilgisi yok. Milano'daki Duomo katedraline birçok kez giren mafya üyelerinin Başpiskopos Martini ile ilgisinin olmadığı gibi. Terörizmi ve saldırıları kınadık. Kardeşlerimiz eğer bir şeyler biliyorlarsa, anlatmalarını her seferinde söylüyoruz. Daha fazla ne yapabiliriz'' dedi. 
     Öte yandan savcılık, yakalanan 3 Tunuslunun bir terör saldırısı hazırlığında olduklarını açıkladı. 
     İngiltere'nin başkenti Londra'daki bir terör grubuyla bağlantıları olduğu belirtilen Tunusluların, zehirli gazlarla saldırı planladıkları bildirildi. 
     Basın, yakalanan teröristlerden birinin, Londra'da bir kişiyle yaptığı telefon konuşmasının ayrıntılarına yer verdi ve konuşmanın şu bölümünü yayınladı ''Bana 2 kişi gerekiyor. 1 Libyalı, 1 Kürt. 
     Onlarla konuşun ve anlaşın, daha sonrasını ben düşünürüm. Ordu istemiyorum, sadece 2 kişi yeter. Kaybedecek, kazanacak hiçbir şeylerinın olmaması gerekiyor.'' 
     






</TEXT>
</DOC>
