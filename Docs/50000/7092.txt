<DOC>
<DOCNO> 7092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/dunya/dun02.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın lider çete’den tutuklandı 
</HEADLINE>
<TEXT>

     CENK BAŞLAMIŞ Moskova 

     Ukrayna eski Başbakan Yardımcısı ve Batı yanlısı muhalefet lideri Yulya Timaşenko’nun çete kurma suçlamasıyla tutuklanması ülkede aylardır süren gerginliği daha da tırmandırdı. 
     Timaşenko, kaçakçılık, sahtekarlık, vergi kaçakçılığı yapmak ve rüşvet vermekle suçlanıyor. Timaşenko, Ukrayna üzerinden taşınan Rus doğal gazını çalmakla da suçlanıyor. Ukrayna Devlet Başkanı Leonid Kuçma ayrıca, Rus ordusunda yaşanan 300 milyon dolarlık yolsuzluk olayına karıştığı öne sürülen bayan politikacıyı geçen ay görevden almıştı. Muhalefet, Timaşenko’ya yöneltilen suçlamaların siyasi amaçlı olduğunu savundu. İktidarın yolsuzluklarını soruşturan gazeteci Georgi Gongadze’nin kasım ayında kaybolmasından da Kuçma’yı sorumlu tutan muhalefet uzun süredir protesto gösterileri düzenliyordu. 
     
     Perde arkasında Rusya mı var 
     Muhalefet, Timaşenko’nun Batı yanlısı olduğunu ve tutuklanmasının perde arkasında Rusya’nın bulunduğunu öne sürüyor. Gözlemciler, kayıp gazeteci skandalıyla koltuğu sallanan Kuçma’nın iktidarda kalabilme uğruna Rusya yörüngesine girdiğini düşünüyor. Timaşenko, Rusya ile yakınlaşmaya da karşı çıkıyordu. 
     


 DÜNYA 












</TEXT>
</DOC>
