<DOC>
<DOCNO> 28788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/dunya/dun01.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon, Hollywood’un emrinde 
</HEADLINE>
<TEXT>

ABD Savunma Bakanlığı, Gladyatör filminin yönetmeni Ridley Scott’a, Fas’ta 1993’teki Somali operasyonu konusunda çekeceği savaş filmi için 12 Kara Şahin helikopterini personeliyle tahsis edince eleştiri bombardımanına uğradı 
     DIŞ HABERLER SERVİSİ 

     Pearl Harbor filminin galası için bir uçak gemisini Hollywood yapımcılarının emrine vererek şimşekleri üzerine çeken ABD Savunma Bakanlığı "Pentagon", bu kez de Sony’nin çekeceği bir macera filmi için 12 "Black Hawk" Kara Şahin helikopteriyle, yaklaşık 40 seçkin askerini Fas’a gönderecek. Helikopterler ve askerlerin kullanılacağı "Black Hawk Down" Kara Şahin Düştü filmini, Gladyatör filmiyle Oscar ödüllerini silip süpüren ünlü yönetmen Ridley Scott çekecek. 
     Bir film çekimi için ilk kez askeri personelini ve helikopterlerini yabancı bir ülkeye gönderecek olan Pentagon, eleştiri oklarına hedef olmaktan bu kez de kurtulamadı. Helikopter ve askerlerin Fas’a gönderilmesine ABD Savunma Bakanı Donald Rumsfeld onay verirken, Pentagon içinde ciddi tartışmalar çıktı. Karara karşı çıkan çevreler, "Pentagon’un sinemanın emrine girmesi doğru değil. Bu, ülkenin ulusal çıkarlarına hizmet etmiyor" görüşünü dile getirdi. Rumsfeld ise, kararını savunurken, harcamaların film yapımcısı şirket tarafından ödeneceğini gerekçe gösterdi. 
     
     19 ABD askeri ölmüştü 
     Konusunu Somali’deki başarısız barış gücü operasyonundan alan "Black Hawk Down", 3 Ekim 1993’te gerçekleşen ve 19 askerin ölümüyle sonuçlanan çatışmalara odaklanıyor. Operasyonun bu kesiti, ABD ordusunun Vietnam Savaşı’nın ardından girdiği en şiddetli çatışma olarak kayıtlara geçmişti. 
     Pentagon geçtiğimiz ay Pearl Harbor filminin galası için Pasifik Donanması’nın en büyük uçak gemisi John C. Stennis’i San Diego’dan Hawai’ye göndermişti. Uçak gemisinde düzenlenen kokteylle Disney’in yapımcısı olduğu filmin galası yapılmıştı. 
     



 DÜNYA 











</TEXT>
</DOC>
