<DOC>
<DOCNO> 17942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/25/spor/spo03.html </URL>
<DATE> 2001/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumen yıldız için Dünya futbolunun ünlüleri buluştu 
</HEADLINE>
<TEXT>
HAGİ Bükreş’i salladı 
     Görkemli jübile 
     FUTBOL Dünyası’nın sayılı yıldızları arasında yer alan Galatasaray’ın Rumen oyuncusu Hagi, ilk jübile törenini dün akşam Bükreş’te yaptı. National Stadı’ndaki muhteşem töreni 55 bin seyirci izlerken, 1500 kişinin görev aldığı organizasyonda saha içindeki ışık şovları ve havai fişek gösterileri büyük ilgi çekti. Hediye yağmuruna tutulan Hagi’nin bugüne kadar Dünya ve Avrupa Şampiyonaları’nda oynadığı maçlarının staddaki dev ekranlardan izlettirilmesinin ardından Dünya Karması ve Romanya Milli Takımı sahaya çıktı. 
     
     Geliri çocuklara 
     DÜNYA Karması’nda Dida, Dunga, Prosinecki, Butragueno, Celades gibi yıldız futbolcuların yanısıra Taffarel, Bülent, Okan, Suat, Arif, Faruk, Tugay ve Hakan Şükür de forma giydi. Fatih Terim Dünya Karması’nın, Lucescu ise Romanya Milli Takımı’nın teknik adamları arasında yer aldı. Karşılaşma 2-2 biterken, Romanya’nın gollerini Moldovan ve Rotariu attı. Dünya Karması’nın sayıları Okan ile Pjanoviç’ten geldi. Jübileden 1.5 milyon dolar gelir elde eden Hagi, bu parayı kimsesiz çocuklara bağışladığını açıkladı. Bu arada jubilede Hakan Şükür ile bir araya gelen Okan fotoğraflarını çeken gazetecilere, "Seneye Inter’de birlikteyiz" dedi. 
     Hagi, başarılarla dolu kariyerinin sonuna yaklaşırken, ilk jübilesini ülkesinde yaptı. National Stadı’nı dolduran binlerce futbolsever, arkadaşlarının omuzlarında taşıdığı Rumen yıldızı ayakta alkışladı. Karşılaşma öncesi Romanya Cumhurbaşkanı Ion Iliescu Hagi’yi ve jubileye katılan ünlü konukları kabul etti. 
     
Jardel, Portekiz’e uçtuAilesiyle birlikte giden Brezilyalı futbolcu, "Döneceğim" dedi. Yöneticiler, ne zaman geleceği konusunda açıklama yapmadı 
     GALATASARAY’IN sorunlu futbolcusu, dün ailesiyle birlikte İtalya üzerinden Portekiz’e gitti. Yönetimden ve Lucescu’dan izin aldığını söyleyen Jardel’in bir kaç bavulla gitmesi üzerine "Dönmeyecek" iddiaları gündeme geldi. Jardel, "Merak etmeyin, geleceğim" dedi. 
     KASIĞINDAN sakat olduğunu belirten Sarı-Kırmızılı futbolcu, Adana maçında oynamasının mümkün olmadığını, tedavi olup döneceğini söyledi. Bu arada Galatasaraylı yöneticilerin, Jardel’in ne zaman döneceği konusunda açıklama yapmamaları da dikkat çekti. 
     
Hazırlıklar başlıyor      GALATASARAY, Adanaspor ile oynayacağı karşılaşmanın hazırlıklarına bugün başlayacak. Hagi’nin Bükreş’teki jübilesinden dönecek olan futbolcular, Florya’da topbaşı yapacaklar. Jardel ile milli oyuncuların katılmayacağı idmana ABD’den dönen Hakan Ünsal da çıkacak. 
     
Lucescu ile pazarlık      GALATASARAY Kulübü Başkanı Faruk Süren dün Bükreş’te Teknik Direktör Lucescu ile masaya oturdu. Süren’in, Rumen hoca ile yeni sezon için fikir alışverişinde bulunduğu belirtildi. Yönetimin Lucescu ile bir yıl daha çalışmak istediği ve İstanbul’a dönüşte resmi görüşmelerin başlayacağı belirtildi. 
     



 SPOR 
























</TEXT>
</DOC>
