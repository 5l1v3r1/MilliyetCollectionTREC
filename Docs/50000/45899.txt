<DOC>
<DOCNO> 45899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/yazar/cemal.html </URL>
<DATE> 2001/10/09/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Düşmanımın düşmanı dostumdur zihniyeti... 
</HEADLINE>
<TEXT>

     Madem ki terörden çok çekti Türkiye... Madem ki çevresinde haydut devletler var Türkiye'nin... Madem ki bölücü ve dinci akımların terörüyle hala istikrarsız kılınmak isteniyor bu ülke... Madem ki bazı Avrupa ülkelerinin 'Bana dokunmayan yılan bin yaşasın ' zihniyetinden yıllar yılı yaka silkti Türkiye... 
     O zaman bu savaş yalnız Amerika'nın savaşı değildir. 
     Türkiye'nin de savaşıdır 
     Evet öyle. 
     Teröre karşı savaştır çünkü... 
     Dinci dikta heveslerine karşı savaştır çünkü... Her türlü çağdaş değeri, demokrasiyi, özgürlükleri, insan haklarını ayaklar altına almak isteyen Talibancı rejimleri bütün İslam coğrafyasına yaymak isteyenlere karşı savaştır çünkü... 
     Özellikle İslam coğrafyasında terörün, terör örgütlerinin köklerini besleyen rejimlere karşı savaştır çünkü... 
     Bu bakımdan geçmişle ilgili, geçmişte Amerika'nın tavrıyla ilgili elbette birçok eleştirel nokta vardır. Ama bugünkü durum da farklıdır. 
     NATO penceresinden bakınca da durumun farklılığı hemen görülebilir. 
     Buna göre, 11 Eylül saldırısı yalnız Amerika'ya değil, Türkiye'ye de yapılmış bir saldırıdır. Çünkü, uygulamaya giren 5. maddeye göre, NATO üyesi bir ülkenin uğradığı saldırı, öteki müttefik ülkelere, yani bize de yapılmış sayılır. 
     Bu konuda NATO ülkeleri arasında bugün için herhangi bir görüş ayrılığı yoktur. Bu gibi konularda genellikle mesafeli hareket etmiş olan Fransa da, dışarıya asker göndermeyi anayasasına aykırı saymış olan Almanya da tam destek içindedir. 
     Şu da var 
     Türkiye bugüne kadar teröre karşı uluslararası işbirliği ve dayanışmayı özellikle savunmuş bir ülkedir. 
     Şimdi Batı bu noktada. 
     NATO'su, AB'si aynı noktada. 
     Bir başka deyişle, Türkiye'nin yıllardır istediği noktaya gelindi. 
     Bu noktanın bizim kamuoyuna iyi anlatılması lazım. Bu açıdan Ankara'ya, Cumhurbaşkanı Sezer'e, Başbakan Ecevit'e, yöneticilere daha çok iş düşüyor. 
     İkinci olarak, bundan sonra bazı dost ve müttefik Avrupa ülkelerinin Türkiye'ye karşı çifte standart konusunda daha yakın takipte tutulmaları gerekiyor. Ne kadar içtenlikli oldukları, olabilecekleri konusunda yakın markajda tutulmaları gerekiyor. 
     Terörle mücadele uzun bir süreç. 
     Afganistan'da pazar akşamı başlayan bombardıman, zincirin ilk halkası. Taliban'ın devrilmesi, yeni bir yönetimin kurulması, Afgan halkının yaralarının sarılmaya başlaması sonraki halkalar olabilir. 
     Terörizmle savaşın yalnızca askeri boyutu yok. 
     Çok cepheli bir savaş bu. 
     Siyasal, ekonomik, mali, hukuki, ideolojik alanlarda zamana yayılarak verilmesi gereken bir uygarlık savaşı olarak da nitelenebilir. Usame Bin Ladin'lerin köklerini kesmek için başka çare yok. 
     Bu savaş, İslam'a karşı savaş elbette değil. 
     Teröre karşı savaş. 
     Sözde İslam adına terörü meslek edinmiş olanlara karşı savaş... 
     Ancak Bin Ladin'lerin, tıpkı yakın geçmişte Saddam Hüseyin'ler gibi İslam coğrafyasında kahraman haline gelmeleri istenmiyorsa, o zaman bu coğrafyada Filistin - İsrail barışıyla ilgili, yoksullukla ilgili, eşitsizlik, adaletsizlikle ilgili olarak mutlaka yapılması gerekenler de vardır. 
     11 Eylül sonrasının yeni dünyasında, düşmanımın düşmanı dostumdur zihniyeti bakalım silinebilecek mi .. 
     
     







Altın kural... 


Mehmetçik için yetki 


Düşmanımın düşmanı dostumdur zihniyeti... 


Şiş ve kebap 


Dünyanın varoşlarında... 


50 bin öğrenciye yeni şans 


Sonra .. Ya daha sonra .. 


Karikatürden taşan ırkçılık 


Her iki cephede savaş... 


Türkiye ile Amerika, Irak için karşı karşıya 


Şükran yemeği Bin Ladin 


Türkiye’nin savaşı IMF ile 


İstifa edin kurtulun 


Savaşın faturasını biz ödüyoruz 


</TEXT>
</DOC>
