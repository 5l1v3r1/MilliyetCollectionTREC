<DOC>
<DOCNO> 42511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/ekonomi/eko08.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce şiddetli düşüş sonra toparlanma 
</HEADLINE>
<TEXT>

Portföy YAŞAR ERDİNÇ 
     Bütün dünyanın gözü Amerika’da. Savaşın çıkacağı kesinleşti de, ne zaman ilk saldırı olacak işte bunun tahminleri yapılıyor. Bu arada biz de yine 1 koyup 5 alma hesabı yapmaya başladık. 
     Gelelim piyaslara. İkiz kulelerin yıkılmasından önceki son seansta Dow Jones 3 yıllık tarihi dip noktalarında bulunuyordu. Sebebi de Amerikan ekonomisindeki daralmanın işsizlik verilerileriyle net bir şekilde ortaya çıkmasıydı. Bütün dünya piyasaları dört gözle Amerika’da ne olacağını bekliyor ve kestirmeye çalışıyor. Çünkü bu piyasadaki gelişmeler bütün dünya piyasalarını ve bizim piyasalarımızı da etkileyecek. Bugün Amerikan piyasaları açıldığında neler olabilir 
     
     WILLIAM BARKER Yatırım Stratejisti 
     "Piyasaların pazartesiye kadar kapatılması iyi oldu. Aşağı yönde bir piyasa bekliyorum, fakat çok büyük bir satış gelmeyecek." 
     
     DAVID SOWERBY 
     "Önce ciddi bir dalgalanma olacak, daha sonra dalgalanma azalacak ve ardından yükseliş gelecek. Üçüncü aşamada ise, sürekli yukarı bir hareket olacak. Kimse beni satış yapayım mı diye sormak için aramadı, ama alım yapmak için arayanlar oldu." 
Loomis Sayles Co., Yatırım Stratejisti 

     JEFF BROWN 
     "İlk anda biraz dalgalı ve aşağı eğimli bir hareket olsa da, Amerikan ruhunun şaha kalkması olasılığı oldukça yüksek. Bir panik olursa biz katılmayacağız ve başlatan da olmayacağız." 
Highstreet Asset Management, Portföy Yönetim Müdürü. 

     DAVID BLITZER 
     "Tüketici güveninde ve yatırımlarda azalma olasılığı olsa da, hükümetin normale dönüş çabaları ve bu çabalara New York ve Washington’daki insanların katılımı, olumsuz ekonomik etkilerin süresi ve çapının kesinlikle çok sınırlı kalacağını gösteriyor." 
Üst Düzey Yönetici, Standard Poor’s. 

     Bu arada Greenspan’in ne yapacağına dair birçok tahmin var. Stuart Hoffman, PNC Bank, başekonomisti, pazartesi sabahı daha piyasalar açılmadan Greenspan’in faiz indirimi yapabileceğini belirtirken, bazıları da Greenspan’in piyasalardaki korkuyu körüklemeyeceğini eğer piyasaları rahatlatacağını düşünürse faiz indirimi yapacağını söylüyor. 
     Amerika’da piyasalara geçen salı gününden itibaren istenildiği kadar likidite sağlanmasının da olumlu etki yarattığı görülüyor. 
     Tüm bu şartlar altında, Amerikan borsalarında en azından ilk anlarda düşüş olsa da ardından toparlanma gelmesi olasılığı yüksek. Son iki günde bir savaş çıkmadığı için bizim borsamız da güne fazla bir düşüş yapmadan açılabilir. Fakat hacimsiz ve sıkışık bir piyasa olacaktır. Endeksin ilk anda hızlı düşüş yapması durumunda satış yapmak yerine kısa vadeli alım düşünülebilir. Ama endeksin yeniden hafta içinde 8.400 - 8.500 seviyelerine gelmesi durumunda satış yapıp beklemek faydalı olabilir. 
     Döviz üzerinde geçen hafta başlayan baskı bu hafta da devam edebilir. Dövizde bu hafta için net bir gevşeme olması beklenmiyor. 
     Yüzde 90’ların üzerine çıkan faizlerin yeniden yüzde 85 - 87 seviyelerine gerilemesi ise zor görünüyor. 
     Euronun ve diğer yabancı paraların dolar karşısında bir miktar daha değer kazanacağını söylemek mümkün. 
     



 EKONOMİ 















</TEXT>
</DOC>
