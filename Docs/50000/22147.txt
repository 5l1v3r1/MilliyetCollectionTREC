<DOC>
<DOCNO> 22147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/19/son/sontur02.html </URL>
<DATE> 2001/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kara Elmas operasyonunda 4 tutuklama 
</HEADLINE>
<TEXT>

     ''Kara Elmas'' operasyonu sonucu gözaltına alınan, aralarında Soma Elektrik Anonim Şirketi SEAŞ Genel Müdürü'nün de bulunduğu 22 kişiden 4'ü, çıkarıldıkları İzmir DGM'ce tutuklandı. Sanıklardan 6'sı savcılık ifadeleri sonunda, 12'si ise mahkemece serbest bırakıldı. 
     ''Kara Elmas'' olayı, bir ihbar mektubu üzerine ortaya çıkmıştı. İzmir DGM Başsavcılığı'nın talimatıyla Manisa Emniyet Müdürlüğü Organize Suçlar ve Kaçakçılık Şube Müdürlüğü ile Manisa İl Jandarma Alay Komutanlığı tarafından SEAŞ'ta soruşturma başlatılmıştı. Soruşturma sonunda devletin 25 trilyon lira zarara uğratıldığı belirlenmişti. 
     Polis-jandarma işbirliğiyle yapılan soruşturma sonunda çok sayıda kişi gözaltına alınmış, sorguları tamamlanan bazı kişiler serbest bırakılırken, 22'si DGM'ye sevkedilmişti. Bu kişilerle birlikte 6 koli içinde SEAŞ belgeleri ve 14 klasör soruşturma belgeleri de DGM'ye getirildi. 
     Operasyon çerçevesinde, aralarında SEAŞ Genel Müdürü, Genel Müdür Yardımcıları, bazı sendikacılar ile parti üyelerinin de bulunduğu 22 kişi, ''teşekkül halinde çete kurmak, ihaleye fesat karıştarmak, sahte evrak düzenlemek, devleti zarara uğratmak ve adam kayırmak'' iddiasıyla DGM Savcılığı'nda ifade verdi. Yapılan sorgudan sonra 6 kişi, savcılık tarafından serbest bırakıldı. 
     Sorguları tamamlanan 16 kişi ise mahkemeye sevkedildi. Sabaha karşı biten duruşma sonunda SEAŞ Genel Müdürü A. Kadir Çarıkçı, Genel Müdür Yardımcıları Sedat Korkmaz ve Cevdet Ürer ile Ticaret Şefi Rıza Köken tutuklanarak cezaevine gönderilirken, 12 kişi serbest bırakıldı. 







</TEXT>
</DOC>
