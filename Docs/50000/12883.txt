<DOC>
<DOCNO> 12883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/24/son/sonspo02.html </URL>
<DATE> 2001/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaelispor tribünleri ve kasasını dolduruyor 
</HEADLINE>
<TEXT>

     Kocaelispor'un, ligin ikinci yarısında yakaladığı çıkış, seyirci sayısı ve hasılatı artırdı. 
     İlk yarıdaki başarısız sonuçlarla taraftarlarını hüsrana uğratan Kocaelispor, en az seyirci ve hasılata sahip takımları arasında yer aldı. Bu yarıda yalnızca Fenerbahçe maçını 11 bin 420 kişiye oynayan Körfez ekibini, Galatasaray maçında da 4 bin 799 kişi izledi. 
     Yeşil-siyah-mavili ekibin ligin ilk yarısında kendi evinde yaptığı 8 karşılaşmasını, 38 bin 749 taraftar izledi. 
     Ligin ikinci yarısında kendi sahasında yaptığı Ankaragücü, Trabzonspor, Erzurumspor ve Samsunspor maçlarında toplam 30 bin 106 taraftarı tribünlere çeken Kocaelispor, ilk yarıdaki maçlarında ortalama 4 bin 850 olan tarftar sayısını, ikinci yarıdaki 4 maçta 7 bin 500'e çıkardı. 
     Körfez ekibi, hasılat yönünden istediği düzeye de ikinci yarıda ulaşıyor. İlk yarıda, 38 milyar 748 milyon liralık bölümü Fenerbahçe maçında olmak üzere 8 maçta toplam 93 milyar 577 milyon lira hasılat elde eden Kocaelispor, bu rakamı ikinci yarıda kendi sahasındaki 4 maçta yüzde 70 düzeyinde artırarak, 63 milyar liraya yükseltti. 
     
     



</TEXT>
</DOC>
