<DOC>
<DOCNO> 27080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/son/sontur03.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
FP davası haftaya kaldı... 
</HEADLINE>
<TEXT>

     Anayasa Mahkemesi Başkanı Mustafa Bumin, FP hakkında süren kapatma davasında bugün çalışmalarını saat 12.00'ye kadar sürdüreceklerini, 19 Haziran Salı günü çalışmalara yeniden başlayacaklarını ve davanın önümüzdeki haftanın ortasından önce sonuçlanmayacağını bildirerek, ''Anayasa değişikliği çalışmalarına bağlı kalmadan çalışmalarımıza devam edeceğiz ve sonuçlandıracağız'' dedi. 
     Bumin, Mahkemeye gelişinde gazetecilerin çeşitli sorularını yanıtladı. 
     Anayasa Mahkemesi Başkanı Mustafa Bumin, siyasi partilerin kapatılmasında ''Üç bölü beş çoğunluk aranmasını'' doğru bulmadıklarını söyledi. 
     Mustafa Bumin, mahkemeye gelişinde gazetecilerin TBMM uzlaşma Komisyonu'nca benimsenen Anayasa değişikliklerine ilişkin soruları yanıtladı. TBMM Başkanvekili Nejat Arseven'in söz konusu değişiklik metnini dün kendisine gönderdiğini ve incelediğini söyleyen Bumin, odak olmanın kriterlerinin siyasi partiler yasasından Anayasanın 69. maddesine aktarıldığını kaydetti. 
     Ayrıca, temelli kapatma ile kapatma ifadelerinin de açıklığa kavuşturulmak istendiğini kaydeden Bumin, ''Temelli kapatma anlaşılıyor ancak kapatmanın altında başka bir müeyyide mi aranıyor. O konudaki yaklaşıma biz bir şey demiyoruz'' dedi. 
     Daha önce siyasi partilerin kapatılması için üç bölü iki nitelikli çoğunluk aranmasının düşünüldüğünü ifade eden Bumin şöyle konuştu 
     ''Anayasanın, siyasi partilerin kapatılmasını düzenleyen 69. maddesinde 2 bölü 3 nitelikli çoğunluk öngörülüyordu. Şimdi bu, Anayasa'nın şekil bakımından denetimini öngören 149. maddeye aktarılıyor ve siyasi partilerin kapatılmasında 3 bölü 5 çoğunluk aranıyor. O konuda tavrımızı daha önce ortaya koymuştuk. Düzenlemenin doğru olmadığını ifade etmiştik. Aynı görüşümüzü koruyoruz.'' 
     Bumin, siyasi partileri kapatmadan önce kısmen veya tamamen Hazine yardımından yoksun bırakılmasına ilişkin düzenlemeyi nasıl bulduğunun sorulması üzerine de, bu konunun uzun süredir kamuoyunda tartışıldığını ve doğru bulunduğunu söyledi. Bumin, ''Öyle fiiller var ki, gerçekten kapama için yeterli değil. Daha ara müeyyidelerin önerilmesi uygundur'' dedi. 
     Bir gazetecinin ''Bu değişiklikler parti kapatmayı ortadan kaldırıyor'' şeklindeki görüşüne karşılık olarak da Başkan Bumin, ''Fiilin ağırlığına göre kapatmada var. Diğerleri ara müeyyide. Bu ara veya genel seçimlere girmeme yasağı veya belli bir süre hakları vermeme gibi olabilir. Böyle bir hafif yaptırıma tabii tutulması normal'' karşılığını verdi. 
     Mustafa Bumin, ''Kürtçe yayının serbest bırakıldığı söyleniyor ne düşünüyorsunuz'' şeklindeki bir soru üzerine de bu konuyu değerlendirme imkanı bulamadığını, Kürtçe yayının serbest bırakıldığını söyleyenlerin yanı sıra bunun aksini savunanların bulunduğunu da kaydetti. 
     
     Bugün karar yok 
     ''FP'nin kapatılması istemi ile açılan davada bu Anayasa değişikliğinin yasalaşmasını bekleyecek misiniz'' şeklindeki bir soruya da Bumin, 'Hayır, ne zaman yasalaşacağı belli değil. Meclis tatile girdikten sonra ele alınacağını söyleyenler var hatta bunun gerçekleşmeyeceği görüşü de var. Biz ona bağlı olmadan kendi sistemiz içinde çalışmamız devam eder ve sonuçlanır'' diye konuştu. Bumin, FP davasında gelinen noktaya ilişkin bir başka soruya ise davada pek çok iddia ve eyleme ilişkin kanıt bulunduğunu söyledi. İddianame ile birlikte video bantları ve gazetelerin delil olarak sunulduğunu hatırlatan Bumin, ''Bunların hukuki değeri var mı, delil niteliği taşıyor mu Delil niteliği taşıyorsa bunların odak olmak koşulu için yeterli mi Bunların hepsi değerlendiriliyor, tek tek değerlendiriliyor. Tabiiki, bunlarda zaman alıyor'' dedi. 
     Gerek duyulması halinde davacı ve davalardan bilgi ve görüş sorulabileceğini ifade eden Mustafa Bumin, şöyle devam etti 
     ''Davalılara iddianame ve deliller tebliğ edildiğinde pek itiraz olmamıştı. Bir iki konuda önemli olmayan itirazları vardı. Ancak biz incelemelerimizi sürdürürken, şüpheye düştüğümüz bir konu olursa o konuda da davalılardan savunmalarını isteyebiliriz.'' 
     Bumin, FP'nin kapatılmasına ilişkin davada bugün çalışmalarını saat 12.00'ye kadar sürdüreceklerini, Salı günü çalışmalarına devam edeceklerini belirtti. Bumin, ''Bugün kesinlikle karar çıkmaz, önümüzdeki hafta ortalarını rahat bulur'' dedi. 
     







</TEXT>
</DOC>
