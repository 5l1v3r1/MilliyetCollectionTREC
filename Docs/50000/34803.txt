<DOC>
<DOCNO> 34803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/dunya/adun.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya’da can pazarı 
</HEADLINE>
<TEXT>

Çeçenler, Rusya’nın Stavropol bölgesinde, içinde 40’a yakın kişinin bulunduğu bir otobüsü kaçırdı. Cezaevindeki arkadaşlarının serbest bırakılmasını isteyen eylemciler, aksi halde rehineleri öldüreceklerini açıkladı 
     CENK BAŞLAMIŞ Moskova 

     Rusya’da, içinde 30’dan fazla kişi bulunan bir yolcu otobüsü otomatik silahlı teröristler tarafından kaçırıldı. 
     Dün sabah saatlerinde Kafkasya’daki Stavropol kenti yakınlarında yolcu otobüsünü kaçıran maskeli kişiler, bir güvenlik görevlisi ile rehinelerden birini ateş açarak yaraladı. Teröristler, yaralı yolcuyu otobüsten attı. Daha sonra rehinelerle Mineralnıye Vodi kentindeki havaalanına gelen teröristlerle pazarlık masasına oturuldu. 
     Teröristler önce, 1994 yılında otobüs kaçırmak suçundan cezaevinde bulunan beş çeçen’in serbest bırakılmasını, ardından kendilerine helikopter sağlanmasını, son olarak da Kalaşnikov verilmesini istedi. 
     Eylemciler, isteklerinin kabul edilmemesi halinde rehineleri öldürme tehditinde bulundu. Yetkililer, teröristlerden birinin Çeçenistan doğumlu Sultan Said İdiyev olduğunu ve işlediği bir suç nedeniyle uzun süredir arandığını açıkladı. 
     
     Eylemciler gergin 
     Yetkililer, kendisini Aslan olarak tanıtan bu kişinin çok gergin durumda bulunduğunu ve sık sık yeni istekler ileri sürdüğünü söyledi. 
     Pazarlık sonucu çoğu kadın ve çocuk 10 kişi serbest bırakılırken, sinir krizi geçiren üç kişi tedavi altına alındı. Otobüste hala 30’dan fazla rehine bulunduğu sanılıyor. 40 derece sıcakta bekleyiş sürerken, otobüstekilerin havasız kalmaması için camlar kırıldı. 
     Ünlü anti terör timi Alfa olası bir operasyon için havaalanında bekletiliyor. Çok sayıda ambulans da havaalanına geldi. Çeçenistan Başkanı Aslan Mashadov’un sözcüsü Mahir Vaçagayev, terörist eylemle hiçbir ilgilerinin bulunmadığını açıkladı. 
     



 DÜNYA 












</TEXT>
</DOC>
