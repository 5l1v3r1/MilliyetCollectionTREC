<DOC>
<DOCNO> 29333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/son/sontur04.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Partiye bağlı insanlar atayacaksak, bu program yürümez" 
</HEADLINE>
<TEXT>

     Devlet Bakanı Kemal Derviş, Türk Telekom'a üye atanmasına ilişkin gazetelerde çok yanlış değerlendirmeler bulunduğunu beliterek, ''Hiçbir şekilde Hazine'nin, MHP'nin, ANAP'ın kontenjanı diye birşey olamaz. Zaten bunu aşmak istiyoruz'' dedi. 
     Derviş, evinden çıkarken gazetecilere yaptığı açıklamada, ''Biz partiye bağlı insanlar atayacaksak, bu program zaten yürümez'' diye konuştu. 
     Derviş, konuya ilişkin şunları söyledi 
     ''Ekonomideki kuruluşlara ehliyetine göre, saygınlığına göre, deneyimine göre insanlar atanmalı. Yoksa şu partiden, benim hazinemden diye değil. Bu çok yanlış bir değerlendirme. Herhangi bir isim önemli değil. Önemli olan yöneticinin sektör bilgisi, bazısının özel sektör bilgisi, bazısının da saygınlığı olmalı, bilgili olmalı. Hem ulusal, hem de uluslararası kuruluşlar tarafından... Kabul edelim, bu işi parti kontenjanına göre çözemeyiz.'' Devlet Bakanı Kemal Derviş, ''Bu ekonomiyi, eğer partiye bağlılık kriterlerine göre yöneteceksek işimiz çok zor'' dedi. 
     Bakan Derviş, bugün sabah Devlet Bakanı ve Başbakan Yardımcısı Hüsamettin Özkan ile görüşmek için Başbakanlık'a gelişinde gazetecilerin ''Telekom sorunu bugün hallolur mu '' şeklindeki sorularına ''Hallolması çok iyi olur tabi. Bu ekonomi için çok önemli'' yanıtını verdi. 
     Bakan Derviş, sözlerine şöyle devam etti 
     ''Ekonomideki çok önemli kuruluşlarla ilgili bazı yanlış değerlendirmeler var. Biz bu programı açıkladığımız zaman, ekonomide bilgili, saygın, tecrübeli olmanın önemli olduğunu söyledik. 
     Yönetim kurullarında bir partiye bağlılık kriter olmayacaktır ve olmamalıdır. 
     Bu ekonomiyi, eğer partiye bağlılık kriterlerine göre yöneteceksek işimiz çok zor. Yönetim kurullarına ve ekonomi yönetimine etkili, bilgili, saygın, tecrübeli ve bu işi yapabilecek en iyilerini getirmemiz lazım. Türkiye'de bu insanlar vardır. Dolayısıyla 3 3 ya da 3 1 gibi formüller değil. Bunların hepsi bir partinin yakını olsun. Onda diyecek birşeyimiz yok, ama saygın, deneyimli ve bu işi yapabilecek kişiler olsun.'' 
     Bu arada, Ulaştırma Bakanı Enis Öksüz de Devlet Bakanı Derviş'ten önce Başbakanlık'a geldi. Bakan Öksüz'ün Devlet Bakanı ve Başbakan Yardımcısı Hüsamettin Özkan ile bir süre görüştüğü belirtildi. 
     
     

</TEXT>
</DOC>
