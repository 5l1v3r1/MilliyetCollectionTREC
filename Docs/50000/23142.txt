<DOC>
<DOCNO> 23142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/son/sondun12.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürcistan'da bir grup asker tatbikat sırasında isyan etti 
</HEADLINE>
<TEXT>

     Gürcistan'da devam eden bir tatbikat sırasında, sayıları çeşitli kaynaklara göre 400 ile bin 500 arasında değişen bir grup asker, emirlerin dışına çıkarak bulundukları yerden ayrılıp ülkenin doğu yönüne doğru harekete geçti. 
     Askerlik koşullarının zorluğundan sıkıntı duydukları için isyan ettikleri ileri sürülen askerler, çeşitli noktalardan kuşatıldı. Askerlerin bulunduğu noktalara ulaşan yollar kesilirken, gazeteciler de bölgeden uzak tutulmaya çalışılıyor. İnterfaks'ın haberine göre, Gürcistan Devlet Başkanlığı Basın Sözcüsü Kaha İmnadze, Devlet Başkanı Eduard Şevardnaze'nin, Savunma Bakanı David Tevsadze'ye, duruma bizzat el koyması emri verdiğini bildirdi. Askerlerin bu eyleminin kesin nedeni anlaşılmaya çalışılırken, habere göre çeşitli kaynaklar, isyancıların gazetecilerle görüşmek istediğini ve askerlik koşullarının kötülüğünden şikayet ettiklerini öne sürüyorlar. 







</TEXT>
</DOC>
