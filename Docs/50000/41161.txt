<DOC>
<DOCNO> 41161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/08/son/sontur05.html </URL>
<DATE> 2001/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
"Burası çok yüksek mi" dedi, köprüden atladı, öldü... 
</HEADLINE>
<TEXT>

     Boğaziçi Köprüsü'nden atlayarak intihara teşebbüs eden bir kişi, denizden yaralı olarak çıkarılmasına rağmen kaldırıldığı hastanede öldü. 
     Boğaziçi Köprüsü üzerine taksiyle gelen ve kimliği henüz belirlenemeyen 25 yaşlarındaki kişi, korkuluklara çıkarak intihar etmek istedi. 
     Kendisini fark eden polisin olay yerine gelmesiyle yaklaşık 45 dakika süreyle iknaya çalışılan bu kişi, yanındaki tabancayla atlamasına engel olmak isteyenleri tehdit etti. 
     Kendisiyle konuşanlara bir sorununun olmadığını ve paraya ihtiyacı bulunmadığını ifade ederek atlamak istediğini ısrarla söyleyen bu kişi, ''Ben mesihim. Eyüp Mezarlığı'nda meydana gelen cinayeti ben çözerim. Bakın kollarımda jilet izi yok. Ben psikopat değilim. Atlarsam ölürmüyüm Burası çok yüksek mi Cenazeme gelir misiniz ...''gibi tutarsız konuşmalar yaptı. 
     Bir başkomiser ile yaklaşık 10 polis memurunun uzun süre ikna etmeye çalıştığı bu kişi, emniyet görevlilerine de iltifatlarda bulunarak, ''Sizleri meşgul etmek istemiyorum. Allah aşkına gidin başımdan'' diyerek ''rahatlamak ve ondan sonra denize atlamak istediğini'' kaydetti. 
     İkna çalışmaları sırasında polislerden aldığı 5-6 sigarayı da içen bu kişi daha sonra Boğaziçi Köprüsü'nden atladı. 
     Olay nedeniyle bir bot içerisinde denizde bekletilen polisler tarafından su yüzüne çıktıktan hemen sonra denizden alınan bu kişinin, yaşam belirtileri verdiği tespit edildi. 
     Kıyıya çıkarılarak Taksim Eğitim ve Araştırma Hastanesi'ne kaldırılması sadece 15 dakika süren bu kişi, burada yapılan tüm müdahalelere rağmen kurtarılamadı. 
     Yapılan incelemelerde, üzerinden kimliğini belirlemeye yarayacak herhangi bir belge çıkmayan 25 yaşlarındaki kişiye ilişkin soruşturma sürüyor. 
     
     
     







</TEXT>
</DOC>
