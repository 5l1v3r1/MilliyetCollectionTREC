<DOC>
<DOCNO> 7623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/18/ekonomi/eko06.html </URL>
<DATE> 2001/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes, Ukrayna’ya harami’yle girdi 
</HEADLINE>
<TEXT>

Ukrayna’nın Odesa şehrindeki bira fabrikasını satın alan Efes, ürettiği biraya Karadeniz’in efsanevi haramisini amblem olarak seçti 
     FEHİM GENÇ Odesa 

     Rusya, Romanya ve Kazakistan’dan sonra yurtdışındaki dördüncü bira fabrikasını Ukrayna’nın Odesa şehrinde açan Efes’in İçecek Grubu Başkanı Muhtar Kent, yeni hedeflerinin Almanya ve Batı Avrupa’da Efes’ markasıyla lisans vermek olduğunu açıkladı. 
     Kent, Odesa’daki 100 milyon litre üretim kapasitesine sahip Çernomor Bira Fabrikası’nı İngiliz yatırım bankası İnvesco’nun özelleştirmeden satın aldığını, Efes Grubu’nun da İnvesco ile yapılan anlaşma sonrasında fabrikanın çoğunluk hisselerine sahip olduğunu söyledi. 
     
     Markası Çernomor 
     Kent, 15 milyon dolar değerindeki fabrikaya tamamı yatırıma harcanmak üzere 8 milyon dolar ile ortak olduklarını ve bu yatırımların 2.5 milyon dolarlık bölümünü tamamlayarak Çernomor’u Efes kalitesine getirdiklerini kaydetti. 
     Kent, Rusya’da Stare Melnik İhtiyar Değirmenci markasının büyük ilgi gördüğünü, Kazakistan’daki Karagandinskoe ile pazar lideri olduklarını Ukrayna’da ise kılıcını çekip kırk haramisiyle Karadeniz’den çıkan halk kahramanını, ürettikleri biraya simge olarak seçtiklerini açıkladı. Kent, Ukrayna’da ilk üç bira üreticisi arasına girmeyi hedeflediklerini kaydetti. 
     


 EKONOMİ 
















</TEXT>
</DOC>
