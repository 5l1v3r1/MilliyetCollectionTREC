<DOC>
<DOCNO> 44936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/son/sontur17.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Vekiller kendilerine dokundurmadı... 
</HEADLINE>
<TEXT>

     TBMM Genel Kurulu'nda Anayasa değişikliği teklifinin yasama dokunulmazlığına ilişkin 28. maddesi de Anayasa'nın öngördüğü yeterli çoğunluğu alamayarak, düştü. 
     Teklifin bu maddesi üzerindeki oylamaya 483 milletvekili katıldı. 
     Maddeye 295 ''kabul'', 166 ''ret'' oyu verildi. 4 milletvekilinin çekimser kaldığı oylamada 13 oy boş çıktı ve 5 oy da geçersiz sayıldı. 
     Böylece, teklifin 28. maddesi de Anayasa'nın öngördüğü 330 ''kabul'' oyunu alamayarak, düştü. 
     Teklifin bu maddesi Anayasa'nın ''Yasama Dokunulmazlığı'' başlıklı 83. Maddesi'nde değişiklik öngörüyor ve ''TBMM üyesi hakkında, seçiminden önce veya sonra verilmiş bir ceza hükmünün yerine getirilmesi, üyelik sıfatının sona ermesine bırakılır üyelik süresince zamanaşımı işlemez'' ibaresinin madde metninden çıkarılması hükme bağlıyordu. 
     Yeterli oyu alamayan madde ile 83. maddeye şu fıkralar eklenecekti 
     ''Dokunulmazlıkla ilgili işler, TBMM'ye ulaşma tarihinden itibaren en geç 3 ay içinde sonuçlandırılır. 
     Dokunulmazlıkla ilgili oylama Genel Kurul'da gizli olarak yapılır. 
     Milletvekilleri hakkındaki ceza davları Yargıtay'da görülür. Bu davlarla ilgili hazırlık soruşturmasının yürütülmesi, kamu davasının açılması, hükmün temyizi ve diğer yargılama esasları kanunla düzenlenir.'' Bu madde ile birlikte teklifin iki maddesi yeterli oyu alamayarak, metinden çıkarıldı. Madde numaraları da buna göre yeniden düzenlenecek. 
     
</TEXT>
</DOC>
