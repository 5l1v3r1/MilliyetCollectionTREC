<DOC>
<DOCNO> 33364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/22/son/sontur08.html </URL>
<DATE> 2001/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'ten 2002 yılı yatırım genelgesi 
</HEADLINE>
<TEXT>

     Başbakan Bülent Ecevit, kamu kuruluşlarının 2002 yılı yatırım tekliflerini hazırlarken, acil ve zorunlu haller dışında gerçekleştirilmesi 1 yıldan fazla sürecek yeni proje teklifinde kesinlikle bulunmayacaklarını bildirdi. 
     2002 yılı Yatırım Programı Hazırlama Esasları, bir Başbakanlık Genelgesi'yle bugünkü Resmi Gazete'de yayımlandı. 
     Başbakan Ecevit imzalı Genelge'de 2002 yılı Yatırım Programı'nda kamu kesimi yatırımlarının ekonomik ve sosyal altyapı alanlarında yoğunlaştırılmaya devam edeceği vurgulandı. Kamu yatırımlarında temel amacın mevcut sınırlı kaynaklar da dikkate alınarak toplumun ihtiyaç duyduğu acil ve öncelikli hizmetlerin bir an önce sağlanması olduğu kaydedilen Genelge'de daha sonra şu görüşlere yer verildi 
     ''2002 yılı yatırım tekliflerinin hazırlanmasında kuruluşların temel hedefi, önceliği ve yapılabilirliği devam eden yatırımları tamamlamak olacaktır. Kamu kuruluşları, 2002 yılı yatırım tekliflerini YPK Kararında belirtilen tavanlar içinde hazırlarken, acil ve zorunlu haller dışında gerçekleştirilmesi 1 yıldan fazla sürecek yeni proje teklifinde kesinlikle bulunmayacaklardır. Çok zorunlu hallerde yapılacak yeni proje tekliflerinde ise seçici davranacaklar ve proje tekliflerini sağlıklı yapılabilirlik etüdlerine dayandıracaklardır. Yıllık proje tekliflerinde ise mevcut tasarruf genelgelerini de dikkate alarak azami ölçüde seçici olacaklardır.'' 
     Genelge'de kamu yatırım tahsislerinde eğitim, sağlık, teknoloji altyapısı, enerji, sulama, kentsel altyapı yatırımlarına ve ulaştırma alt sektörleri arasında dengeyi sağlayıcı yatırımlara bölgesel gelişme stratejileri de dikkate alınarak öncelik verileceği belirtildi. Proje bazında ise devam eden projelerden 2002 içinde ekonomiye kazandırılabilecek, uygulamasında önemli fiziki gerçekleşme sağlanan, dış finansmanı sağlanmış olanlar ile afetlerin önlenmesi ve afet hasarlarının telafisine yönelik projelere öncelik verileceği ifade edildi. 
     
     






</TEXT>
</DOC>
