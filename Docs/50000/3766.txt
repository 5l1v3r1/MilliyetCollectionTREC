<DOC>
<DOCNO> 3766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/dunya/dun02.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Partilerden Fransa’ya misilleme önergesi 
</HEADLINE>
<TEXT>

     ANKARA Milliyet 

     Fransa Ulusal Meclisi’nin sözde Ermeni soykırım tasarısını kabul etmesi, TBMM’deki üç partiyi harekete geçirdi. MHP, ANAP ve FP, Fransa’nın bu tavrına misilleme niteliğindeki üç yasa önerisini Meclis Başkanlığı’na verdi. 
     MHP Grup Başkanvekillerinin Türkiye aleyhine çalışma yapan ülkelere uygulanacak yaptırımlar konusunda hazırladıkları yasa önerisinde, Türkiye’nin ulusal çıkarlarına aykırı olarak kendi parlamento ve hükümetlerinde karar alan ya da çalışma yapan ülkelere karış önlem alınması, yaptırım uygulanması ve kamuoyunun bilgilendirilmesine ilişkin esasları düzenliyor. 
     Öneri yasalaşırsa, Bakanlar Kurulu söz konusu ülkelere yönelik olarak kamu ihalelerine katılma, mal ve hizmet alımı, kültürel ve siyasi ilişkiler boyutunda sınırlama getirebilecek. ANAP Genel Başkan Yardımcısı Bülent Akarcalı’nın verdiği yasa önerisinde, "TBMM Fransa’nın 1954 - 1962 yılları arasında Cezayir’de gerçekleştirdiği soykırımı, Vietnam’daki mezalimi, Ruanda’daki soykırıma katkısını tanır ve kınar" hükmüne yer verdi. 
     FP Adıyaman Milletvekili Mahmut Göksü’nun yasa önerisinde de, "Türkiye Fransa’nın Cezayir’de yaptığı soykırımı tanır" ifadesi bulunuyor. 
     Ermeni soykırım tasarısının ABD’de de gündeme gelmesi üzerine FP’li Musa Uzunkaya Kızılderili soykırımının TBMM tarafından araştırılması için önerge vermişti. 
     


 DÜNYA 












</TEXT>
</DOC>
