<DOC>
<DOCNO> 14905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/spor/ybjksen.html </URL>
<DATE> 2001/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal kanunları 
</HEADLINE>
<TEXT>

     ERDOĞAN ŞENAY 

     Beşiktaş'ta Süleyman Seba efsanesi sonrasında olup bitenler Siyah - Beyazlı camiayı daha zorlu zamanlara taşımaktadır korkarım... Seba devresinde gazetelere, ekranlara Beşiktaş'taki yanlışları anlatıp ve kendilerine göre çarelerini bir bir sıralayarak yönetime talip olanlar, sanırım şimdilerde bu işlerin öyle zannedildiği kadar kolay olmadığını anlayabilmişlerdir... 
     Minicik bütçelerle büyük kadrolar yaratıp, ligin her hafta altını üstüne getiren "Seba efsanesinin" bilimsel ve teknik önemi çok net şekilde çıkmıştır ortaya... Lafla peynir gemisinin yürümeyeceğini anlayanlar hem Scala'yı bir "ilah", bir "kurtarıcı" gibi değerlendirirken yanılmışlar, hem de transfer furyasına kaptırdıkları bütçe üstü dolarları yitirirken, büyük yanlışlar yapmışlardır... Ayhan'ın Siyah - Beyazlı kadroda asla bir Şifo Mehmet grafiğine çıkamayacağını, onun çıtkırıldım fizik yapısına bilmem kaç milyon dolar vermenin çok yanlış bir yatırım olduğunu isimlerini bilemediğimiz transfer uzmanları bir türlü görememişlerdir... Nouma işi ayrı bir skandaldır Siyah - Beyazlı camia adına... Aklı sahadaki oyundan çok rakip veya hakemle oynaşta olan bir "Fransa sabıkalısı" siyahiyi hiç etüt etmeden kim veya kimler o saygın formayı kendisine layık görmüştür .. Dikkati çekmek için her maçta sululuklar icat eden bu yabancı bozuntusu, son Galatasaray maçından sonra Türkiye'de oynamak istemediğini hem saha içi davranışlarıyla, hem de basına verdiği demeçlerle artık açıkça ortaya koymuştur... Sergen'leri, Oktay'ları, Alpay'ları Beşiktaş prensipleri adına kesip, atan "Kartal kanunları , Nouma isimli bir futbol şarlatanına yeniden forma verecek midir, çok merak etmekteyim... 
     Scala'nın kovuluş biçimi... Daum'un, gezmeye gelmişken Beşiktaş'la el sıkışması bizim Siyah - Beyazlı camiada yarım asırdır hiç görmediğimiz ayıplar dizisi haline gelmiştir maalesef... Evet, TV ekranlarında Beşiktaş yönetimini tam kadro halinde seyrederken bayağı duygulanıyoruz. Genç genç adamlar yan yana otururken dikkatle incelediğimiz görüntüde futbolun içinden gelmiş bir tek tanıdık sima çarpmıyor nedense gözlerimize... Bu büyük eksiklik Beşiktaş'taki klasman kargaşasını ve gelecekteki kaos bulutlarının sebeplerini pek de iyi anlatmıyor mu, bizlere de, sizlere de 
     


 SPOR 





























</TEXT>
</DOC>
