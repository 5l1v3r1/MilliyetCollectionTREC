<DOC>
<DOCNO> 1558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/10/son/sontur15.html </URL>
<DATE> 2001/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji eski bakanı Aktaş " Bazı soruşturmaları ben başlattım" 
</HEADLINE>
<TEXT>

     Enerji ve Tabii Kaynaklar eski Bakanı,DSP İstanbul Milletvekili Ziya Aktaş, bakanlığı döneminde bazı soruşturmaları kendisinin başlattığını bildirdi. 
     DSP Azınlık Hükümeti'nde bakan olarak görev yapan Aktaş,gazetecilerin operasyonla ilgili soruları üzerine, bazı soruşturmaların başlatılması talimatı verdiğini belirterek, ''Daha önce ve sonuçlandırılmış bazı soruşturmaların sonuçları hakkında da gerekeni yaptığını, ancak bakanlıktan ayrıldıktan sonra bunların takibini yapmadığını'' söyledi. 
     Aktaş, ''Düğmeye siz mi bastınız '' sorusu üzerine, ''Kelime oyunu yapmayalım, size ben başlattım demedim, benim dönemimde bazı soruşturmaları başlattım. Ancak bunların hangileri olduğunu size söyleyemem. Bu gizlidir'' karşılığını verdi. 
     Bir soru üzerine Aktaş, soruşturmanın jandarma tarafından yürütülmesini şöyle değerlendirdi 
     'Bu, düğmeye basma, işi başlatma anlamına gelmeyebilir. Tahkikatın bir yerde gereğinin yapılması yönünde bir adım atılmış olabilir, bu işler böyledir. Bir yerde soruşturma başlar ama onun sonunda iki karar alınabilir. Birisi bir disiplin soruşturması açılmasına karar verebilir veya vermez. Ama cezai boyutu varsa savcılığa talimat verilir. Anladığım kadarıyla burada böyle bir unsur bulunduğundan savcılık işin içine girmiş ve gereğini yapmıştır.'' 
     Aktaş, bir başka soruyu yanıtlarken de sorunların, uygulamada, ihalelerde ve alınan kararlarda şeffaflığın, açıklığın olmamasından kaynaklandığını söyledi. Türkiye için çok önemli olan bir bakanlığın uygulamalarında açıklığın olmadığını, geçmiş dönemde de gözlediğini bildiren Aktaş, ''Ben bu bakanlıktaki uygulamalarda, kararlarda, ihalelerde açıklık ve şeffaflığın olmasının sorunları gidereceği veya azaltacağı kanısındayım'' dedi. 




</TEXT>
</DOC>
