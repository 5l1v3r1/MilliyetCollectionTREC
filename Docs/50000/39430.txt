<DOC>
<DOCNO> 39430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/28/son/sontur15.html </URL>
<DATE> 2001/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaza yapan geminin kaptanı intihar etti 
</HEADLINE>
<TEXT>

     Karadeniz'de kaza yapan Kamboçya bandıralı yük gemisinin kaptanı, intihar etti. 
     Karadeniz'de geçirdiği kaza sonrasında tamir amacıyla Tuzla Gemi Endüstrisi A.Ş. Tersanesi'nde çekilen Kamboçya bayraklı ''Med Glory'' adlı geminin Ukrayna uyruklu kaptanı İgor Rut 51 , geçirdiği bunalım sonucu kendini kaptan köşkünün merdiven demirlerine astı. 
     Rut'un cesedi, sabah saatlerinde gemi personeli tarafından bulundu. 
     Kaptan Rut'un intihar nedeninin henüz bilinmediğini belirten yetkililer, gemi personelinin tercüman aracılığıyla ifadelerinin alınacağını bildirdiler. 
     Rusya'dan aldığı gübre hammaddesini İskenderun'a götürmekte olan ''Med Glory'' adlı yük gemisi, 8 Şubat 2001 tarihinde İstanbul Boğazı'na 11 mil mesafede, Türkiye bandıralı ''Akaylar'' adlı kuru yük gemisiyle çarpışmıştı. Yoğun sis nedeniyle meydana gelen kazanın ardından batma tehlikesi geçiren ''Med Glory'', olay yerinde yapılan ilk onarımdan sonra Tuzla'daki tersaneye çekilmişti. 
     Bu arada Maltepe Orhangazi Caddesi'nde ağabeyi ile birlikte ''Beşer Nalbur'' adlı dükkanı işleten Ali Tamer Tan 56 da, sabah saatlerinde kendisini işyerinin tavanına asarak intihar etti. Tan'ın geceleri dükkanda kaldığını ifade eden yetkililer, olayla ilgili soruşturmanın sürdüğünü söylediler. 
     







</TEXT>
</DOC>
