<DOC>
<DOCNO> 24618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/spor/spo06.html </URL>
<DATE> 2001/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi bayram zamanı 
</HEADLINE>
<TEXT>

"Hep destek, tam destek" dedi Fenerbahçe camiası. Yenilse de yense de taraftarını yanında buldu. Ve dikenli yolların sonundan gül bahçesine çıktı. Sarı Kanarya, şampiyonluğunu kutlamaya başladı 
     Yusuf Kobal 

     Arka arkaya gelen üç galibiyet, Beşiktaş faciasını unutturmuştu ama Fenerbahçe’nin futbolu kimseyi memnun etmiyordu. Rize maçı Rapajiç’in nefis frikiği ile geçilmiş, Adana karşısındaki kötü futbol ve kaybedilen puanlar sabırları taşırmıştı. 
     Yönetim öfkeliydi. Adana’da uçağın kalkması beklenirken, Denizli’nin görevine son verip, vermemeyi konuşuyorlardı. 
     "Tamam" dediler "Kalsın ama Johnson’u da kadroya alsın." 
     Evet Denizli’nin dışladığı Johnson ertesi hafta kadroya alındı zorla da olsa... Fenerbahçe’nin hocası diretmeyle aldığı Johnson’dan sonra hiç vazgeçmedi. 
     
11. haftada zirve      Fenerbahçe, 11. haftada Ankaragücü’nü yenip, liderliğe oturunca camia derin bir nefes alıyordu. Yönetimin inadı meyvesini vermiş, Johnson güzel oyununu bir de golle süslemişti. 
     Herkes rahatlamıştı ama... Bu rahatlık rehaveti getirince Fenerbahçe, geçen sezon hezimete uğradığı Gaziantep’de bir darbe daha alıyordu. Liderlik yine elden gitmiş, bu arada Rüştü de artık kalesine muska koyarak oynamaya başlamıştı. 
     Kötü futbol... Alınan mağlubiyetler... Ancak Fenerbahçe, Şükrü Saracoğlu Stadı’nda maç kaybetmiyordu. 
     "Kadıköy’den çıkış yok." Bu tüm Fenerbahçeliler’in şampiyonluk için güvendikleri slogan olmuştu. Galatasaray’a Ali Sami Yen’de kaybetmeyen, Trabzon’u deviren, kupada da yoluna devam eden Fenerbahçe, Bursa’da puan kaybetmesine rağmen iç sahadaki tüm maçlarını kazanarak rekora gidiyordu. 
     
Rüştü’ye garanti      Andersson’un sakatlanması kuşkulara neden olmuştu. 
     Denizli, Revivo ile Serhat’ı forvete yerleştirdi. Baliç kızaktaydı. 
     Antrenmanda Rüştü’nün sakatlanması da endişe yaratıyor, ısrarlara karşın Denizlispor’a karşı forma giyemiyordu. 
     Kayseri’de Başkan Yıldırım, Rüştü’yü yanına çağırdı. Rüştü, "Oynarsam sakatlığım daha da artar ve futbol yaşamım tehlikeye girer" dedi. Ama Yıldırım ona öyle bir garanti verdi ki... Şöyle konuştu Başkan 
     "Çık, oyna. Futbol yaşamın biterse garantin benim. Transfer ücretini de ödeyecek, yaşamını garantiye alacağım." 
     Rüştü, sonraki tüm maçlarda yer aldı. Gün geldi, bandajla çıktı, gün geldi iğne ile... Ama şampiyonlukta önemli rol oynadı. 
     Fenerbahçe, kupayı kaçırınca hedeflerinden birine ulaşamadı. Ama Galatasaray’ı hem de iki kez devirince taraftarlarını sevince boğdu ve hedeflerinin birine ulaştı. 
     Hele lig maçı unutulmazdı. Fenerbahçe yönetimi bu maç için öyle bir çalıştı ki... Şükrü Saracoğlu Stadı’nın kapasitesini yıldırım gibi 42 bin kişilik yaptı. Artık tam arenaya dönmüştü. Ve arenadan Aslan da çıkamamış, 42 bin kişinin müthiş tezahüratıyla Fenerbahçe ezeli rakibini yine yenmişti. 
     Evet, Fenerbahçe içerde kaybetmiyordu ama deplasmanda bir türlü rahat olamıyordu. 
     
Kutsal ittifak      Şampiyonluk yarışı kızıştıkça politik danslar da başlıyordu. 
     Galatasaray Başkanı Faruk Süren’in ortaya attığı "kutsal ittifak" iddiası uzun süre tartışıldı. Süren’e göre herkes Fenerbahçe’nin şampiyonluğu için el ele vermişti. 
     İşte Mustafa Denizli, burada "iyi bir politikacı" gibi davranıyor, umursamaz tavırlarıyla takımını tartışmaların içine sokmuyordu... Sadece kendisini eleştirenlere yanıt veriyordu 
     "Osmanlı İmparatorluğu’nun son dönemlerindeki gibi bizi içten yıkmak isteyenler var." 
     Bu kavgada bile söylenmemesi gereken bir sözdü yöneticiler için. Ama takım etkilenmesin diye camiadan tek bir insan çıkıp, konuşmadı. 
     Denizli, Lucescu’nun "Atlar istedi diye köpekler ölmez" sözüne de yanıt vermedi. Bu tip polemiklere girmemekle ne kadar iyi yaptığı zaten sezon sonunda belli oluyordu. 
     
Yenilsen de yensen de      Fenerlist adı altında örgütlenen Fenerbahçeli gençler, İnternette bir grup oluşturmuşlardı. Eskiden bir yenilgide havaalanında takım öfkeli insanlarca karşılanır, kavga gırla giderdi. 
     Ama onlar zihniyeti değiştirdi. 
     "Yenilsen de yensen de taraftarın seninle" dediler... "Hep destek, tam destek" sözü verdiler. 
     Fenerbahçe kupayı kaybedip döndüğünde havaalanında gördü onları... Kavgaya değil, desteğe gelmişlerdi. Yine omuzlara aldılar herkesi... Bu her yenilgiden sonra böyle oldu. Eski çamlar bardak olmuş, taraftar desteği futbolculara hırs aşılamıştı. 
     
Kader maçı Gaziantep      Sıra Gaziantepspor’a gelmişti... Gaziantepspor, ligin güçlü takımlarındandı... Şampiyonluk şansı da vardı. Üstelik Fenerbahçe, rakibine karşı kötü sonuçlar da alıyordu. 
     Ve ilk yarı da 3 - 0 Gaziantepspor’un lehine bitmez mi... Kimse gördüklerine inanamıyordu. 
     Ama ikinci yarı yok mu 
     Taraftarının müthiş desteği ile bambaşka bir Fenerbahçe çıktı sahneye... Ve sahadan 4 - 3 galip ayrıldı. 
     Kimi, galibiyeti Rapajiç’in müthiş oyununa bağladı... Kimi, "Aziz Yıldırım devre arasında soyunma odasına indi de ondan" dedi... Kimi de "Seyirci maçı kazandırdı" iddiasında bulundu. 
     İşte bu karşılaşma şampiyonluğun dönüm maçıydı. 
     Artık zamanı gelmişti... Kadıköy’deki son maça hazırlanan Fenerbahçeliler, Bursaspor maçı için Kadıköy’ü süslemişlerdi. Ama Galatasaray, Gaziantep’ten galibiyetle dönünce her şey son maça kalıyordu. 
     Taraftarlar, Samsun’da da takımlarının yanındaydılar. Akın akın gittiler... İlk yarıda Fenerbahçe mağluptu... Üstelik Galatasaray, Trabzon’a gol yağdırıyordu. Ama kimse umudunu kesmiyordu. Ve maçı kazanan Fenerbahçe, şampiyonluğa ulaşıyor, Türkiye’de yer yerinden oynuyordu. 
     Başkanı, yöneticileri, teknik heyeti, futbolcuları... Ve hepsinden önemlisi şampiyonluğa inanan taraftarı... Hepsi "Efsane" olarak tarihteki yerlerini aldılar artık... 
     



 SPOR 



























</TEXT>
</DOC>
