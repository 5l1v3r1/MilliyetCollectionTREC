<DOC>
<DOCNO> 16440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/15/son/sontur11.html </URL>
<DATE> 2001/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de pazarcılar ekonomik krizi protesto etti 
</HEADLINE>
<TEXT>

     İzmir'in Narlıdere ilçesinde pazarcılar,1 saat süreyle ''tezgahlarını kapatarak'' protesto eylemi yaptı. 
     Narlıdere pazar yerinde esnaf, saat 12.00'de satış yaptıkları tezgahlarını örtüyle kapatarak terazilerini ters çevirdi. Tezgahların üzerinde ''Yoksulluğa ve Yolsuzluğa Hayır'', ''Zamlara Hayır'', ''Bankalara Değil Esnafa Kaynak'' yazılı dövizler taşıyan pazarcılar, satış yapmadılar. Alışveriş için pazara gelen vatandaşlar, pazarcıların satış yapmadıklarını görünce kısa bir şaşkınlık yaşadılar. 
     Pazarcılar, akaryakıta yapılan son zamlar nedeniyle nakliye giderlerinin çok arttığını, bunun sebze ve meyve fiyatlarına yansıdığını ve bu nedenle mallarını satamadıklarını söylediler. Pazarcılar, ''Satışlar düştü. Halkın alacak gücü kalmadı. Akşam olunca malları boşalttığımız gibi tekrar kamyonlara yüklüyoruz ya da dökmek zorunda kalıyoruz'' dediler. 
     Pazara alışveriş yapmaya gelen vatandaşlar ise pazar esnafının tepkisini bu şekilde göstermesini doğru bulmadıklarını, protestonun yerinin pazar yeri olmaması gerektiğini ve satış yapmamanın, vatandaşı protesto etmek anlamına geldiğini belirttiler. 
     Protesto süresinde, pazarcılar ve tepkilerini gösteren vatandaş arasında zaman zaman tartışma yaşandı. Sürenin dolmasından sonra, pazarcılar tezgahlarını açarak satışa başladılar. 




</TEXT>
</DOC>
