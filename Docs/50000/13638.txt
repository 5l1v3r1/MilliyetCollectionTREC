<DOC>
<DOCNO> 13638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/son/soneko07.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankalar döviz satış ihalesinde istedikleri fiyattan teklif verebilecekler 
</HEADLINE>
<TEXT>

     Bankalar, Merkez Bankası'nın, bugünden itibaren her gün düzenleyeceği Türk Lirası karşılığı döviz satış ihalesine uygun gördükleri fiyattan teklif verebilecekler. 
     Merkez Bankası'ndan yapılan aaçıklamaya göre, ihalede satılacak döviz tutarı saat 10.00'da ilan edilecek ve teklif süresi saat 11.00'de sona erecek. İhale teklif miktarları, 1 milyon dolar ve katları üzerinden verilebilecek. Döviz satış ihalesinde hiçbir banka, ihalede satılacak toplam tutarın yüzde 20'sinden fazla teklif veremeyecek. Döviz alış ve satış ihalelerinde yükümlülüğünü yerine getiremeyen veya alımdan vazgeçen bankalar, geçici olarak ihale sisteminden çıkarılacak. 
     Açıklamada, dalgalı kur sistemine geçilmesi ile birlikte, Merkez Bankası'nın bankalara döviz depo imkanı tanıdığı ve bu suretle bankaların dış yükümlülüklerini aksatmadan yerine getirmelerinin sağlandığı ifade edildi. Ayrıca, döviz kurundaki aşırı dalgalanmaları gidermek ve piyasaların işleyişini düzenli hale getirmek için de TL karşılığında döviz arz edildiği bildirilen açıklamada şöyle denildi 
     ''Nitekim, dalgalı kur sistemine geçilen 22 Şubat 2001 tarihinden bugüne kadar geçen 21 iş gününde, TL karşılığında yaklaşık 2 milyar dolar döviz efektif satış yapılmış ve buna ilaveten 28 Mart 2001 akşamı itibarıyla bankalara verilen toplam döviz depo miktarı yaklaşık 990 milyon USD olarak gerçekleşmiştir. Bu süreçte TL karşılığı yapılan döviz satışları günlük olarak minimum 4 milyon dolar ile maksimum 297 milyon dolar arasında gerçekleşmiş ve ortalama olarak bankalara günlük 100 milyon dolar civarında döviz efektif satış yapılmıştır.'' 
     Bu açıklamalar ışığında, döviz kurlarının piyasada belirlenmesi ve aşırı dalgalanmaların engellenmesi ilkesi çerçevesinde, Merkez Bankası'nca döviz dengesinin sağlanmasının, aşağıda açıklanan mekanizmalar aracılığı ile daha şeffaf olarak gerçekleştirilmesine karar verildi. 
     Buna göre, Merkez Bankası bugünden başlayarak her gün TL karşılığı döviz satış ihalesi ve gerekli gördüğü günlerde TL karşılığı döviz alış ihalesi düzenleyecek. Bankalara TL karşılığı döviz satış ihalesinde izlenecek yöntemler de şöyle olacak 
     TL karşılığı döviz satış ihalesi çoklu fiyat ihalesi yöntemi ile yapılacak ve ihaleye Türkiye'de faaliyet gösteren bankalar katılabilecek. Bankalar ihaleye uygun gördükleri fiyattan teklif verebilecekler. Ancak Merkez Bankası gerektiğinde, piyasa koşullarını yansıtacak şekilde ihalede teklif edilebilecek maksimum ve minumum döviz fiyatlarını tespit edip, ihale öncesinde ilan edebilecek. 
     İhalede satılacak dolar miktarı minimum 50, maksimum 300 milyon dolar olmak üzere, ekonomideki mevsimsel döviz arz ve talebi de dikkate alınarak belirlenecek. İhalede satılacak döviz tutarı saat 10.00'da ilan edilecek ve teklif verme süresi saat 11.00'de sona erecek. Hiçbir banka ihalede satılacak toplam tutarın yüzde 20'sinden fazla teklif veremeyecek. İhale sonrasında bankalar, ihalede kazandıkları miktarın tamamını ya da bir bölümünü efektif olarak talep edebilecekler. İhalenin kesildiği fiyatta, birden fazla talep olması halinde,dağıtım, taleplerin son fiyattan satılacak tutar oranlarına göre yapılacak. 
     İhale satışları, Döviz ve Efektif Piyasaları Müdürlüğü limit ve teminat uygulamalarına tabi olmayacak. İhale teklif miktarı 1 milyon dolar ve katları üzerinden verilebilecek. 
     Teklifler Piyasalar Genel Müdürlüğü'nün 309 19 30-39 numaralı telefonları aracılığı ile verilecek. İhale yükümlülüğünü yerine getiremeyen veya alımdan vazgeçen bankalar geçici olarak ihale sisteminden çıkarılacak. 
     TL karşılığı döviz alış ihalesi çoklu fiyat ihalesi yöntemi ile yapılacak ve ihaleye Türkiye'de faaliyet gösteren bankalar katılabilecek. 
     Bankalar ihaleye uygun gördükleri fiyattan teklif verebilecekler. Ancak Merkez Bankası gerektiğinde, piyasa koşullarını yansıtacak şekilde ihalede teklif edilebilecek maksimum ve minumum döviz fiyatlarını tespit edip ihale öncesinde ilan edebilecek. İhale duyurusu piyasa işlem saatleri içinde herhangi bir saatte ilan edilebilecek. İhale sonrasında bankalar, ihalede kazandıkları miktarın tamamını ya da bir bölümünü Merkez Bankası'na efektif olarak teslim edebilecekler. 
     İhalenin kesildiği fiyatta birden fazla teklif olması halinde, dağıtım tekliflerin son fiyattan satılacak tutara oranlarına göre yapılacak. 
     İhale teklif miktarı 1 milyon dolar ve katları üzerinden verilebilecek. Teklifler Piyasalar Genel Müdürlüğü'nün 309 19 30-39 numaralı telefonları aracılığı ile verilecek. İhale yükümlülüğünü yerine getiremeyen veya satıştan vazgeçen bankalar geçici olarak ihale sisteminden çıkarılacak. 




</TEXT>
</DOC>
