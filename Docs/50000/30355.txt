<DOC>
<DOCNO> 30355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/ekonomi/eko01.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Pürüz 1 haftada aşılır 
</HEADLINE>
<TEXT>

Türkiye’yle yaşanan tıkanıklığın bir haftada aşılabileceğini belirten IMF kaynakları, Amacımız pürüzlerin aşılması ve kredi diliminin verilmesi’ dedi 
     YASEMİN ÇONGAR Washington 

     Türkiye’nin temmuz başında almayı beklediği toplam 3.2 milyar dolarlık kredinin, IMF ve Dünya Bankası tarafından askıya alınmasıyla meydana gelen tıkanıklığın aşılması için gözler Devlet Bakanı Derviş’in Washington temaslarına çevrilirken, IMF kaynakları da pürüzlerin kısa sürede aşılabileceği’ açıklamasını yaptı. 
     Bir IMF yetkilisi, amaçlarının kredi onayının planlandığı IMF İcra Direktörleri Kurulu toplantısının ertelenmesine yol açan pürüzlerin giderilerek, ikinci kredi diliminin 1.5 milyar dolar Türkiye’ye verilmesi olduğunu söyledi. Yetkili, "Pürüzlerin kısa sürede, örneğin bir haftada giderilebileceğini düşünüyoruz" dedi. 
     
     Derviş’in temasları başladı 
     Derviş önceki akşam ABD’ye varır varmaz, IMF ve Dünya Bankası’nda görevli Türk yetkililerle görüşerek nabız yokladı. Arkasından resmi tatil olmasına rağmen, Dünya Bankası Başkan Yardımcısı Johannes Linn ile görüştü. 
     Derviş, bugün sırasıyla Dünya Bankası Başkan Vekili Sven Sandström, ABD Hazine Bakanı O’Neill ve IMF Başkanı Köhler’le biraraya gelecek. Yarın da, ABD Dış Ticaret Temsilcisi Bob Zoellick ile görüşecek. 
     Derviş, IMF ve Dünya Bankası üst yönetimiyle temaslarında, Telekom atamalarının yarattığı rahatsızlığı gidermeye çalışacak. 
     
Türkiye’de yeni güvence arıyoruz’      IMF kaynakları, Türkiye’nin kendi programından sapmayacağı yönünde yeni bir güvence aradıkları değerlendirmesini yaptı. Telekom yönetiminin "profesyonelce" çalışacağı konusunda Ankara’dan ek bir teminat beklendiği belirtiliyor. 
     IMF İcra Kurulu’nun Türkiye için ne zaman toplanacağı, Devlet Bakanı Kemal Derviş’le görüşmenin ardından, Ankara’dan "pürüzün aşılması" yönünde gelecek önerilerin de değerlendirilmesiyle belirlenebilecek. 
     
Ecevit Haksızlık etmeyin dedim      ELÇİN ERGÜN, ÖNDER YILMAZ Ankara 

     IMF’nin, İcra Direktörleri toplantısının gündeminden Türkiye’yi çıkarmasının ardından önceki gün sert tepki gösteren Başbakan Bülent Ecevit, dün bu tepkisini bakanlara yansıttı. Ecevit, "Türkiye’ye haksızlık edildi. Çünkü Türkiye taahhütlerini yerine getirmişti" dedi. Dün toplanan Bakanlar Kurulu’nda Ecevit’in kararla ilgili rahatsızlığını diğer bakanlara da yansıttığı öğrenildi. Kararın haksız olduğunu yineleyen Ecevit, "Geçen cuma IMF Başkanı Köhler’le yaptığım görüşmede erteleme kararı alınırsa, Türkiye’ye haksızlık olur demiştim" dedi. Ecevit, "Sayın Derviş, görüşmeler yapıyor. Bana, konunun karşılıklı görüşmelerle halledilebileceğini söyledi" diye konuştu. 
     
Bahçeli Şimdilik bekleyelim      ELÇİN ERGÜN Ankara 

     IMF’nin krediyi ertelemesinin ardından MHP’li bakanları toplayan MHP lideri Devlet Bahçeli’nin bakanlara, bekleyelim’ dediği öğrenildi. Bakanlar Kurulu öncesinde Ulaştırma Bakanı Enis Öksüz’le görüşen Bahçeli, toplantının ardından MHP’li bakanları toplayarak iki saat durum değerlendirmesi yaptı. Bahçeli’nin Kurul sonrasında topladığı MHP’li bakanlarla yaptığı değerlendirmede, süreci daha da çıkmaza sürüklememek için "Bekleyelim, gelişmelere göre tavır alırız" dediği öğrenildi. Öksüz ise, Telekom Genel Müdürü Alptürk’le ilgili ortaya atılan istifa söylentisine, "Bunlar palavra, yok öyle bir şey. Nereden çıkarıyorsunuz" dedi. 
     
TÜSİAD, IMF’yi ve hükümeti eleştirdi      EKONOMİ SERVİSİ 

     Türkiye toplantısını erteleme kararı üzerine IMF’nin daha dikkatli ve titiz davranması gerektiğini belirten TÜSİAD, dün yaptığı açıklamada da hükümeti eleştirdi. 
     Açıklamada şöyle denildi "Altına imza atılmış olan ve ekonominin içinde 
     bulunduğu krize çözüm getirmeyi amaçlayan bu programın başarısızlığına neden olacak söylem ve davranışlardan kaçınılması gerekmektedir. Bugüne kadar uyumlu bir davranış sergileyen koalisyon ortaklarının, mevcut ekonomik kriz ortamında siyasi rant anlayışına yönelmeleri, ülkemize yapılacak en büyük kötülük olacaktır." 
     



 EKONOMİ 


































</TEXT>
</DOC>
