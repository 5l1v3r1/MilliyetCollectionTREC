<DOC>
<DOCNO> 12987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/25/spor/yuru.html </URL>
<DATE> 2001/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Rakip oynatmadı 
</HEADLINE>
<TEXT>

     ÖMER ÜRÜNDÜL 

     Dün geceki kritik maçta karşımıza beklediğimizin çok üstünde bir Slovakya çıktı. 
     İlk devrede geride iyi kapandılar, pres yaptılar, ileriye süratli kolektif ve çok adamlı çıkıp, kalemizi ciddi şekilde tehdit ettiler. Ayrıca kazandıkları her duran top tehlike oldu. Böyle ciddi bir rakip önünde oyunu bir türlü kontrol altına alamadık. Kanatları çalıştıramadık. Orta saha çeşitlemeleri gündeme gelmedi. İlk yarıda hücum planlarımızdaki tek olumlu düşünce Slovakya'nın defans bloku biraz öne çıktığı anlarda onların arkasına atılan çabuk toplarla Hakan Şükür'e pozisyon yaratan girişimlerdi. 
     Teknik Direktör Şenol Güneş dörtlü defans uygulaması ile orta sahada bir fazla adam kullanmayı düşünmüştü. Günün futbolu da bunu söylüyor. Doğru bir uygulamaydı. Buna rağmen orta sahada organizasyonu sağlayamadık. Tabii bizim yanlışlarımız kadar Slovakya'nın başarılı saha içi yayılışı da bunda etkendi. 
     İkinci yarıya hızlı girdik. Ve kısa süre sonra penaltı ile skor avantajı yakaladık. Onun morali ile biraz daha hareketlendik, oyuna girdik. Ancak süratli ve etkili Slovak atakları ilk yarıya oranla daha ciddi biçimde sahneye çıkmaya başladı. Çünkü skor dezavantajında olduklarından olumlu performanslarına bir de risk faktörünü eklediler. Bunun sonucunda da bazı tehlikeler atlattıktan sonra da duran toptan beraberlik golünü yedik. Ardından oyun her neticeye açık hale geldi. Ancak rakibin atakları çok daha gole yakındı. Emre'nin sakatlığı da oyun kurgumuzu bozdu. Çünkü Şenol Güneş idmanlarda, Emre'yi rakip defansın arasına sürpriz golcü olarak sarkıtmak için çalışmalar yapmıştı. Ama Ergün bu görevi, motivasyon eksikliği nedeniyle yerine getiremedi. 
     Sonuçta da çok kritik karşılaşmadan istediğimizi alamadan ayrıldık. Tabii ki önemli bir kayıp. Fakat dün geceki Slovakya'yı, kalemizde yaşadığımız tehlikeleri, Rüştü'nün önemli kurtarışlarını izledikten sonra netice daha kötü de olabilirdi diye düşünmekten kendimizi alamıyoruz. 
     


 SPOR 




























</TEXT>
</DOC>
