<DOC>
<DOCNO> 2826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/son/sontur11.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşber Yağmurdereli'ye tahliye 
</HEADLINE>
<TEXT>

     Samsun 1. Ağır Ceza Mahkemesi, Eşber Yağmurdereli'nin avukatı Hakan Tekin'in, Şartla Salıverilme Yasası'ndan yararlandırılma başvurusunu kabul ederek, Yağmurdereli'nin vtahliyesine karar verdi. 
     Avukat Eşber Yağmurdereli'nin avukatı Hakan Tekin, müvekkilinin ''Şartla Salıverme ve Cezaların Ertelenmesine İlişkin Yasa''dan yararlanması için Samsun Cumhuriyet Başsavcılığı'na başvurdu. Samsun 1. Ağır Ceza Mahkemesi'ne ulaştırılan dosya, bugün karara bağlandı. 
     Mahkeme heyeti oy birliğiyle, ''Samsun 2. Ağır Ceza Mahkemesi'nce 11.07.1997 tarihinde şartla tahliye kararının geri alınması kararına yönelik itirazın kabulünü ve söz konusu kararın kaldırılmasını, aynı kararla hükümlü Eşber Yağmurdereli'nin ikinci suçu işleme tarihi olan 08.09.1991 tarihi ile bihakkın tahliye tarihi olan 05.03.2014 yılları arasındaki sürenin infazının ertelenmesini, bu nedenle hükümlünün tahliyesini, başka suçtan hükümlü veya tutuklu bulunmadığı taktirde tahliyenin yapılması için Cumhuriyet Başsavcılığı'na yazı yazılmasını'' kararlaştırdı. 
     Eşber Yağmurdereli'nin avukatı Hakan Tekin, kararın Çankırı Cezaevi'ne ulaştırıldığını ve kendisinin de tahliye işlemleri için Çankırı'ya hareket ettiğini söyledi. 




</TEXT>
</DOC>
