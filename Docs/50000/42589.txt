<DOC>
<DOCNO> 42589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/son/sondun12.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan Taliban'dan sorumlu davranmasını isteyecek 
</HEADLINE>
<TEXT>

     Pakistan, Afganistan'daki Taliban yönetiminden, ABD'de geçen hafta düzenlenen terörist saldırıların yol açtığı krizde sorumlu davranmasını istiyor. 
     Dışişleri Bakanı Abdül Settar, Pakistan heyeti, Suudi terörist Usame Bin Ladin'i teslim etmesi için Taliban'ı ikna etmek üzere Afganistan'a gittiği sırada CNN'e yaptığı açıklamada, ancak bu yönde bir kararın Taliban'ın kendine ait olacağını belirtti. Heyetin, Taliban hükümetinden ''bu son derece ciddi durumda sorumlu davranmasını'' isteyeceğini söyleyen Settar, ülkesinin her zaman doğru tavsiyelerde bulunmaya çalıştığını, Taliban hükümetinin, ülke ve halkı için uluslararası yasalara uygun davranmasının önemini vurguladığını kaydetti. Settar, ancak kararların egemen Afgan hükümeti tarafından alınması gerektiğini de belirtti. 
     ''Uluslararası yasa ve adalete uygun davranılması gerektiği' konusunda ülkesinde ortak bir fikir olduğunu söyleyen Settar, hükümette bu yönde ayrılıklar bulunduğu yolundaki iddiaları reddetti. Settar, Pakistan'ın ABD ile tam işbirliği halinde olacağını, ancak küresel terörle mücadelede belirli bir yardım kararı almadan önce Washington yönetiminin, ''kafasındakileri tam olarak açıklaması'' gerektiğini ifade etti. Pakistanlı Bakan, Taliban'ın, ''herhangi bir ABD saldırısına yardım eden komşu ülkeyi vurma'' tehdidinden üzüntü duyduğunu da dile getirdi. 
     Bu arada, Pakistan İçişleri Bakanı Muiniddin Haydar, Taliban liderlerinin, Bin Ladin'in yakalanma çabalarında ABD'ye yardım etmemenin sonuçlarını göz önünde tutması gerektiğini söyledi. Haydar, Kuveyt ziyaretinin sonunda yaptığı açıklamada, Afganistan'a giden heyetin, Taliban lideri Molla Muhammed Ömer ve yönetimine, terör konusunda ABD ve diğer ülkelerle işbirlği yapmamasının sonuçlarını hesaba katmasını tavsiye edeceğini belirtti. Pakistan gizli servis başkan yardımcısı Tuğgeneral Faiz Gilani başkanlığındaki heyet bugün Afganistan'a ulaşmıştı. 







</TEXT>
</DOC>
