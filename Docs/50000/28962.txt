<DOC>
<DOCNO> 28962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/son/sontur08.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sendikalar meclisten geçen sendika yasasını beğenmedi 
</HEADLINE>
<TEXT>

     Türk-İş Genel Başkanı Bayram Meral, TBMM'de dün yasalaşan Kamu Görevlileri Sendika Yasası'nın ''bir nevi dernek mahiyetinde olduğunu'' söyledi. 
     İşçi ve işveren konfederasyonlarının genel başkanları, çalışma yasalarında yapılacak değişiklikleri görüşmek üzere Çalışma ve Sosyal Güvenlik Bakanı Yaşar Okuyan ile yaptıkları toplantının ardından gazetecilerin sorularını yanıtladılar. 
     Türk-İş Genel Başkanı Meral, TBMM'den dün çıkan yasanın ''bir nevi dernek mahiyetinde bir yasa olduğunu'' savunarak, örgütlenmeden korkmamak gerektiğini kaydetti. 
     İskandinav ülkelerinde subayların sendikasının bulunduğunu ve subayların bu sendikaya üye olabildiğini hatırlatan Meral, ''Bu çıkan yasanın, bir sendika yasası olmadığı kanaatindeyim. Meclis ve hükümetimiz bu sıkıntıyı telafi edecektir diye düşünüyorum. Başka yolu yoktur'' dedi. 
     Meral, ek vergilere ilişkin bir soru üzerine, ''Hükümetin sürekli bordro mahkumları üzerine gittiğini, toplayamadığı vergileri ve sigorta primlerini dar gelirli halktan ve bordro mahkumlarından almaya çalıştığını'' kaydederek, bunun doğru bir yaklaşım olmadığını ifade etti. Meral, hükümetin ek vergileri ertelemesi gerektiğini söyledi. Hak-İş Genel Başkanı Salim Uslu, Kamu Çalışanları Sendika Yasası'nın Türkiye'nin imzaladığı ILO normlarına ve sözleşmelerine uygun olmadığını, sadece günü geçirmeye yönelik olduğunu ve bunun zaman kaybetmekten başka bir işe yaramayacağını söyledi. Uslu, yasa nedeniyle Avrupa Birliği ve ILO'dan ciddi uyarılar geleceğini savunarak, ''Bunu göze alarak, sırf dostlar alışverişte görsün diye, bir Kamu Çalışanları Sendika Yasası çıkartmayı doğru bulmuyorum. Bu yasaya itiraz edenleri sopayla hizaya getirmenin de hiçbir anlamı yok'' diye konuştu. 
     DİSK Genel Başkanı Süleyman Çelebi ise yasanın çeşitli kesimler tarafından ortaya koyulan tepkiler ve öneriler dikkate alınmadan çıkarıldığını savunarak, böyle bir yasaya destek vermelerinin mümkün olmayacağını söyledi. Çelebi, Cumhurbaşkanı Ahmet Necdet Sezer'in ''yasayı veto edeceğini umduğunu'' söyledi. 
     Çelebi, 1475, 2821 ve 2822 sayılı yasalardaki değişiklikler Ekim ayı başına kadar Meclis'e getirilmez ve yasalaşmazsa, bundan sonra bu tip toplantılara katılmayacaklarını kaydetti. Çelebi, hükümetin ek vergi ve zamlar ile kolaycı yolu seçtiğini de ifade ederek, çalışanların sırtına yeni bir yük getirildiğini savundu. Çelebi, bugünkü toplantıda Kıdem Tazminatı Fonu'nun kurulmasına ilişkin bir konunun gündeme gelmediğini de bildirdi. 
     TİSK Başkanı Refik Baydur ise 657 sayılı yasaya tabi memurlara grev hakkının verilemeyeceğini, ancak 657 sayılı yasada memur teminatının kaldırılması halinde bu hakkın verilebileceğini söyledi. Baydur, yasanın bir aşama ve ilk adım olduğunu söyledi. Baydur, yeni vergilere ilişkin olarak da namuslu insanlara ilave yükler getirmenin doğru olmadığını kaydetti. 
     
     
     







</TEXT>
</DOC>
