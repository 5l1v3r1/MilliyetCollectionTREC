<DOC>
<DOCNO> 25661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/ekonomi/eko07.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tütünde aceleye gerek yok’ 
</HEADLINE>
<TEXT>

Ajay Chhibber, Tütün tasarısının uygulaması birkaç yıllık geçiş dönemine yayılabilir’ dedi 
     REUTERS 

     Dünya Bankası Türkiye Direktörü Ajay Chhibber, IMF’nin hububat fiyatları ve kamu toplu sözleşmelerinde niyet mektubunda belirtilen taahhütlerin aşıldığı konusundaki tedirginliğini, Dünya Bankası olarak kendilerinin taşımadığını söyledi. 
     Bankacılık için verilecek 4 milyar dolarlık desteğin 1.1 milyar dolarlık bölümüyle ilgili görüşmelerin bitmek üzere olduğunu kaydeden Chhibber, "Ancak daha sonra atılması gereken adımlar var. Emlakbank’ın tasfiyesi, borç yönetimi yasası gibi. Kredi ancak bu yasalar çıktıktan sonra gelecektir" dedi. 
     
     Kredi ay sonunda ele alınacak 
     600 milyon dolarlık tarım reformu kredisinin de ay sonunda ele alınacağını kaydeden Chhibber, bu çerçevede ön koşullardan biri olan tütün yasa tasarısının hemen uygulanması gerekmediğini söyledi. Chhibber, "Bir veya iki yıllık bir geçiş süreci konulabilir ve yeni sisteme yumuşak bir geçiş sağlanabilir" dedi. Yasa çıkınca çok miktarda yabancı tütün gireceği yorumunun doğru olmadığını da vurgulayan Chhibber, "Tütün, Dünya Bankası’nın serbest ticaretini desteklediği ürünler arasında değil. Türkiye istediği ticari kısıtlamaları getirebilir" diye konuştu. 
     
     Enerji uyarısı 
     Enerji projelerine de değinen Chhibber, Hazine’nin garanti vereceği belirtilen 29 yap - işlet - devret projesine ihtiyaç olmadığını belirtti. Chhibber, "Bir - iki yıllık ihtiyaç için neden 20 yıllık taahhüt altına giriliyor. 2006’da zaten elektrik enerjisi fazlalığı oluşacak" dedi. Chhibber, işletme hakkı devri projeleri yerine bu tesislerin varlıklarının satışını önerdiklerini belirtti. 
     



 EKONOMİ 























</TEXT>
</DOC>
