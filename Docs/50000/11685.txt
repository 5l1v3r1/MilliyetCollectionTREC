<DOC>
<DOCNO> 11685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/16/son/soneko12.html </URL>
<DATE> 2001/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Garanti Bankası 350 milyon Euro sendikasyon kredisi aldı 
</HEADLINE>
<TEXT>

     Garanti Bankası, yurtdışı piyasalardan 350 milyon Euro tutarında sendikasyon kredisi aldı. 
     Garanti Bankası'ndan yapılan açıklamada, yaşanan büyük ekonomik kriz sürerken henüz ekonomik programın da açıklanmadığına işaret edilerek, bu ortamda Garanti'nin böyle büyük miktarlı bir borçlanmayı gerçekleştirmiş olmasının, bankaya yurtdışı piyasalarda öteden beri duyulan büyük güvenin artarak sürdüğünü gösterdiği kaydedildi. 
     18 düzenleyici banka önderliğinde 275 milyon Euro borçlanmak üzere piyasaya çıkıldıktan sonra Şubat krizinin yaşandığı, ancak işlemin, fiyatı ve zamanlamasında bir değişiklik yapılmadan sonuçlandırıldığı vurgulanan açıklamada, sendikasyona katılan bankaların 350 milyon Euro'nun üzerinde gerçekleşen talebine rağmen Garanti Bankası'nın 350 milyon Euro ile işlemi tamamladığı belirtildi. 
     Kredinin faiz oranı Euribor artı yüzde 0.60 olarak belirlendi. Açıklamada, ''Sektörde birçok alanda olduğu gibi yurtdışı borçlanmalarda da bugüne kadar sürdürdüğü öncülüğünü bu krediyle de kanıtlayan Garanti Bankası, Türk bankalarının yurtdışı borçlanmalarını bu ortamda dahi sürdürebileceğini göstermesine liderlik ederek ülkemiz için moral ve cesaret kaynağı olmuştur'' denildi. 
     Krediye düzenleyici banka olarak ABN Amro Bank N. V., Alpha Bank A. E., Banco Commerciale İtaliana, Banca Monte dei Paschi di Siena SPA, The Bank of New York, The Bank of Tokyo-Mitsubishi LTD., Barclays Capital, Bayerische Hypo-und Vereinsbank AG, Commerzbank Aktiengesellschaft, Credit Agricole Indosuez, Deutsche Bank AG, Dresdner Bank Luxembourg S.A., ING Group ING Barings Limited BBL Financial Services Dublin Limited, BHF-Bank , Mizuho Financial Group The Dai-ichi Kangyo Bank, Limited The Fuji Bank Limited , The Royal Bank of Scotland Plc., Standard Chartered Bank ve The Toronto-Dominion Bankası katıldılar. 




</TEXT>
</DOC>
