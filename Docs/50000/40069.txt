<DOC>
<DOCNO> 40069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/siyaset/asiy.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Vurgun’un kilit ismi Müsteşar Yardımcısı Sedat Aban konuştu 
</HEADLINE>
<TEXT>
Aydın emretti, ihale verdik 
Altı gündür gözaltında bulunan Bayındırlık Bakanlığı Müsteşar Yardımcısı Sedat Aban suskunluğunu bozarak, Koray Aydın’ın talimatıyla, "hatır ihaleleri" verdiklerini itiraf etti 
     TOLGA ŞARDAN, Ankara 

     Vurgun Operasyonu’nun kilit ismi Bayındırlık Bakanlığı Müsteşar Yardımcısı Sedat Aban, suskunluğunu bozarak çok ayrıntılı ifade verdi. Vurgun Operasyonu’nda Aydın ismi, ilk kez resmi kayıtlara ağır suçlamalar eşliğinde geçti. 6 gündür gözaltında bulunan ve sürekli suçsuz olduğunu belirten Aban, yakın arkadaşı ve ihale organizatörü Pırlanta İnşaat’ın sahibi "Maestro" lakaplı Mustafa Eriş’in tutuklanmasının ardından önceki gün suskunluğuna son verip ayrıntılı açıklamalar yapmaya başladı. 
     Soruşturma savcıları Cengiz Köksal ve Ömer Aldan’ın nezaretinde kendisine yöneltilen soruları tek tek yanıtlayan Aban’ın anlattıkları önce videoya kaydedildi. Sabaha kadar süren sorgulamada Aban, özellikle bakanlığın verdiği ihaleler konusunda bilgi verdi. 
     Aban’ın Aydın’ın kendisine telefon talimatı verdiğini anlattığı ve "Zaman zaman telefon açıp emir verdiğinde hatır için ihale verdiğimiz oldu" ifadesini kullandığı öğrenildi. Aban’ın bakanlık üst düzeyinden bazı isimlerin de ricasıyla ihale verildiğini söylediği, Mustafa Eriş’i tanıdığını anlatarak bakanlıktaki ihale vurgunlarını doğruladığı öğrenildi. 
     Aban, sorgusunda bakanlığa memur olarak girdiğini, Müsteşar Yardımcılığı’na kadar yükseldiğini anlatırken, "Ben sistemin içinde ezildim. Dürüst bir insanım, ama işler böyle gidiyor" dedi. Aban, eski bakanlardan Yaşar Topçu’nun da adını verip, "O zaman da hatır ihaleleri oluyordu. Bunlar olağan şeylerdir" dedi. Polis, Aban’ın evinde yaptığı aramada da çok önemli belgeler buldu. Belgeler arasında bakanlık üst düzey yöneticilerinin yanı sıra, müteahhit kökenli bazı milletvekilleri ile siyasetçilerin ihale notlarının da bulunduğu ve bunların soruşturma dosyasına konulduğu bildirildi. Polisin, İzmir’de çok ünlü olan 3 müteahhidi de tanık sıfatıyla Ankara’ya getirip ihale yolsuzluklarıyla ilgili ifadesini aldığı öğrenildi. 
     
     Aban, tutuklandı 
     Sorgusu tamamlanan Aban, dün öğleden sonra tutuklanması istemiyle DGM’ye sevk edildi. Nöbetçi Ankara 2 No’lu DGM’nin Yedek Hakimi Ramazan Aksan, Aban’ı, "cürüm işlemek için teşekkül oluşturmak, ihaleye fesat karıştırma ve irtikap" suçlarından tutuklanmasına karar verdi. Aban’ın mahkemedeki ifadesinde, emniyette söylediklerini kabul ettiği kaydedildi. 
     
Aydın durumunu düzeltecek’      ÖNDER YILMAZ 

     Başbakan Yardımcısı Devlet Bahçeli, MHP Merkez Yönetim Kurulu ve İl Başkanlarının Kızılcahamam’daki toplantısında gazetecilerin Bayındırlık Bakanı Koray Aydın’la ilgili sorularına hedef oldu. Bahçeli, Aydın’ın ticari faaliyetlerini sürdürmesini nasıl değerlendirdiğine ilişkin bir soruya, "Hassasiyetimiz bellidir. Bakanın, özel ticari faaliyetleriyle ilgili durumunu düzelteceğine inanıyorum" yanıtını verdi. Bahçeli’nin bu sözleri Aydın’ın şirketlerini devredeceği değerlendirmelerine neden oldu. Bahçeli, "aktif ticari eylem içinde olduğu yönünde işaret olmadığını" öne sürdüğü Aydın’ı "ya ticaret, ya siyaset" ilkesi çerçevesinde uyardığını da belirtti. Bayındırlık Bakanlığı’ndaki soruşturmanın abartıldığını vurgulayan MHP lideri, Başbakan Bülent Ecevit’e de çağrıda bulunarak, Başbakanlık Teftiş Kurulu’nu devreye sokmasını istedi. Bahçeli, Aydın’ın istifası konusunda ise, "Böyle bir yoruma varmak erken. MHP üzerine düşen her şeyi yapar" yanıtını verdi. 
     
Bahçeli Kayıp vermeyiz      KIZILCAHAMAM Milliyet 

     MHP’nin Kızılcahamam’daki toplantılarının basına kapalı bölümünde konuşan Genel Başkan Devlet Bahçeli, Bayındırlık Bakanı Koray Aydın hakkındaki haberlere değinerek, "Biz hazırlık soruşturmasının sonuçlarını bekliyoruz. Birileri istiyor diye bakanımızı suçlu ilan etmek yanlıştır. Kayıp vermeyiz. Kim ne söyleyecekse söylesin. Savcı çalışmaları-nı tamamlasın. Ona göre bir yol bulacağız" dedi. Bahçeli’nin bu sözleri, daha önce dile getirdiği "Kelle ver-meyiz. Osmanlı kelle vere vere yıkıldı" ifadesini hatırlattı. 
     Ulusal programda milli hassasiyetlerin ön planda tutulacağını da kaydeden Bahçeli, "Her geçen gün seçime bir gün daha yaklaşıyoruz. Tek başına iktidar için acelemiz var. Aktif şekilde çalışmalarınızı yürütün" diye konuştu. Bu çerçevede MHP’nin yaptıklarını 9 x 9 projesiyle vatandaşlara aktaracağını belirten Bahçeli, projede Türkiye’yi 9 bölgeye ayırdıklarını ve ayırdıkları her bölge için 9 komisyon kurulduğunu dile getirdi. 
     
     Aydın’la yürüyüş 
     Toplantılar sonrasında Bahçeli, Aydın’la birlikte Patalya Oteli’nin bahçesindeki çamlar arasında bir süre yürüyüş yaptı. Bahçedeki çardak altında Aydın ve partililerle sohbet eden Bahçeli, daha sonra odasına çekildi. Bazı MHP’lilerin Kızılcahamam’daki poligonlarda atış denemesi yaptıkları belirtilirken, bazı milletvekillerinin de ava çıktıkları öğrenildi. 
     
Müteahhİt bakan makamında iş bitirdi      Milliyet, Koray Aydın’ın, makam odasında "müteahhit" sıfatıyla protokol imzalayıp, müşterileriyle iş yaptığını ortaya çıkardı 
     YILDIZ YAZICIOĞLU SEÇKİN ÜREY Ankara 

     Milliyet, Koray Aydın’ın, Bayındırlık Bakanlığı koltuğuna oturduktan sonra, makam odasında "müteahhit" sıfatıyla protokol imzaladığını ortaya çıkardı. Alınan bilgilere göre Çankaya Semti Birlik Mahallesi’ndeki 44 konutluk inşaatı kendi adına yürüten Aydın, 30 Kasım 1999’da arsa sahipleri ile makam odasında 13. Noter huzurunda ikinci kez sözleşme imzaladı. Aydın, Başkent’te son dönemde en çok rant sağlayan semtlerden biri olan Birlik Mahallesi’ndeki inşaatlar için yaptığı 9 Aralık 1993 tarihli ilk sözleşme gereği 22 daire, 6 dükkan ve 2 depo sahibi olacak. 
     Arsa sahipleri ile inşaatların gecikmesi nedeniyle ikinci bir sözleşme yapan Aydın, bu ek sözleşmede en geç 1 Ocak 2001’de evleri teslim edeceğini garanti etti. Aydın, "müteahhit" olarak inşaatlarını şahsen sürdürdüğünü gösteren ikinci sözleşmeyi makam odasında yaptı. Milliyet’in sorularını yanıtlayan arsa sahiplerinden biri olayı şöyle anlattı 
     "1993 yılında MHP’li bir akrabamız aracılığıyla Koray Aydın, bizlere daire karşılığı yüzde 50 ortaklıkla arazimize apartman yapmayı önerdi. Aydın, imara kapalı parsellere de imar ruhsatı çıkmasını sağlayabileceğini söyledi. Karşılıklı sözleşme imzaladık. Sonra inşaatlar gecikti, ama o dönemde Koray Aydın Bayındırlık Bakanı olmuştu. İkinci bir sözleşme yapılmasına karar verdik. Ömer Bağcı adlı şahıs, bizi Koray Aydın’ın makamına götürdü ve ikinci sözleşmeyi yine Aydın şahsen imzaladı. Bu arada Aydın, bakan olunca ilk işi inşaatların önünde duran ve üzerinde Müteahhit Koray Aydın’ yazan tabelayı söktürüp depoya kaldırmak oldu. İnşaatlar o gün bugündür tabelasız yapıldı." 
     İddialara göre Aydın, inşaatlara olan ilgisini sık sık makam arabası ile gelip denetleyerek de sürdürdü. Aydın’ın eşinin de zaman zaman inşaata gittiği belirtildi. 
     
Ecevit Aydın MHP’nin sorunu      ANKARA Milliyet 

     Başbakan Bülent Ecevit, Bayındırlık Bakanı’nın istifası konusunda, "Önce MHP’nin ne düşündüğünü bilmemiz gerekir. Koalisyon adabının gereği budur" diye konuştu. Ecevit, dün gazetecilerin gündemdeki konulara ilişkin sorularını yanıtladı. "Vurgun operasyonundaki iddialar, hükümeti töhmet altında bırakıyor. Soruşturmanın sağlıklı olarak yürütülmesi için Koray Aydın’ın istifa etmesi gerekiyor mu " sorusuna Ecevit, "Bu konu MHP’nin ele alması gereken bir sorundur. Nitekim bu konuda görüşmeler yapılacaktır" yanıtını verdi. MHP’nin görüşmeler yapmasını bekleyen Ecevit, "Önce MHP’nin ne düşündüğünü bilmemiz gerekir. Koalisyon adabının gereği budur" diye konuştu. 
     
Koray Bey’in k r oranı çok düşük      ANKARA Milliyet 

     Koray Aydın’ın açıkladığı ciro rakamları, yeni soru işaretlerine yol açtı. Şirketlerinin 7 trilyon lira ciro yaptığını açıklayan Aydın’ın bu satış üzerinden kazancını yüzde 2.58 olarak gösterdiği ve küçük bir vergi ödemekle yetindiği öne sürülüyor. Bilgilere göre, Aydın’ın babasıyla birlikte ortak olduğu Yolalan Şirketi, 2000’de 68 milyar lira kazanç beyanında bulundu ve yaklaşık 21 milyar lira tutan vergiyi ödedi. Aydın’ın bakan olduktan hemen sonra kurduğu Halil İbrahim Aydın Şirketi ise 113 milyar lira kazanç bildiriminde bulundu ve 34 milyar lira vergi ödedi. Bakanın beyan ettiği 7 trilyon liralık ciro ile kıyaslandığında kar oranı yüzde 2.58’e denk geldi. Ancak inşaat sektöründe ortalama kar oranının yüzde 25 dolayında olduğuna dikkat çekiliyor. 
     
Ağca’nın silahçısı aracı mı      Yolalan İnşaat Şirketi’nde "ortak" olduğu kaydedilen ve Aydın’ın makam odasında protokol buluşmasına aracılık eden Ömer Bağcı, ön plan çıkan kişilerden biri. Ankara kulislerinde, Bağcı’nın Aydın’la yakın çalıştığı konuşuluyor. Ömer Bağcı ismi, Uğur Mumcu’nun yazı ve kitaplarında, "Mehmet Ali Ağca’ya Papa suikasti girişiminde kullandığı silahı ulaştıran kişi" olarak da geçiyor. Mumcu, "Papaya Sıkılan Kurşun" yazısında Bağcı ile Ağca arasındaki ilişki için "Ömer Bağcı, Grillmayer’den sağlanan silahı, 9 Mayıs 1981 günü, Milano tren istasyonunda Ağca’ya teslim ediyor" ifadesini kullanıyor. Ülkü Ocakları İkinci Başkanı sıfatıyla Ağca’ya silah götüren Ömer Bağcı ile Koray Aydın’ın işlerini yürüten Ömer Bağcı’nın aynı kişi olup olmadığı merak ediliyor. 
     



 SİYASET 









</TEXT>
</DOC>
