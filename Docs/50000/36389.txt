<DOC>
<DOCNO> 36389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/son/sondun22.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kenya'da bir fil Alman turisti ezerek öldürdü 
</HEADLINE>
<TEXT>

     Kenya'daki Tsavo Ulusal Parkı'nda bir fil, fotoğrafını çekmek için yanına yaklaşan bir Alman turisti ezerek öldürdü. 
     Tsavo Park Oteli Müdürü Wilfred Njiri, adı açıklanmayan turistin dün, eşi ve oğluyla birlikte halka açık bir kamp alanındaki piknikten, kurallara aykırı biçimde izinsiz ayrılarak 200 metre ilerdeki Voi Nehri'ne yürüyüşe gittiğini söyledi. Njiri, tur acentalarına yazdığı mektupta, yürüyüş sırasında Alman ailenin yalnız bir fil gördüğünü ve Alman turistin, fotoğraf çekmek için filin yanına yaklaştığı sırada hayvanın saldırısına uğrayarak öldüğünü belirtti. Wilfred Njiri, otelin, benzer olayların bir daha meydana gelmemesi için ekstra önlemler alacağını ve turistlerin, parkı ziyaret etmelerinde bir tehlike bulunmadığı yönünde güvence verdi. 







</TEXT>
</DOC>
