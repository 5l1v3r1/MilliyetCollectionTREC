<DOC>
<DOCNO> 13544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/guncel/gun02.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Balina’cılar çeteden utandı 
</HEADLINE>
<TEXT>

76 sanıklı "Balina" davası başladı. Bir numaralı sanık işadamı Niyazoğlu, "Böyle birşey yaptıysam Allah belamı versin" dedi 
     REŞİT ÇAĞLIYANGİL İzmir DHA 

     Türkiye’nin en büyük yolsuzluk çetesi davalarından "Balina"nın bir numaralı sanığı işadamı Mehmet Niyazoğlu, çete suçlamasıyla yargılanmasından utanç duyduğunu belirterek, "Böyle bir şey yaptıysam, Allah belamı versin" dedi. 
     Yaklaşık 8 ay önce başlatılan ve kamuoyunda "Balina Operasyonu" olarak bilinen "480 milyon dolar hayali ihracat ve 300 trilyon lira naylon fatura yolsuzluğu" olayıyla ilgili davanın görülmesine başlandı. İZOTAŞ’ın Yönetim Kurulu Başkanı ve Hakiki Koç’un sahibi Mehmet Niyazoğlu, işadamı Bahri Ergin ve "balina kadın" olarak tanınan eski mali müşavir Düriye Karalar’ın da aralarında bulunduğu 76 sanık hakkında Savcı Cevdet Ulu, çete üyesi olmaktan 4 ile 9 yıl arasında değişen hapis cezası isteminde bulundu. Davada, hayalici Yeşer Firması’nın gizli ortağı olduğu öne sürülen Niyazoğlu, ifadesinde kendisini bazı güçlerin yok etmek istediğini öne sürerek, Yeşer şirketiyle ilgisinin olmadığını savundu. Sanıklar, emniyette baskı ve işkence gördüklerini belirterek, savcılıkta ifade verdikleri sırada bile polisin refakat ederek baskı yaptığını söyledi. 
     Mahkeme heyeti, sanıkların tutukluluk hallerinin devamına karar verip duruşmayı erteledi. 
     
Gerçek ihracatçı      Sanıklardan Tamer Büyükçoban ise Yeşer Şirketi’ni Yavuz Çelikkan ve Hüseyin Beşikçi’nin kurmak istediğini, kendilerine yardımcı olduğunu söyledi. Hayali ihracat yaptığı öne sürülen Darıca, Yağız, İzmeks, Güntürk ve Ezo şirketlerinin sahibi olduğu öne sürülen Gürcan Güngören de, kendisinin "gerçek ihracat" yaptığını fakat bunun hayali ihracat olarak gösterildiğini savundu. 
     


 GÜNCEL 























</TEXT>
</DOC>
