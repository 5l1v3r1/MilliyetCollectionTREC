<DOC>
<DOCNO> 31157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/09/son/soneko25.html </URL>
<DATE> 2001/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF krizi çözüldü piyasalar böyle etkilendi... 
</HEADLINE>
<TEXT>

     IMF ile sıkıntıların giderilmesine yönelik gelişmelere odaklanan piyasalarda, haftanın ilk günü Borsa gerilerken, doların satış fiyatı düştü, bono faizleri ise yükseldi. 
     Bu sabah yapılan liderler zirvesi öncesi iyimser beklentilerle 1. seansta yönünü yukarı çeviren Borsa, Başbakan Bülent Ecevit'in Türk Telekom genel kurulunun yeniden toplantıya çağrılacağı açıklamasına rağmen, ikinci seansta gerileme eğilimine girdi. Bu gelişmeye, ''Türk Telekom ile ilgili beklenen açıklama gelmedi'' yorumu etkili oldu. 
     Uzmanlar, Borsa'nın, Türk Telekom Yönetim Kurulu değişikliği ile IMF'nin Türkiye'ye sağlayacağı kredilerdeki gelişmelere bağlı hareket edeceğini kaydettiler. 
     Ayrıca Hazine, Temmuz ayının ikinci ihalesini de yarın düzenleyecek. IMF ve Dünya Bankası'nın Türkiye'ye vereceği kredileri erteleme kararının ardından, yarın gerçekleştirilecek ihalede belirlenecek faiz ve satış tutarı, piyasalar açısından büyük önem taşıyor. Bu yüzden, ihalenin sonuçları merakla bekleniyor. 
     Dövizde durum 
     Kapalıçarşı'da güne 1 milyon 320 bin lira satış fiyatıyla başlayan dolar, gün sonunda 1 milyon 312 bin liraya geriledi. Günü 572 bin liradan açan markın piyasa kapanışındaki fiyatı 568 bin lira düzeyinde oluştu. 
     Geçtiğimiz Cuma günü piyasa kapanışında doların fiyatı 1 milyon 330 bin lira, markın fiyatı ise 572 bin lira düzeyinde bulunuyordu. 
     Serbest döviz piyasasında geçtiğimiz Cuma günkü kapanışa göre az da olsa gerileme yaşanması, bu piyasada tedirginliğe rağmen oluşan dar iyimser havaya bağlandı. Kapalıçarşı döviz piyasası yetkilileri, geçtiğimiz hafta sonunda döviz piyasasında olumsuz gelişmelerin satın alındığına ve doların gereğinden fazla yükseldiğine dikkati çektiler. 
     Merkez Bankası ise doların bugünkü kurunu alışta 1 milyon 301 bin 36 liraya, satışta ise 1 milyon 307 bin 311 liraya düşürdü. Önceki kapanışa göre alışta 28 bin 343 lira, satışta ise 28 bin 480 lira gerileme yaşandı. 
     Bono faizleri 
     İstanbul Menkul Kıymetler Borsası İMKB Tahvil ve Bono Piyasası Repo Pazarı'nda gecelik faiz oranı ortalama 62.96'dan kapandı. İMKB Tahvil ve Bono Piyasası verilerine göre Repo Pazarı'nda gecelik repoda en düşük oran yüzde 57.50, en yüksek oran ise yüzde 63.10 oldu. 
     Bankalararası TL interbankında da gecelik faiz oranı yüzde 63.00 düzeyinde oluştu. 
     Tahvil ve Bono Piyasası Kesin Alım Satım Pazarı'nda ise en çok işlem gören 7 Kasım 2001 vadeli, bugün valörlü bononun basit getirisi yüzde 73.35, bileşik getirisi ise yüzde 92.82 oldu. 
     Söz konusu bononun Cuma günkü piyasa kapanışındaki bileşik getirisi yüzde 91.81 olarak gerçekleşmişti. 
     Borsa geriledi 
     Borsa'da işlem gören hisse senetleri haftanın ilk günü yüzde 1.19 değer kaybetti. 
     1. seansa 11,026.15 puandan başlayan ve seansın ilk yarısını 10,338.54 puandan geçen endeks, iyimser beklentilerle seans sonunda 10,383.41 puana çıktı . Hisse senetleri 1. seansta, önceki kapanışa göre yüzde 2.11 değer kazandılar. 
     2. seans başından itibaren gerileyen endeks, 10 bin puan seviyesinde yatay bir seyir izledi. 2. Seansta en düşük 9717.13 puanı gören endeks, günü 10,048.02 puandan kapattı. 
     Toplam işlem hacmi ise 308 trilyon 199 milyar 667 milyon lira olarak gerçekleşti. 
     
     
     







</TEXT>
</DOC>
