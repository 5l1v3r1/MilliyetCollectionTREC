<DOC>
<DOCNO> 30739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/son/sontur15.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "Çok güzel geliyoruz..." 
</HEADLINE>
<TEXT>

     Eski İstanbul Büyükşehir Belediye Başkanı Recep Tayyip Erdoğan, ''yeni oluşumun güzel bir şekilde geliştiğini'' söyledi. 
     Üsküdar'daki evinden Cuma namazına gitmek amacıyla çıkan Erdoğan, evininin önünde bekleyen basın mensuplarının sorularını yanıtladı. ''DYP'den bir istifa daha oldu. Bağımsızların sayısı artıyor. Bu gelişmeler, hakkında ne düşünüyorsunuz '' şeklindeki soru üzerine Erdoğan, ''Güzel gelişmeler oluyor. Yeni oluşum, güzel bir şekilde gelişiyor'' dedi. 
     ''İstifaların, bugüne kadar süren bir sıkıntının neticesi olduğunu'' ifade eden Erdoğan, ''Bu sıkıntıyı yaşayan, gören insanların artık 'ülke için ne yapabiliriz, nasıl bir çıkış olabilir' gayretlerinden kaynaklanan bir adım diye düşünüyorum. Temennimiz odur ki, bu çıkış ülkemiz için hayıra, barışa kardeşliğe ve bir ekonomik noktada çıkışa vesile olsun'' diye konuştu. 
     Bazı gazetelerde ''DYP, MHP VE ANAP'ın korkulu rüyası'' olduğu şeklinde yorumların bulunduğunun hatırlatılması üzerine de Erdoğan, ''kimsenin korkulu rüyası olma niyetinde olmadığını'' söyledi. 
     ''Bütün isteğinin millete daha iyi hizmet verebilmek olduğunu'' anlatan Erdoğan, ''Biz, korkulu rüyalar nasıl ortadan kalkar da insanımız gayet güzel rüyalar görmeye, yarınlara nasıl umutla bakar diye düşünüyoruz'' dedi. 
     Erdoğan, ''Meral Akşener'e yönelik eleştiriler var. Yeni bir oluşuma başlarken, özellikle telekulak operasyonlarında adı geçen bir kişiyle çalışmayı nasıl değerlendiriyorsunuz '' sorusu üzerine de şunları kaydetti 
     ''Bu işin yenisi, eskisi yok. Mevcut bir şeyin içinden çıkan ayrı bir parti değildir. Bu, yeni bir kuruluştur. Yeni bir kuruluş, her şeyini hesaplayarak ortaya çıkmıştır. Bundan sonrasının ülkemiz için sadece hayırlı olduğuna inanıyorum ve bu insanların gördükleri olumsuzluklar nedeniyle bu buluşma, bu birleşme olacaktır.'' 
     Erdoğan, bir basın mensubunun ''Recai Kutan, yenilikçilerle ilgili bir soruyu 'Başka partilerin içişlerine karışmak doğru olmaz' diye yanıtlamış. Siz ne diyorsunuz '' diye sorması üzerine de kişisel tartışmaların içine kesinlikle girmek istemediğini ifade ederek, ''Sadece yıllara dayanan dostluğumuz sebebiyle saygı duyarım'' diye konuştu. 







</TEXT>
</DOC>
