<DOC>
<DOCNO> 25149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/son/sondun21.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da iki Türk kadın aynı gün kocası tarafından öldürüldü 
</HEADLINE>
<TEXT>

     Fransa'nın Sochaux ve Mulhouse kentlerinde yaşayan iki Türk kadının, kocaları tarafından öldürüldüğü bildirildi. 
     France Soir gazetesi, söz konusu cinayetlere, aileler arasında zorla yapılan evliliklerin ve kültür farklılıkların yol açtığını ileri sürdü. 
     Gazetenin haberine göre, Sochaux kentinde soyadı açıklanmayan Yaşar adlı Türk göçmen işçi, Türkiye'ye dönmek istemeyen karısını bıçakla öldürdü. 
     Peugeot Fabrikası'nda işçi olarak çalışan Yaşar'ın, kendisinden 10 yaş küçük Nurcan adlı karısını bıçak darbeleriyle öldürdükten sonra polise teslim olduğu bildirildi. 
     Tutuklanarak cezaevine gönderilen Yaşar'ın, ilk eşinden üç çocuğu,öldürdüğü karısından da üç aylık bir çocuğu bulunuyor. 
     
     Mulhouse'daki cinayet 
     Yine aynı gazetenin haberine göre, ikinci cinayet Mulhouse kentinde işlendi. Soyadı açıklanmayan Hilal adlı 25 yaşındaki yeni evli bir kadın, evinde ölü bulundu. Polisin, bıçaklanarak öldürülen kadının cinayet sanığı olarak geçen yıl evlendiği kocasını aradığı bildirildi. 
     Hilal'ın çocukluğundan bu yana Fransa'da yaşadığı, geçtiğimiz yıl aileler arasında verilen bir söze dayanılarak zorla Türkiye'de evlendirildiği kaydedildi. 






</TEXT>
</DOC>
