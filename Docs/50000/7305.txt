<DOC>
<DOCNO> 7305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/16/guncel/gun15.html </URL>
<DATE> 2001/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     Ormanda iki kaçak mahalle kurdular 
     Maltepe’de orman arazilerini yasadışı yollarla ele geçirerek Fındıklı ve Ferhatpaşa adında kaçak iki mahalle kuran Mehmet Konan’ın da aralarında bulunduğu 12 kişi hakkında İstanbul DGM’ce altı yıl ağır hapis istemiyle dava açıldı. Çete soruşturmasında adı geçen Maltepe Belediye Başkanı Bahtiyar Uyanık hakkındaki dosya ise müfettiş raporları tamamlanmadığı için ayrıldı. 
     
     Minibüsçülerin hat kavgası 
     Bayrampaşa - Eyüp hattında çalışan minibüsçüler arasında çıkan kavgada bir yolcu atılan yaralandı, bazı araçların da camları kırıldı. Ulaşım Koordinasyon Merkezi’nin aldığı kararla suriçine sokulmayan Bayrampaşa Minibüsçüler Odası’na bağlı 193 minibüs, değişik hatlara verildi. Üç ay önce alınan karar doğrultusunda Bayrampaşa - Eyüp hattında çalışmaya başlayan minibüsçüler, Alibeyköylü meslektaşlarınca engellendi. Eyüp Bulvarı’nda bir grup tarafından taşlanan dört minibüsün camları kırılırken, bir yolcu da başından yaralandı. Olay, polisin müdahalesiyle daha fazla büyümeden önlendi. 
     
     Kulak ameliyatına gitti, felç oldu 
     Konya Numune Hastanesi’nde orta kulak iltihabından ameliyat olan Nesrin Ayyıldız, tıp dilinde "Faisal siniri" olarak bilinen sinirin kesilmesi sonucunda yüz felci olduğunu öne sürdü. Ayyıldız, 10 ay önce Op. Dr. Abdurrahman Arslan tarafından ameliyat edildi. İddiaya göre, ameliyatta Ayyıldız’ın yüz siniri kesildi. İkinci defa ameliyat edilerek yüz siniri dikilen Ayyıldız’ın felci geçmedi. Ayyıldız, "Arslan hakkında 50 milyar liralık tazminat davası açacağım" dedi. 
     
     Gazipaşa’da hortum seraları yıktı 
     Antalya’nın Gazipaşa ilçesinde dün meydana gelen hortum, birçok sera ile bazı evlerin çatısını yıktı. Gazipaşa’nın deniz kenarındaki Koru mahallesinden başlayan hortum, Hacımusa Çayı, Pazarcı, İstiklal ve Aydın mahallelerinden geçerek, Esentepe mevkiinden dağlara doğru gitti. Yetkililer, hortumun ilçede ilk belirlemelere göre 28 serayı ve bazı evlerin çatılarını yıktığını, havanın kararması nedeniyle hasar tespit çalışmalarına bugün devam edileceğini bildirdi. 
     
     Norm kadroda hizmete bakılacak 
     Danıştay’ın norm kadronun son atanan öğretmene göre belirlenmesini içeren hükmü iptal etmesi üzerine, Milli Eğitim Bakanı Metin Bostancıoğlu da "Öğretmenlerin yerlerinin değiştirilmesinde hizmet puanının göz önünde bulundurulması" koşulunu getirdi. Danıştay, yönetici ve öğretmenlerin norm kadrolarına ilişkin yönetmelikteki, "Bir okulda norm kadro belirlenirken, o okul veya kuruma en son atananın fazla konumdaki öğretmen olarak belirleneceği" hükmünü iptal etmişti. 
     
     TV’de naklen şeffaf ihale 
     Radyo ve Televizyon Üst Kurulu RTÜK Başkanı Nuri Kayış, düzenlediği basın toplantısında, ulusal televizyonlar için 26 - 27 Nisan günlerinde yapılacak olan frekans ihalesinin şeffaf yapılacağını, bunun için de televizyonlara canlı yayın izni verileceğini söyledi. Kayış, ihaleyle frekansların büyük paralar karşılığı el değiştirmesinin de önleneceğini böylece yıllardır devam eden bir rant kapısının da kapatılacağını kaydetti. 
     


 GÜNCEL 


























</TEXT>
</DOC>
