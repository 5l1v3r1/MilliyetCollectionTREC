<DOC>
<DOCNO> 38771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/son/sondun10.html </URL>
<DATE> 2001/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Yıldızları'nın gösterisini 200 bin Bakü'lü izledi 
</HEADLINE>
<TEXT>

     Türk Hava Kuvvetleri'nin akrobasi timi ''Türk Yıldızları''nın Bakü'deki gösterisi, Azadlık Meydanı'na akan yaklaşık 200 bin kişi tarafından coşkuyla izlendi. 
     Azadlık Meydanı'na erkenden toplanmaya başlayan kalabalık, gösterinin başladığı sırada meydanın yanı sıra sahil şeridini ve meydana çıkan geniş yolları tamamen doldurdu. 
     Gösteri TSİ 16.00'da Bine Havaalanı'ndan kalkan 10 adet F-5 uçağının, 4 ayrı bakanlığın ve çeşitli uluslararası kuruluşların yerleştiği Dom Sovyet binasının üzerinden geçerek Hazar'ın açıklarına yönelmesiyle başladı. 
     Azadlık Meydanı'nda toplanan 200 bini aşkın Bakü'lü, ''Türk Yıldızları''nın, gerek grup halinde, gerekse tek uçaklı akrobasi hareketlerine alkış, çığlık ve coşkuyla tepki verirken, alandan zaman zaman ''Azerbaycan-Türkiye'' sloganları yükseldi. 
     Yıldızlar'ın ''Yurtta barış, dünyada barış'' sözünü temsilen havada renkli dumanla çizdikleri ikili kalp işareti, alanı dolduran yüzbinler tarafından coşkulu bir alkış seliyle karşılandı. 
     ''Türk Yıldızları''nın her türlü hünerlerini sergilediği gösteri yarım saat sürerken, alanı dolduran kalabalık gösteriden sonra da bir süre Yıldızlar'ın yer ekibine sevgi gösterilerinde bulundu. 
     Hava akrobasi gösterisi, Azerbaycan ve Bakü için bir ilk olurken, ''Türk Yıldızları'' için de bir kardeş cumhuriyette yapılan gösteri açısından bir başka ilki oluşturdu. 
     ''Türk Yıldızları'', yarın Genelkurmay Başkanı Orgeneral Hüseyin Kıvrıkoğlu'nun da katılacağı Azerbaycan Harp Okulu'nun ilk mezuniyet töreni sırasında ikinci gösterilerini yapacak. 
     







</TEXT>
</DOC>
