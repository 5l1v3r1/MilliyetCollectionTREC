<DOC>
<DOCNO> 12606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/ekonomi/eko07.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Faizdeki düşüş durdu 
</HEADLINE>
<TEXT>

     EKONOMİ SERVİSİ 

     Bono faizleri 60 puanlık sert düşüşten sonra dün duraklama eğilimine girdi. Yüzde 193.71 bileşiklerden çıkan ve müşterilerin yoğun talebi nedeniyle önceki gün yüzde 133’e kadar gerileyen 27 Haziran 2001 vadeli bono, dün yüzde 132 bileşiklerden işlem gördü. 
     
     Dolar 1 milyon sınırında 
     3.6 katrilyon lira artı rezervle açılan para piyasasında gecelik faizin düşmesi gerekirken Merkez Bankası’nın yüzde 80’de alıcı olması düşüşü engelledi. Uzmanlar, bankaların bonoda satışa dönebileceğini, bunun da yüzde 132’lerde bulunan yıllık bileşik faizi yüzde 140’lara doğru yükseltebileceğini belirtiyorlar. 
     Döviz piyasasında ise doların yükselişini bazı yerli bankalar ile Merkez Bankası’nın gizli satışlarının engellediği iddia ediliyor. Dün de yükseliş eğilimi gözlenen döviz piyasasında dolar 990 bin liranın üzerine çıkamadı. Önceki gün 980 bin lira düzeyinde bulunan Merkez Bankası efektif döviz piyasasında ortalama işlemler dün 987 bin 690 liradan oldu. 
     Kısa vadeli beklentisi kalmayan İMKB bu kez dünya borsalarında yaşanan satış baskısından etkilendi. Hazine ihalesi sonrası oluşan olumlu hava ile 9.000 puan seviyelere yaklaşan İMKB, uluslararası borsalardaki düşüşlerin de etkisiyle günü düşüşle kapattı. Hisse senetleri yüzde 2.62 değer kaybıyla 8.402 puana geriledi. 
     
     


 EKONOMİ 


















</TEXT>
</DOC>
