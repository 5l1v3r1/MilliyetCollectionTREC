<DOC>
<DOCNO> 36957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/guncel/gun03.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet uyarmıştı 
</HEADLINE>
<TEXT>
Sonunda olan oldu 
Yakıt tasarrufu için kıyıya yakın giden deniz otobüsleri, yaptığımız uyarıdan iki hafta sonra Samatya sahilinde kayalıklarda oturan bir baba oğulun ölümüne neden oldu... 
     SABRİ SEVER İstanbul 

     Samatya sahilinde önceki gün deniz otobüsünün oluşturduğu dalga sonucu boğulan 41 yaşındaki İbrahim Genç ve altı yaşındaki oğlu Oğuz, uyarılara rağmen önlem almayan yetkililerin kurbanı oldu. Milliyet, 16 gün önce "Feribot tsunamisi" başlığıyla verdiği haberle yetkilileri bu tehlikeye karşı uyarmıştı. 
     
     Oğlu için suya atladı ama 
     Tornacı olarak bir fabrikada çalışan ve yıllık iznini kullanan İbrahim Genç, önceki gün oğlu Oğuz'la birlikte Samatya sahiline gitti. Oğuz, oturduğu kayalıklardan denizde yüzenleri seyretmeye başladı. Bu sırada geçmekte olan deniz otobüsünün oluşturduğu dalgalar kayaya vurunca, Oğuz dengesini kaybederek denize düştü. Baba da, oğlunu kurtarmak için hemen suya atladı. Ancak akıntıya kapılarak oğluyla birlikte hayatını kaybetti. Uzun süre çocuğu olmayan İbrahim Genç, gördüğü tedaviden sonra Oğuz'la mutluluğu yakalamıştı. 
     Acı haberle yıkılan yakınları, baba ile oğlunun cenazelerini, memleketleri Artvin'e götürmek üzere dün Adli Tıp Kurumu'ndan teslim aldılar. 
     Milliyet'in 28 Temmuz 2001'de yayımlanan haberinde, deniz otobüslerinin yakıt tasarrufu nedeniyle kıyıya yakın gittikleri, ancak bunun da kıyıdakiler için büyük tehlike yarattığı vurgulanmıştı. 
     
     Önlem alınmadı... 
     Yakıt tasarrufu için kıyıya yakın giden deniz otobüslerinin oluşturduğu dalgaların sahildekiler için büyük bir tehlike oluşturduğunu 28 Temmuz 2001 tarihli Milliyet’te "Feribot tsunamisi" haberiyle belirtmiştik ama yetkililer önlem almadı. Sonuçta olan oldu ve Samatya sahilinde kayalıklarda oturan baba oğul, kıyıya yakın geçmekte olan deniz otobüsünün dalgalarına kurban gitti. 
     



 GÜNCEL 





















</TEXT>
</DOC>
