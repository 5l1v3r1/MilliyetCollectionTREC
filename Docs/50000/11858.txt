<DOC>
<DOCNO> 11858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/18/dunya/dun02.html </URL>
<DATE> 2001/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yorgo Susurköylü oldu 
</HEADLINE>
<TEXT>

     Türk ve Yunan belediyeler birlikleri arasındaki işbirliği protokolünün imza törenine katılmak üzere Batı Trakya’ya giden Yunanistan Dışişleri Bakanı Yorgo Papandreu, Rodop ilinde üç Türk belediyesinden biri olan Susurköy Belediyesi tarafından fahri hemşehri ilan edildi. İskeçe’de Türk - Yunan ilişkilerine değinen Papandreu, Ankara - Atina yakınlaşmasının her iki ülkeye de önemli yararları olduğunu söyledi. İki komşunun birçok konuda ortak menfaatleri olduğunu vurgulayan Papandreu, "Neden illa ki, Yunanistan’ın kazancı Türkiye’nin kaybı, ya da Türkiye’nin kazancı Yunanistan’ın kaybı olmalı " diye sordu. Papandreu, AB’de Türkiye ile birçok konuda ortak çalışmalarda bulunulabileceğini ve bu nedenle Türkiye’yi de Avrupa saflarında görmeyi arzuladıklarını belirtti. Papandreu bugün Gümülcine’de Devlet Bakanı Yüksel Yalova ile bir araya gelecek. 
     


 DÜNYA 











</TEXT>
</DOC>
