<DOC>
<DOCNO> 25639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/son/sontur27.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP "Sadece şu koltukta görev yaparım diyen siyasetçi olamaz" 
</HEADLINE>
<TEXT>

     ANAP Genel Başkan Yardımcısı Selçuk Pehlivanoğlu, Sadettin Tantan'ın Devlet Bakanlığı görevinden ve partisinden istifasını değerlendirerek, '' Ben sadece şu koltukta görev yaparım diyenler, sadece bürokrat, teknokrat olabilirler, siyasetçi olamazlar'' dedi. 
     Pehlivanoğlu, partisinin İstanbul İl Başkanlığı'nda düzenlediği basın toplantısında, son siyasi gelişmeleri değerlendirdi. Siyasetin bir hizmet yarışı olduğunu, kişilere değil kurumlara bağlı olarak yapıldığını belirten Pehlivanoğlu, siyasetçilerin de yaptıkları işler nedeniyle karşılaştıkları müeyyideler olabileceğini söyledi. 
     Pehlivanoğlu, bir kişinin, siyasi partiye girmesi, milletvekili, bakan olmasının o siyasi partinin ideolojisini, ilkelerini ve prensiplerini benimsediği anlamına geldiğini ifade ederek, şunları kaydetti 
     ''Eğer sadece 'ben milletvekili, bakan olayım' diye bir siyasi partiye girerseniz, ne siyaset müessesesine, ne siyaset ilkelerine, ne de ülkeye hizmet etmeniz söz konusu olmaz. Eğer bir kişi belediye başkanı yapılırken, milletvekili, bakan yapılırken o partinin içinde bulunan herkes ve genel başkan makbulse, görevi değiştirildiği zaman da o parti ve genel başkanın makbul olması gerekir. Siyasetçi için en tehlikeli şey, ihtirasların, kabiliyetlerin önüne geçtiği, siyasetin bir kurum olduğunun unutularak kişisel başarının oluşabileceğini sanmasıdır. Siyaset, bir takım oyunudur, takımın antrenörü vardır. Takımda herkesin bir görevi vardır.'' 
     
     Siyasi etik gereği 
     Selçuk Pehlivanoğlu, siyasetçilerin ''ben sadece şu görevi kabul ederim'' diyemeyeceğini vurgulayarak, böyle demeleri ve görevlerinden ayrılmaları durumunda siyasetçilerin, kendilerine oy verenlere karşı da siyasi etik ve ilke açısından mesuliyetlerini yerine getirmeleri gerektiğini kaydetti. 
     ''Bir siyasetçinin, seçildiği partiyi değiştirmemesi gerektiğini'' dile getiren Pehlivanoğlu, ''Değiştirirlerse kendilerine oy verenlere saygı açısından, Parlamento'dan da istifa etmeleri gerekir'' diye konuştu. Pehlivanoğlu, ''Ben, namuslu bir siyasetçiyim'' söyleminin ayrıcalık olmadığını, siyasetçinin zaten namuslu olmak mecburiyetinde olduğunu belirterek, ''Şov yapmak da ayrıcalık değildir'' dedi. 
     
     Tribünlere mi oynuyor 
     Gazetecilerin sorularını da cevaplandıran Pehlivanoğlu, ''Tantan tribünlere mi oynuyor '' sorusuna karşılık, ''Siyaset müessesesi içinde tribüne oynayan kişi sayısı az değildir. Yapmanız gereken,görevleri de medyatik olmak için değil, yapılması gerektiği için yapmaktır'' dedi. 
     ''Tantan, kişisel başarı mı elde etmeye çalıştı '' şeklindeki soru üzerine Pehlivanoğlu, ''Tantan'ın başarısını, ya da başarısızlığını tartışmadıklarını'' söyledi. 
     Pehlivanoğlu, Tantan'ın istifasının kişisel bir girişim olduğunu belirterek, ancak ANAP'tan istifasının ayrı bir noktada değerlendirilmesi gerektiğini ifade etti. 
     Selçuk Pehlivanoğlu, ANAP Genel Başkanı Mesut Yılmaz'ın, Sadettin Tantan'a, bakanlık yaptığı süre boyunca hep yardımcı olduğunu, ancak Tantan'ın, aynı karşılığı genel başkana vermediğini söyledi. ''Partinin bazı ilçelerindeki istifaları nasıl değerlendirdiğinin'' sorulması üzerine de Pehlivanoğlu, ''Bazı arkadaşlarımız, sayın Tantan'a bağımlı ve endeksli siyaset yapıyorlarsa ayrılabilirler. Kişisel tercihleridir. Eğer millete hizmet etme noktasında, kişisel olgularını millet menfaatlerinin önüne çıkaran varsa, bu partide durmalarını zaten biz arzu etmiyoruz'' şeklinde konuştu. 
     
     Kaşarlanmış siyaset zihniyet 
     Pehlivanoğlu, ''Sayın Tantan hangi tribünlere oynuyor Tantan'ın Devlet Bakanlığı'na atanmasını siz içinize sindirebiliyor musunuz '' şeklindeki soruya karşılık, şunları söyledi 
     ''Türk siyasi hayatına çok fayda sağlamış, çok emek vermiş sayın Keçeciler, millete hizmet etme noktasında görev değişikliğini içine sindirebiliyorsa, sayın Tantan ve herkesin de içine sindirmesi gerekir. 'Ben sadece şu koltukta görev yaparım' diyenler, sadece bürokrat, teknokrat olabilirler, siyasetçi olamazlar. Siyaset bir takım işidir. Eğer 'ben, takımdan ayrı bir takımım' derseniz, kendi başınıza bir takım kurarsınız. Siyasetçiler sayın Tantan olsun, başkası olsun, tribüne oynamamalıdır. Millete sadece günlük hoşgörünme, medyaya hoşgörünme sevdasında olmamalıdırlar. Siyaset, sonuca ulaşma sanatıdır. Günlük geçiştirme sanatı değildir. Eğer günlük geçiştirme sanatı olursa, işte o zaman bizim her zaman karşısında olduğumuz 'kaşarlanmış siyaset zihniyetinden' bu ülkenin kurtulması mümkün olmaz.'' 
     
     Beyaz Enerji Operasyonu 
     ''Tantan'ın görevden alınmasının tam nedeni nedir '' sorusu üzerine Pehlivanoğlu, ''Hizmet değişimi de olur. Hizmet illa koltuk değildir. Sayın Yalova, siyaseti gereği istifa etmiştir. Fırtına da kopmamıştır'' dedi. 
     Pehlivanoğlu, ''Tantan'ın, Beyaz Enerji Operasyonu davası sırasında görev değişikliğine uğramasını nasıl değerlendirdiğinin'' sorulmasına karşılık, şöyle konuştu 
     ''Beyaz Enerji Operasyonu'ndan ve davadan hiçbir çekincemiz yoktur. Bu, ANAP'ın üzerine atılmış bir çamurdur. Zaten bürokratlar da serbest bırakılmıştır. Biz, sayın Tantan'a bağlı İçişleri Bakanlığı ve jandarmanın Enerji Bakanlığı'nı dinlemesinden dolayı rahatsızlık duymadık. Söz konusu değil. Bu, bir görev değişikliğidir. Tantan görev değişikliğini içine sindiremediğini söylemiştir. Bizim için garip olan şey, ANAP'a, sayın Tantan'ın sadece bakan olmuş olmak için geldiği gerçeğinin ortaya çıkmasıdır. Bunun da erken şekilde ortaya çıkmasından büyük memnuniyet duyuyoruz.'' 
     
     Bürokrat bürokratlığını, siyasetçi siyasetçiliğini yapmalı 
     ''Yeni İçişleri Bakanı'nın bürokratlarla daha uyumlu çalışıp çalışmayacağı ve partinin isteğinin ne olduğu'' yönündeki soru üzerine Pehlivanoğlu, şunları kaydetti 
     'ANAP'ın kendi siyasi çatısı altında yer alan kişilerden beklediği şudur gerçekleri net olarak söylemesidir. Ve adaleti uygulamakla yükümlü olan kişilerin, kuralları herkes için uygulamasıdır. Kendi partisi içindeki kişiler için de dışındakiler için de uygulamasıdır.Sayın Tantan, gözünün önünde cereyan eden bazı şeyleri kamuoyuna açıklamamıştır. Bunun sebebini kendisine sorun. Ama ilkeli bir siyasetçinin gözünün önünde, kendi başkanlığında yapılan toplantılardaki gerçekleri kamuoyuna duyurması gerekir. Diğer şeyleri duyurduğu gibi.'' 
     'İstanbul Emniyet Müdürü Kazım Abanoz'un istifa ettiği'' yolunda haberler verildiğinin hatırlatılması üzerine Pehlivanoğlu, ''demokrasilerde bürokratların siyaset yapmaya kalkmaları durumunda, o ülkede demokrasinin tartışma konusu olacağını'' söyledi. Pehlivanoğlu, ''Bürokrat bürokratlığını, siyasetçi siyasetçiliğini yapmalı. Emniyet müdürü siyaset yapmaya soyunuyorsa, o onun kişisel tercihidir. Bürokrat olmanın, devletin temsil etmenin bazı mesuliyetleri vardır. O mesuliyeti de bürokratların taşıması gerekir''diye konuştu. 
     Basın toplantısına, partinin kadın kolları üyeleri de katılarak,Pehlivanoğlu'na zaman zaman alkışlarla destek verdiler. 






</TEXT>
</DOC>
