<DOC>
<DOCNO> 35604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/05/son/sontur13.html </URL>
<DATE> 2001/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP'tan bir istifa 
</HEADLINE>
<TEXT>

     ANAP Adıyaman Milletvekili Mahmut Bozkurt, partisinden istifa ettiğini açıkladı. 
     ANAP'ın 7. Olağan Büyük Kongresi'nin yapıldığı ASKİ Spor Tesisleri'nden ayrılırken gazetecilere açıklamada bulunan Bozkurt, 7 yıldır emek verdiği ANAP'tan istifa ettiğini söyledi. 
     ''ANAP, bir tek kongre kazanmasını biliyor'' diyen Bozkurt, siyasi partilerin, kendilerini kongre kazanmaya yönelik dizayn etmemeleri gerektiğini kaydetti. 
     ANAP'ın halkı ve iktidarı kazanamadığını ifade eden Bozkurt, ülkenin büyük sıkıntılar içinde olduğunu ve kendisinin bu sıkıntıları içine sindiremediği için ANAP'tan istifa ettiğini belirtti. 
     ''Bir başka parti veya oluşuma geçecek misiniz '' diye soran bir gazeteciye de Bozkurt, ''Vicdanıma doğru gelen, ülkeme hizmet edebileceğime inandığım herhangi bir parti olursa... Ümit ediyorum ki bu zor günler en kısa zamanda ortadan kalkar'' karşılığını verdi. 
     Bu arada, Bozkurt'un istifası, kongrede bulunan ANAP yöneticileri tarafından şaşkınlıkla karşılandı. 
     Devlet Bakanı Edip Safter Gaydalı, yaptığı açıklamada, ''Bir saat önce yemekte beraberdik. İstifa edeceğini söylemedi. Ancak partiye kırgındı. Hatta yemekteki arkadaşlar, neden aday olmadığını sordular. İstemediğini söyledi'' dedi. 
     ANAP Genel Sekreteri Abdulkadir Baş ise Bozkurt'un istifasından haberi olmadığını, konuyu gazetecilerden öğrendiğini belirterek, istifa dilekçesinin de kendilerine ulaşmadığını söyledi. 







</TEXT>
</DOC>
