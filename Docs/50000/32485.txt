<DOC>
<DOCNO> 32485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/yazar/zbirand.html </URL>
<DATE> 2001/07/17/ </DATE>
<TIME>  </TIME>
<AUTHOR> M. Ali Birand  </AUTHOR>
<HEADLINE>
Kıbrıs’ta son şans... 
</HEADLINE>
<TEXT>

     Avrupa Birliği Komisyonu’nun Türkiye’den sorumlu direktörü Michael Leigh’nin, dün CNN TÜRK’teki MANŞET programında yaptığı açıklamalar çok dikkatle okunması ve analiz edilmesi gereken sözleri kapsıyor. 
     Michael Leigh bir politikacı değil. Komisyon bürokratı. Bundan dolayı söyledikleri, Avrupa Birliği’nde oluşan ortak görüşü kapsıyor. 
     Ben burada önemli bölümlerini özetlemekle yetineceğim. Aynı kelimelerle açıklamadı, ancak ben söyleşiden şu noktaları çıkarttım 
     
Kıbrıs için siyasi engel yok      1. Kıbrıs, herhangi bir çözüm bulunamasa dahi, AB’ye tam üye olarak kabul edilecektir. Avrupa Birliği bir çözüm bulunmasını tercih etmekle birlikte, genişleme sürecini geciktirmeme kararında. 
     
Yeni bir inisiyatif başladı      2. Çözüm için yeni bir inisiyatif başlatılmıştır. BM Genel Sekreteri gözetiminde tarafların, yeni bir dizi öneri paketi ile masaya oturmaları için çabalar arttırılmaktadır. Önümüzdeki aylarda müzakerelerin başlaması gerekmektedir. Türk tarafının duyarlıklarını müzakere masasında ortaya koyması ve tatminkar bir sonuç alması doğaldır. 
     
Kıbrıs, Türkiye’yi engelleyebilir      3. Kıbrıs sorununun çözümsüz kalması, Türk tarafının AB’ye katılmamasıyla sonuçlanacak bir gelişme, Türkiye’nin tam üyeliğini engelleyebilir. Bu daha çok Türkiye’den kaynaklanabilecek tepkiler sonucu gerçekleşebilir. 
     
Türkiye’ye para verdik, kullanamıyor      4. Avrupa Birliği fonları ve Avrupa Yatırım Bankası Türkiye’ye hem hibe, hem de proje kredisi olarak bir para verdi. Ancak bürokrasinin hazırlıkları bir türlü tamamlayamaması, gereken projeleri ortaya çıkaramaması nedeniyle bu para kullanılamıyor. Türkiye’nin, çeşitli bakanlıklardan gelen talepleri yönlendirecek bir koordinatör ataması gerekmektedir. 
     
Krizin hem iyi hem kötü yanları      5. Ekonomik krizin, Türkiye-AB ilişkilerine hem olumlu, hem olumsuz etkileri oldu. Olumsuz etkisi, Türk halkının omuzlarına büyük yüklerin binmesidir. Olumlu yönü ise, gerçekleştirilmeye başlanan ekonomik reformların AB’ye katılımı hızlandıracak nitelikte olmasıdır. Örnek olarak, banka sektörü gösterilebilir. 
     
Takvime göre yavaş ilerliyorsunuz      6. Türkiye’nin milli politika belgesiyle ortaya koyduğu reform taahhütleri ileriye doğru atılmış son derece önemli adımlardır. Ancak bu belge içinde önemli delikler de vardır. Katılma müzakerelerinin başlayabilmesi için, Kopenhag koşullarının eksiksiz karşılanması şarttır. Oysa Türkiye’nin milli politika belgesindeki taahhütlerin bir bölümü çok soyuttur. Bu açıdan bakılırsa, kısa vadeli çözümler bölümünde yeterli ilerleme görülememektedir. 
     
Hızlandırmak sizin elinizde      7. Tam üyelik müzakerelerini biran önce başlatıp başlatamaması tamamen Türkiye’nin elindedir. Kopenhag koşullarını ki bu koşullar bütün aday ülkeler için geçerlidir yerine getirdikleri anda, müzakerelerin açılması için gereken siyasi kararın çıkması kolaylaşacaktır. 
     
Sonuç...      Michael Leigh’nin söyleşisi bence son derece önemliydi, zira ilk defa bir AB yetkilisi kelimeleri çiğnemeden, açıkça koşulları ve tehlikeleri ortaya koydu. 
     2002’nin Kıbrıs yılı veya Türkiye yılı olacağı apaçık ortada. 
     Yine anladığıma göre, Washington-Londra-BM ve AB dörtlüsünün başlatmaya hazırlandıkları inisiyatif, Denktaş’ı masaya oturtmayı hedefliyor. 
     Bu arada, ilginç bir detay daha vereyim 
     BM Genel Sekreteri yeni bir öneri paketi hazırlıyor. Bu defa Türk tarafının beklentilerine öncelik getiriliyor. 
     Geriye, Denktaş’ın çözüm 
     bulma niyetiyle hareket etmesi ve müzakere masasında ciddi bir pazarlığa girmesi kalıyor. 
     
     







Ara dönem ve MHP 


Tezek terazi 


'Karıştırmak istiyorlar' 


Hayata Dönüş Operasyonu'nun hesabını vermek zorunda devlet 


Psikiyatr... Psikolog... 


İffet Bey 


Ecevit'e teşekkür erken mi oldu 


Konuşmak daha iyi... 


Siyaset ve ekonomi 


Dünya Bankası ile BDDK nasıl ortak oldu 


ANAP'ın geleceği 


Çağlar ve Hacı Ali Demirel'in Malki'leri 


Yargıtay'ın anlattığı şey farklı 2 


Döviz 100 lira artınca fiyatlar 57 lira artıyor 


Bayındır'ın gelirine el kondu 


</TEXT>
</DOC>
