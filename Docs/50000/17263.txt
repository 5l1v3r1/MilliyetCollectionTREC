<DOC>
<DOCNO> 17263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/20/son/sonspo10.html </URL>
<DATE> 2001/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Madrid maçında çıkan olaylarla ilgili İspanya Büyükelçisi'ne protesto 
</HEADLINE>
<TEXT>

     İspanya'nın Ankara Büyükelçisi Manuel de la Camara Dışişleri Bakanlığı'na çağrılarak, kendisine Real Madrid-Galatasaray maçı sırasında çıkan olaylardan ve İspanyol polisinin maç için Madrid'e giden Türk vatandaşlarına karşı tutumundan duyulan üzüntünün dile getirildiği bildirildi. 
     Dışişleri Bakanlığı'ndan yapılan açıklamada, Real Madrid-Galatasaray maçından önce, maçı izlemek için Madrid'e gidecek Türk vatandaşlarının güvenliği ve kentte rahatça hareket edebilmeleri için gerekli önlemlerin alınması konusunda İspanyol makamları nezdinde gerekli girişimlerde bulunulduğu kaydedildi. 
     İspanyol makamlarının, bu konularda gerekli önlemlerin alınacağını belirttikleri ifade edilen açıklamada şöyle denildi 
     'Madrid Büyükelçiliğimizin girişimlerine ve yerel makamların verdikleri teminata rağmen, polisin, stadyumda vatandaşlarımıza iyi davranmadığını, ayrıca vatandaşlarımızın şehirde ve havalanında belirli bir bölgeden ayrılmalarına izin vermediğinin öğrenilmesi üzerine, Ankara'daki İspanya Büyükelçisi bugün bakanlığımıza davet olunarak, olaylardan ve polisin tutumundan duyduğumuz üzüntü dile getirilmiştir.'' Açıklamada, aynı yönde bir girişimin Türkiye'nin Madrid Büyükelçiliği tarafından İspanya Dışişleri Bakanlığı nezdinde yapıldığı da kaydedildi. 




</TEXT>
</DOC>
