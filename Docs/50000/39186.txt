<DOC>
<DOCNO> 39186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/yasam/yas05.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Su uğruna can verdiler 
</HEADLINE>
<TEXT>

Bağa su götürmek için kanal çalışması yapan iki işçi göçük altında kaldı. İşçilerin cesedine ancak 5 saat sonra ulaşıldı 
     ŞEVKET ERZEN Çorum DHA 

     Çorum'da emekli öğretmen Aslan Kılıç'a ait Bahçelievler Mahallesi’ndeki bağa yeraltından su bulmak için çalışmaya gelen İbrahim Beyazsakal 34 ile Hüseyin Çevik 26 , önceki sabah erken saatlerde çalışmalarına başladı. 
     Yaklaşık 16 metre yükseklikte, dere yatağı üzerinde kazma küreklerle çalışan Beyazsakal ve Çevik, 4 metre derinliğe kadar indiler. Bu arada kazılan kanaldan çıkardıkları toprak, kepçeler aracılığıyla kanalın hemen yanına yığılıyordu. 
     
Zemin uygun değildi      Ancak zemin dolgusunun ıslak olması nedeniyle bir anda toprak kayması meydana geldi. Saat 14.00 sıralarında meydana gelen kayma nedeniyle Beyazsakal ve Çevik, göçük altında kaldı. 
     Göçük altındaki iki işçiyi kurtarmak için hemen çalışmalara başlandı. Kurtarma çalışmalarına polis, 112 Acil Servis ekipleri, itfaiye ekipleri ve vatandaşlar katıldı. Yaklaşık 5 saat süren çalışmaların ardından Beyazsakal ve Çevik’in göçük altında can verdikleri belirlendi. İki işçinin cesedi güçlükle çıkarılarak, Devlet Hastanesi morguna kaldırıldı. Olayla ilgili soruşturma başlatıldı. 
     



 YAŞAM 



















</TEXT>
</DOC>
