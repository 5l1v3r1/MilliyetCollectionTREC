<DOC>
<DOCNO> 25874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/09/siyaset/siy07.html </URL>
<DATE> 2001/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcı da farkında 
</HEADLINE>
<TEXT>

Swissotel baskını eylemini "Terör" suçu kabul eden DGM Savcısı, "Yasa yoksa çete olurlar" yorumunda bulundu 
     SEMRA PELEK İstanbul 

     Çeçen eylemciler tarafından Swissotel’e düzenlenen baskınla ilgili dava açan İstanbul DGM Savcısı Muzaffer Yalçın, iddianamesinde eylemi "çete" suçu kapsamına alan hukuk sistemine isyan etti. Avrupa Konseyi ve Birleşmiş Milletler sözleşmelerine göre eylemin "terör" suçu olduğunu kabullenen Yalçın, "Sanıkların eylemlerinin bir terör hareketi olmakla beraber, onları terör örgütü olarak cazalandıracak bir yasa maddesi bulunmamaktadır" dedi. 
     10 sayfalık iddianame hazırlayan Yalçın, eylemi neden "terör" değil de "çete" suçu kapsamına almak zorunda kaldığını özetle şöyle açıkladı 
     "Avrupa Konseyi’nin Terörün Önlenmesine Dair Avrupa Sözleşmesi ve Birleşmiş Milletlerin Rehin Almaya Karşı Uluslararası Sözleşmesi, rehin alma suçunu terör kapsamına almaktadır. Swissotel baskınının ve buradaki personelle turistlerin silahlı olarak rehine durumuna düşürülmesi, bu sözleşmelere göre bir terör eylemidir. Bu konuda hiç bir tereddüt yoktur. 
     Bizdeki 3713 Sayılı Terörle Mücadele Kanunu’nun birinci maddesi terörü, devletin ülkesi ve milletiyle bölünmez bütünlüğünü bozmak, Türk Devleti’nin ve cumhuriyetinin varlığını tehlikeye düşürmek, devlet otoritesini zaafa uğratmak ve yıkmak veya ele geçirmek, temel hak ve hürriyetleri yok etmek, devletin iç ve dış güvenliğinin, kamu düzenini veya genel sağlığı bozmak amacıyla bir örgüte mensup kişiler tarafından gerçekleştirilen her tür eylem olarak tanımlamıştır. 
     Bu durum karşısında sanıkların eylemleri bir terör hareketi olmakla beraber, onları terör örgütü olarak cezalandıracak bir yasa maddesi bulunmamaktadır." 
     



 SİYASET 















</TEXT>
</DOC>
