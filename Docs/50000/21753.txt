<DOC>
<DOCNO> 21753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/son/soneko05.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Cuma günü 1.5 milyar dolar geliyor 
</HEADLINE>
<TEXT>

     Uluslararası Para Fonu IMF , ilk etapta serbest bırakacağı 3.8 milyar dolarlık kredi diliminin 1.5 milyar dolarlık kısmını Cuma günü Türkiye’ye gönderecek. 
     IMF yönetiminin, 1.5 milyar dolarlık kredinin, hemen yarın Merkez Bankası hesaplarına girmesi konusunda çalıştığı öğrenildi. 
     Geri kalan 2.3 milyar dolarlık kısmı ise bu ay sonunda Türkiye’ye göndereceği belirtiliyor. 
     Türkiye’ye, 12.8 milyar doları bu yıl olmak üzere, üç yıllık süre için toplam 19 milyar dolarlık 15 milyar SDR’lik kredi kullandıracak. 
     IMF, ilk olarak derhal 3.8 milyar dolarlık kredi dilimini serbest bırakırken, diğer iki kredi diliminden 1.5 milyar dolarlık kısmının 25 Haziran’dan sonra ve diğer dilim olan 1.5 milyar dolarlık kısmın da 25 Temmuz’da serbest bırakacak.. 
     Diğer 3’er milyar dolarlık dilimler ise 20 Eylül ve 15 Kasım tarihlerinden sonra serbest bırakılacak. 
     IMF, bundan sonraki 3.8 milyar dolarlık ilk dilimden sonraki dört kredi diliminin serbest bırakılmasının, program hedefleriyle ilgili gözden geçirmelerin sonuçlarına bağlı olacağını vurguluyor. Dünya bankası da, 2 milyar dolarlık krediyi, Haziran ayında yapacağı İcra Direktörleri toplantısının ardından serbest bırakması bekleniyor. 
     IMF’nin gözden geçirme ziyaretleri, gelecek aydan itibaren yeniden başlıyor. IMF Türkiye Masası şefiliğine getirilecek olan Juha Kahkonen’in başkanlığındaki IMF heyeti, sekizinci gözden geçirme incelemesi için Haziran ayı ortasında Türkiye’ye gelecek. 
     IMF Heyetinin, performans kriterlerinin yerine getirilip getirilmediğine bakacağı ve bu performans kriterlerinin tutturulması durumunda, 1.5 milyar dolarlık diğer bir kredi diliminin, 25 Haziran’dan sonra serbest bırakılmasını talep edeceği belirtiliyor. 
     IMF Heyeti, Haziran’dan başlamak üzere, ilk iki ay aylık ziyaret yaparken, Ağustos ayından itibaren ise ikişer ayda bir inceleme ziyaretine gelecek. 
     







</TEXT>
</DOC>
