<DOC>
<DOCNO> 47472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/yasam/yas03.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail’de yine kana karşı kan 
</HEADLINE>
<TEXT>

İsrail ajanları geçen ay Filistin Halk Kurtuluş Cephesi’nin önemli ismi Ebu Ali’yi öldürmüştü. Cevap dün geldi İsrail’in şahin bakanı Rehavam Zeevi, Kudüs’te öldürüldü 
     DIŞ HABERLER SERVİSİ 

     İsrail’de Ariel Şaron başkanlığında kurulan ulusal birlik hükümetindeki Turizm Bakanlığı görevinden üç gün önce istifa eden Rehavam Zeevi, dün Kudüs’te uğradığı silahlı suikast sonucu hayatını kaybetti. 
     Kaldığı Hyatt Oteli’ndeki odasında yakın mesafeden hepsi kafasına üç mermi sıkılan Zeevi, karısı taraf ından kanlar içinde bulundu. Derhal Hadassa Hastanesi’ne kaldırılan Ulusal Birlik Partisi Genel Başkanı Zeevi, tüm çabalara rağmen kurtarılamadı. Polis, Zeevi’yi odasının kapısı önünde öldürenlerin iki kişi olduğunu açıkladı. 
     
     Biz öldürdük, öldüreceğiz’ 
     Saldırının ardından açıklama yayımlayan Filistin Halk Kurtuluş Cephesi FHKC politbüro üyesi Mahir El-Tahir, Zeevi’nin öldürülmesini örgüt adına üstlendi. 
     Açıklamada, "Irkçı terörist Zeevi’nin ölümü, açıkça İsrail’in sahiplendiği şehit Ebu Ali Mustafa’nın geçen ay öldürülmesine bir yanıttır" denildi. Gelecekte bunu yapmayı sürdüreceğiz’ diyen El-Tahir, Zeevi’nin öldürülmesinin, Siyonist çetelerin Filistin halkına uyguladığı terörizm ve İsrail’in Filistin halkına karşı işlediği katliamlara yanıt olduğunu da sözlerine ekledi. 
     
     İsrailli bakanlara ev hapsi 
     İsrail Başbakanı Ariel Şaron da, Zeevi’nin öldürülmesinin hemen ardından bir açıklama yaparak, bakanlarının evden çıkmamalarını istedi. 
     İsrail televizyonunun haberinde, Şaron’un kabinesindeki bakanlara, ikinci bir emre kadar evde kalmaları yönünde talimat verdiği belirtildi. Olaydan hemen sonra toplanan İsrail güvenlik kabinesi ise, gizli tutulan bazı askeri misilleme kararları aldı. İsrail Radyosu, Ariel Şaron’un güvenlik kabinesinde, 11 Eylül sonrasında ABD Başkanı George Bush’u andıran bir şekilde, "Şimdi herşey farklı ve hiçbir zaman eskisi gibi olmayacak" dediğini bildirdi. Şaron ayrıca, Zeevi’ye yönelik suikastın sorumluluğunun bizzat Filistin lideri Yaser Arafat’ın omuzlarında olduğunu da sözlerine ekledi. 
     
     Arafat vurulmayacak 
     Buna rağmen İsrail güvenlik kabinesi, bazı bakanların Arafat ve diğer üst düzey Filistinli yetkililerin öldürülmesi yolundaki önerilerini reddetti. 
     İsrail kaynaklarına göre kabine ilk tepki olarak, Filistinlilere yönelik yaptırımların gevşetilmesinin durdurulması kararını aldı. 
     El Fetih liderlerinden Hatem Abdülhader ise Zeevi’nin Araplara yönelik aşırı görüşlerinin bedelini ödediğini ifade etti. Hamas’ın görüşünü ise örgüt sözcüsü Abdülaziz Rantisi şöyle açıkladı İsrail, işgal devam ettikçe mücadelenin de süreceğini bilmeli .. 
     
Filistin halkını kansere’ benzetmişti      Rehavam Zeevi, İsrail’in en sertlik yanlısı bakanları arasındaydı. Başbakan Şaron’un El Halil’de Filistin kontrolündeki bölgelerden çekilme kararına şiddetle karşı çıktı. Kudüs doğumlu Zeevi, 1974 - 1977 yılları arasında dönemin başbakanı İzak Rabin’in kontr - terör danışmanlığını yaptı. Zeevi, 1979’da Mısır’la yapılan ve Devlet Başkanı Enver Sedat’ın bedelini canıyla ödediği Camp David anlaşmasına da karşıydı. Filistin halkının en nefret ettiği’ kişiler arasında yer alan Zeevi, Moledet Partisi’ni 1988’de kurdu. İsrail denetimindeki Filistinlilerin bu topraklardan sürülmesini savunan Zeevi, geçen temmuz Filistinlileri kanser’ olarak niteleyerek yeni bir huzursuzluk yarattı. Zeevi, görüşleri benzemese de, fizik benzerliği nedeniyle Hindistan’ın pasifist’ lideri Mahatma Gandi’ye atfen Gandi’ lakabıyla anılıyordu. 
     



 YAŞAM 

















</TEXT>
</DOC>
