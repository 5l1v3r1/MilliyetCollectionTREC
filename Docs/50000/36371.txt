<DOC>
<DOCNO> 36371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/son/sondun04.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin Kissenger'ın ifadesinin alınmasını istedi 
</HEADLINE>
<TEXT>

     Arjantinli savcı Oscar Aguirre, eski ABD Dışişleri Bakanı Henry Kissinger'ın ülkede 1976 yılında askerler tarafından düzenlenen darbeden sonra kaçırılan ve öldürülen muhaliflerle ilgili olarak resmen ifadesinin alınmasını istedi. 
     Aguirre, Kissinger'ın ifadesinin alınmasıyla ilgili dilekçenin hazır olduğunu ve bugün ya da yarın yetkili makamlarca imzalanacağını söyledi. 
     Aguirre'nin dilekçesinin Adalet ve Dışişleri bakanlıkları tarafından incelendikten sonra ABD Dışişleri Bakanlığı'ndan resmen Kissinger'ın ifadesinin alınmasının isteneceği bildiriliyor. Darbe ve sonrasındaki olayları inceleyen araştırmacılar, ABD yönetiminin, o zamanki gelişmelerden haberdar olduğunu ve ''Akbaba Operasyonu'' adı verilen gizli planlara destek verdiğini belirtiyorlar. 
     Yargıç Aguirre, Kissinger'ın her şeyini bildiği ''Akbaba Operasyonu'' ile ilgili olarak sorgulanacağını söyledi. Arjantinli federal yargıç Judge Rodolfo Canicoba Corral, 1976 yılındaki darbeden sonraki 10 yıl içinde güvenlik güçleri tarafından kaçırılan ve öldürülen binlerce solcunun katledilmesine Brezilya, Paraguay, Uruguay, Şili ve Bolivya'daki güçlerin katılıp katılmadığını araştırıyor. Uzmanlar, 1973-77 yılları arasında Richard Nixon ve Gerald Ford döneminde dışişleri bakanlığı yapan Kissinger'ın, Latin Amerika'nın en kanlı ve darbelerle dolu bu döneminde meydana gelen olaylarla ilgisi ve bilgisi olduğunu belirtiyorlar. 
     Şili Yüksek Mahkemesi de 10 gün önce eski diktatör General Augusto Pinochet'nin iktidarı sırasında bir Amerikalı film yapımcısının öldürülmesiyle ilgili olarak, eski ABD Dışişleri Bakanı Henry Kissinger'ı sorgulamasına izin verilmesini istemişti. Pihochet'yi iktidarı döneminde işlediği ileri sürülen suçlardan dolayı mahkemeye çıkarmayı başaramayan hakim Juan Guzman, diktatörün iktidara gelmesinden kısa bir süre sonra Amerikalı film yapımcısı Charles Horman'ın öldürülmesiyle ilgili soruşturması çerçevesinde, Yüksek Mahkeme'ye Kissinger'ı sorgulama talebinde bulunmuştu. Arjantin'de 1976-83 yıllarındaki askeri cunta yönetimi sırasında en az 15 bin, bazı rakamlara göre ise 30 bin kişi öldürülmüştü. Pinochet'nin 1973-90 yılları arasındaki iktidarında ise 3 bin siyasi muhalifin öldürüldüğü ya da işkence gördüğü bildiriliyor. 







</TEXT>
</DOC>
