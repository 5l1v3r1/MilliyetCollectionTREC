<DOC>
<DOCNO> 22405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/son/soneko24.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gurbetçi işadamları, özelleştirilecek Telekom ve THY ile ilgileniyor 
</HEADLINE>
<TEXT>

     Avrupa Türk İşadamları ve Sanayicileri Derneği ATİAD üyesi Yusuf Ziya Aksu, hazırlanan ekonomik programda yurtdışındaki Türk vatandaşlarının tasarruflarının Türkiye'ye çaekilebilmesi konusunda birşey bulunmadığını söyledi. 
     AB Genel Sekreteri Volkan Vural ile görüşmelerinin ardından gazetecilere açıklamalarda bulunan Aksu, bu sabah görüştükleri Devlet Bakanı Kemal Derviş'e gurbetçilerin tasarruflarının Türkiye'ye çekilmesi konusundaki önerilerini ilettiklerini belirtti. 
     Yurtdışında 4 milyon civarında Türk vatandaşının yaşadığına işaret eden Aksu, ''Bu vatandaşlarımızın da 15 milyar Euro civarında bir tasarrufu var'' dedi. 
     Geçmişte yaşanan olumsuz olaylardan dolayı yurtdışındaki Türk vatandaşlarında güvensizlik oluştuğunu ifade eden Aksu, bu güvensizliğin giderilerek, gurbetçilerin Türkiye'de yapılacak özelleştirmeye kanalize edilebileceğini söyledi. 
     Yurtdışındaki vatandaşların Türkiye'deki özelleştirmeye kanalize edilmesi ve Özelleştirme İdaresi'nin her şeyinden haberdar olmak istediğini söyleyen Aksu, Türk Telekom ve Türk Hava Yolları'nın THY özelleştirilmesiyle ilgilendiklerini sözlerine ekledi. 
     
     







</TEXT>
</DOC>
