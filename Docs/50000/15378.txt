<DOC>
<DOCNO> 15378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/son/sondun11.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Karni geçiş noktasını kapadı 
</HEADLINE>
<TEXT>

     İsrail askerleriyle Filistinliler arasındaki çatışmalar sürerken, İsrail, Gazze Şeridi'nden topraklarına geçiş noktası olan Karni'yi kapadığını açıkladı. 
     İsrail askeri sözcüsü, Filistinlilerin hafta sonu boyunca Karni'deki bir depoda bulunan malzemeleri ve lastikleri yakarak maddi hasara neden oldukları gerekçesiyle geçiş noktasını kapattıklarını belirtti. 
     İsrail askerleriyle Filistinliler arasındaki çatışmalar da dün bir Filistinlinin öldüğü Batı Şeria'nın Ramallah kenti yakınlarında sürüyor. Görgü tanıklarının bildirdiğine göre, Ramallah yakınlarındaki Beytunya köyünde İsrail askerleri ve Filistinliler arasındaki karşılıklı hafif silahlarla çatışmada yaralanan olup olmadığı bilinmiyor. İsrail ordusunun bölgeye tanklar gönderdiği ve çatışmaların başlamasının ardından köy yakınlarındaki 2 okulun boşaltıldığı belirtildi. Bu arada, isminin açıklanmasını istemeyen bir Filistinli yetkili, İsrailli yetkililerle bugün için hiçbir güvenlik görüşmesinin yapılmasının öngörülmediğini söyledi. 
     Öte yandan, İsrail İç Güvenlik Bakanı Uzi Lando, ''Filistin Devlet Başkanı Yaser Arafat'ın polislerinin terörist olduğunu'' söyledi. Lando, Kudüs'te gazetecilere yaptığı açıklamada, önceki İsrail hükümetlerinin Filistinlilerle yaptığı geçici barış anlaşmalarını eleştirerek, bu anlaşmaları İkinci Dünya Savaşı'ndan önce Almanya'ya verilen tavizlerle denk tuttu. ''Eski terörist olmakla suçladığı Filistin polisinin hala terörist'' olduğunu öne süren Lando, ''Arafat, demokratik ülkelerin değil, Saddam Hüseyin'in ortağı'' dedi. 
     



</TEXT>
</DOC>
