<DOC>
<DOCNO> 13155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/son/sonspo01.html </URL>
<DATE> 2001/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Altaylı taraftarlar önce havaalanını sonra tesisleri bastı 
</HEADLINE>
<TEXT>

     İkinci Futbol Ligi Yükselme Grubu'nda yer alan Altay'ın, Sivasspor deplasmanından dönüşünde futbolculara tepki gösteren bir grup taraftar, Adnan Menderes Havalimanı ve Gaziemir Kutlu Aktaş tesislerinde gergin anların yaşanmasına neden oldu. 
     Altay'ın, Sivasspor deplasmanında 1-0 yenilerek ilk iki sırada yer alma şansını iyice zora sokmasının ardından siyah-beyazlı kulübün taraftarları Adnan Menderes Havalimanı'nda toplandı. Siyah-beyazlı kafilenin İzmir'e gelmesinden önce kulüp İkinci Başkanı Mahmut Özgener Adnan Menderes Havalimanı'nda taraftarlarla görüşerek dağılmaları yönünde ricada bulundu. Ancak bunu kabul etmeyen taraftarlar futbolcuları beklemeye devam ettiler. 
     Çıkması muhtemel bir olayı önlemek isteyen güvenlik güçleri uçak havalimanına indikten sonra futbolcuları Havaş otobüsüyle doğrudan siyah-beyazlı kulübün Gaziemir'deki tesislerine götürdü. Durumu farkeden taraftarlar da tesislere geçerek baskın yapmak istedi. Olaya zamanında müdahale eden çevik kuvvet ekipleri, taraftarların futbolculara saldırmasına engel oldu. 
     Bu arada yaşanan koşuşturmada Cihan isimli böbrek hastası bir taraftarın bayıldığı, bir taraftarın da hafif şekilde yaralandığı bildirildi. Taraftarlar güvenlik güçlerinin müdahale etmesiyle tesislerden ayrıldılar. 




</TEXT>
</DOC>
