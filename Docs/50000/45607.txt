<DOC>
<DOCNO> 45607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/son/soneko08.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökalp "Çiftçi borçlarının dondurulması gerekir" 
</HEADLINE>
<TEXT>

     Tarım ve Köyişleri Bakanı Hüsnü Yusuf Gökalp, çiftçi borçlarının ödenmesine kolaylık getiren düzenlemenin Ziraat Bankası'nın kendi görüşleri doğrultusunda hazırlandığını söyledi. Gökalp, ''Oysa, çiftçi borçlarının dondurulması gerekirdi'' dedi. 
     Bakan Gökalp, Osmaniye Tarım İl Müdürlüğü ve ardından gittiği Dereli Köyü Tarımsal Kalkınma Kooperatifi'nin açılışında yaptığı konuşmalarda, yıllardan beri sırt çevrilen Türk çiftçisinin inanç ve kararlılıkla üretmeye devam ettiğini belirterek, üreticiye daha fazla üretme imkanı sağlandığında, bunun halka ve tüm sektörlere yansıyacağını söyledi. 
     ''Çiftçi borçlarının ödenmesine kolaylık getiren yeni düzenlemede, faizler dondurulduktan sonra kalan bölümünün 3 yıla yayılarak 6'şar aylık taksitlere bölünmesi gerekirdi'' diyen Bakan Gökalp, şöyle konuştu 
     ''Biz 2 yıldan beri bu ödeme planını öneriyoruz. Böyle olursa ortalama her ay 300 trilyon liradan fazla para Ziraat Bankası ve Tarım Kredi Kooperatifleri'nin kasasına girecek. Ödemeye kolaylık geldiği zaman çiftçi daha fazla üretecektir. Çiftçi fazla üretince de daha fazla pazara, ekmeğimize, tüketiciye, gıda sanayiine ve ihracatımıza yansıyacak, Dünya pazarlarında yer edinmemizi sağlayacak. 
     Taksitlendirilmezse ne olur 1 milyar lira 1987'den buyana 6 milyar liraya çıkmış ama her gelen çiftçinin alın terinden siyaset yapmış. Borçlar ödenmez, taksitlendirilme kolaylığı getirilmezse, traktör haczedilirse çiftçi tarlasını nasıl sürecek. Bu destek çiftçiye değil 65 milyon vatandaşa verilen destektir. Çiftçiye verilen destek karşılıksız değildir, üretime verilen destektir.'' Bakan Gökalp, ''Başbakan'ın açıkladığı çiftçi borçlarının ödenmesinde kolaylık getirilmesine ilişkin düzenleme, Ziraat Bankası'nın kendi görüşleri doğrultusunda gerçekleştirip Başbakan'a verdiği rapordur. O rapor, bizimle beraber hazırlanmamıştır. 
     Bakanlığımız'daki uzmanlarla biraraya gelinerek hazırlanan raporun değerlendirilmesi gerekir'' dedi. 
     Gökalp, ABD'de 11 Eylül'de meydana gelen terör olayının ardından çeşitli senaryolarla buğdayın kilosunun 300 bin liraya, 16 milyon 500 bin lira olması gereken 50 kilogramlık bir çuval unun 27-28 milyon liraya çıkarıldığını söyledi. 
     ''Milletin ekmeğiyle oynanmak'' istendiğini, ancak buna izin vermeyeceklerini bildiren Gökalp, şunları kaydetti 
     ''Tüm malvarlığı özelleştirilmesi istenen Toprak Mahsulleri Ofisi'nin TMO , piyasayı regüle etmesinin önemi son bir haftadır daha iyi görülmüştür. Bu durum, buğday, un ve ekmek fiyatlarında çok az sayıdaki bazı spekülatörlerin yaptığı spekülasyonda daha net görüldü. 
     TMO'da yeteri kadar buğday vardır. Piyasayı regüle etme gücüne sahiptir, bundan hiç kimsenin şüphesi olmasın. TMO, Türk milletinin ekmek kavgasıdır,'' Bakan Gökalp, daha sonra Cumhuriyet Maydanı'ndaki Osmaniye 1. 
     Fıstık Festivali yürüyüşüne katıldı. 
     






</TEXT>
</DOC>
