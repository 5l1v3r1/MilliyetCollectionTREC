<DOC>
<DOCNO> 44368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/30/son/sondun14.html </URL>
<DATE> 2001/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz gazetelerine göre operasyon 2 gün içinde başlayacak 
</HEADLINE>
<TEXT>

     İngiltere'de yayımlanan The Observer Gazetesi, ABD ve İngiltere'nin uluslararası terörizme karşı yapacakları askeri harekatın en erken bugün, en geç 48 saat içinde başlayacağı iddiasına yer verdi. 
     Harekatın stratejisinin Usame Bin Laden'i ve ona bağlı güçleri yok etmek ve bu terör örgütüne destek veren Taliban rejimini etkisiz hale getirmek olduğunu belirten The Observer, harekatın hava ve füze saldırılarıyla başlayacağını ve öncelikli hedefin Taliban'a ait 20 uçaklık hava gücü olduğunu öne sürdü. 
     Daha sonra tanklar ve diğer savaş araçlarının etkisiz hale getirilmesine çalışılacağını belirten gazete, ilk hedeflerin Okyanus'ta beklemede tutulan ABD ve İngiliz savaş gemilerinden kalkan uçaklarla vurulacağını da iddia etti. 
     The Observer, aynı haber içinde üç hafta önce ellerine geçen bir istihbarat dosyasında ABD'ye yönelik terör eylemlerinde yer alan 19 teröristten en az birinin Bin Laden'in kamplarında eğitildiğine dair delillerin bulunduğu iddiasına da yer verdi. Gazete, söz konusu istihbarat dosyasının bir Arap ülkesinin gizli servisince hazırlandığını belirtirken, Amerikan istihbarat yetkililerinin de Observer'a yaptıkları açıklamada, 4 teröristin Afganistan'da Bin laden ve El Kaide militanlarıyla birlikte olduklarına dair ellerinde delil bulunduğunu bildirdiklerine işaret etti. 
     Bunlardan birinin saldırılarda yer alan Vali Muhammed Şerhi olduğu ve şehirlere yönelik terörizm saldırıları konusunda Bin laden'in El Faruk kampında eğitim gördüğü iddialarına da yer veren gazete, istihbarat dosyalarının bu kişinin 18 ay önce Afganistan'dan ayrıldığına dair bilgiler de içerdiğini öne sürdü. 
     






</TEXT>
</DOC>
