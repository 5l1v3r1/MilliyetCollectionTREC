<DOC>
<DOCNO> 48620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/son/sonspo12.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Anderlecht takımının yeni gözdesi 17 yaşında bir Türk... 
</HEADLINE>
<TEXT>

     Belçika Birinci Ligi takımlarından RSC Anderlecht'in yeni gözdesi, 17 yaşındaki Türk futbolcu Yasin Karaca oldu. 
     Gurbetçi oyuncu, takımının geçen cumartesi günü ligdeki maçında ilk kez sahada yer alırken, son 20 dakikadaki performansıyla dikkatleri üzerine çekti. 
     Anderlecht Antrenörü Frank Vercauteren, Yasin'in fizik ve mental olarak güçlü bir oyuncu olduğunu belirterek, ''Takımın yıldız futbolcusu Alin Stoica'dan daha güçlü bir oyuncu'' dedi. 
     Yasin Karaca'nın, RSC Anderlecht'in genç takımından geldiğini anlatan Vercauteren, ''2 ay önce Hollanda'nın Birinci Lig takımlarından Roda JC Kerkrade, Yasin'e talip oldu. Ancak teknik direktör Aime Antheunis, bu futbolcunun gitmesine karşı çıktı. 
     Antheunis, Yasin'i, Real Madrid'in talip olduğu Stoica'nın yerine getirmeyi düşünüyor'' diye konuştu. 
     Vercauteren, dün girdikleri kampa Yasin'i de çağırdıklarını, ancak bu futbolcunun, bu akşam Brüksel'de Avrupa Şampiyonlar Ligi'nde Lokomotiv Moskova ile yapılacak maçın kadrosunda yer alıp almayacağının henüz kesinlik kazanmadığını açıkladı. 
     






</TEXT>
</DOC>
