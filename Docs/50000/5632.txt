<DOC>
<DOCNO> 5632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/son/sonspo02.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıyat "Fenerbahçe iyi oynadı" 
</HEADLINE>
<TEXT>

     Fenerbahçe Kulübü Asbaşkanı ve Kulüp Sözcüsü Atilla Kıyat, İstanbulspor karşısında sezonun en iyi futbolunu oynadıklarını söyledi. 
     Atilla Kıyat, kupada Ankaragücü karşısında oynadıkları zorlu 120 dakikadan sonra İstanbulspor karşısındaki futbol ve mücadelenin kendilerini menmun ettiğini belirterek, ''Takımın gittikce artan kondisyonu ve performansını bu maçta da gördük. İstanbulspor karşısında Andersson, Baliç, Rapaiç ve Ogün gibi önemli isimlerin yerine oynayan gençler, ağabeylerini aratmadı. İstanbulspor karşısında oynanan futbol ve alınan 3 puan bizi çok mutlu etti. İstanbulspor karşısında sezonun en iyi futbolunu oynadık. Futbolcularımızı ve teknik heyeti kutluyorum'' dedi. 
     Asbaşkan Kıyat, kupa maçlarının tek basamaklı olduğuna dikkat çekerek, ''Bu maçta taraftardan biri yoluna devam edecek. Kupa maçlarında oynanan futbol ile lig maçlarında sergilenen futbol çok farklı oluyor. Çarşamba günü centilmence ve çok zevkli, göze hoş gelen bir futbol sergileneceğini umuyorum. Karşılaşmanının centilmenlik içinde geçmesini ve kazanan tarafın Fenerbahçe olmasını diliyorum'' diye konuştu. 
     Çarşamba günü oynanacak Türkiye Kupası yarı final maçının Fenerbahçe ve Galatasaray'ın ne ilk ne de son maçı olacağını söyleyen Kıyat, şöyle konuştu 
     ''İki takım bugüne kadar birbirleri ile 300'ün üstünde maç yaptılar. İki takımın seyircisi bu maçı bunlardan biri olarak görsün. Sahadan bir takım galip çıkacak. Taraftarlar her sonucu olgunlukla karşılamalı. Sahada ve dışarda Fenerbahçe taraftarı Fenerbahçe'ye, Galatasaray taraftarı ise Galatasaray'a yakışır davranış içinde olmalı. Fenerbahçe taraftarları, Galatasaray taraftarlarını misafir olarak görmeli.'' 




</TEXT>
</DOC>
