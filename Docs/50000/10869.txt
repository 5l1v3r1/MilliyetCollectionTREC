<DOC>
<DOCNO> 10869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/11/son/soneko01.html </URL>
<DATE> 2001/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Uludağ'da bayram bereketi 
</HEADLINE>
<TEXT>

     Türkiye'nin önemli kış turizmi merkezlerinden Uludağ'da, işletmelerin özel paket programlar uygulaması ve ücretlere zam yapmaması, ekonomik krize rağmen otellerin doluluk oranlarını yükseltti. 
     Sezon başında kar yağışının istenilen düzeyde gerçekleşmemesi nedeniyle sıkıntılı günler geçiren Uludağ'da, uzun bayram tatili öncesi merkezin kış sporlarına uygun hale gelmesi, turizmciler için umut ışığı olurken, patlak veren ekonomik kriz, beklentilerde soru işaretleri yarattı. Ancak işletmelerin, krizi en az zararla atlatabilmek için 4 günlük özel paket programlar uygulamaları ve zam yapmamaları sayesinde tatil öncesi yüzde 50 düzeyinde olan doluluk oranları, Kurban Bayramı'nda yüzde 90'a ulaştı. Bursa'ya 45 dakika uzaklıkta olması nedeniyle günübirlik ziyaretçilerin de uğrak yeri olan Uludağ, bu bayram tatilinde günübirlik konuklara uzak kaldı. Hava şartalarının el vermesi durumunda Mart sonuna kadar turizm sezonunun sürmesinin beklendiği Uludağ'da, gelecek sezon hazırlıkları da şimdiden başladı. 
     Beceren Otel işletmecisi Haluk Beceren, işletmelerin en büyük sıkıntısının, kar yağışının gecikmesi nedeniyle sezonun geç açılması ya da sezon içinde kar kalınlığının düşmesi olduğunu söyledi. 




</TEXT>
</DOC>
