<DOC>
<DOCNO> 32427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/siyaset/asiy.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte yenilikçi hortum 
</HEADLINE>
<TEXT>
Fesat İhaleleri 
İçişleri Bakanlığı, Tayyip Erdoğan ve Ali Müfit Gürtuna dönemlerinde Albayrak grubuna verilen 200’e yakın ihalenin dosyalarını yeniden açtı. Tantan döneminde aklanan dosyalarda Albayraklar’a haksız menfaat sağlandığı saptandı 
     TOLGA ŞARDAN Ankara 

     İçişleri Bakanlığı, İstanbul Büyükşehir Belediyesi’nin 1995 yılından bu yana Albayrak grubuna verdiği ihalelerin dosyalarını yeniden açtı. Mülkiye Müfettişi, ön inceleme raporunda, belediyenin özelleştirilen hizmetleriyle ilgili yapılan ihalelere fesat karıştırılarak, kapatılan FP’den kopan yenilikçi grubu destekleyen Yeni Şafak gazetesini de bünyesinde barındıran Albayrak grubuna haksız menfaat sağlandığını bildirdi. 
     
     Yücelen’in müfettişleri 
     Yücelen, göreve gelmesinin hemen ardından kendisine gelen bilgi üzerine harekete geçti. Tantan döneminde, İstanbul Büyükşehir Belediyesi’nin Albayrak Şirketler Grubu’na verdiği ihalelere ilişkin soruşturma dosyasının kapatıldığını öğrenen Yücelen, bu ihalelerin incelenerek gerçek bilgilerin ortaya çıkarılması için yeniden müfettiş görevlendirdi. 
     Yücelen’in onayı ile özel yetkiyle donatılan müfettiş, İstanbul’a geçerek göreve başladı. Müfettiş, belediyenin Recep Tayyip Erdoğan ve Ali Müfit Gürtuna döneminde Albayrak grubuna verdiği 200’e yakın ihalenin dosyalarına el koydu. Tantan döneminde yapılan soruşturmada, ihalelerde herhangi bir yolsuzluk işareti bulunmamasına karşın yeniden yapılan ön inceleme sonucunda, ihalelerin büyük bölümüne fesat karıştırılarak belediye kaynaklarından Albayrak Grubuna haksız menfaat sağlandığı saptandı. 
     Devlet memurlarının soruşturulmasını düzenleyen mevzuata göre başlatılan ön incelemede müfettiş, belediyenin özelleştirilen hizmetlerinin belediye şirketleri aracılığıyla Albayrak grubuna bağlı şirketlere ihale edildiğini belirledi. 
     
     20 şirket üzerinden verildi 
     İhalelerin, Büyükşehir Belediyesi’ne ait olan ve üst düzey belediye yöneticilerinin görev yaptığı 20’ye yakın şirket üzerinden verildiği anlaşıldı. Mali boyutunun çok büyük olduğu belirtilen ihalelerde Albayrak’ların 20’ye yakın şirketinden hizmet alımı yapıldığı saptandı. 
     Çok sayıda ihaleyi Albayrak şirketlerinin almasını sağlamak amacıyla özel koşullu şartnameler hazırlandığı belirlenirken, şirketlerin birbirleriyle organik bağlantıları bulunduğu ve özellikle belediye şirketlerine ait ikinci şirketlerin varlığı ortaya çıkarıldı. Daha önce ihale alıp veren belediye şirketlerinin, iş hacminin büyümesi nedeniyle "yavru şirketler" oluşturduğu öğrenildi. 
     Özel yetkiyle donatılan süper müfettiş, ihale dosyalarıyla ilgili özel bilirkişi ekibi oluşturup, çok sayıda kişinin ifadesini alırken, incelemelerde birçok yeni bilgi ve belgeye ulaştı. 
     
     İhalelerin kapsamı 
     Ağırlıklı olarak kentin çağdaş görünüme kavuşturulması amacıyla yapılan çevre düzenlemesi ihaleleri, belediyenin üst düzey yöneticilerinin kullandığı binek otomobil servisi ihaleleri, belediye çalışanlarının taşınması için açılan servis otobüsü ihaleleri, İETT otobüs hatlarının özelleştirilmesi ihaleleri, AKBİL akıllı bilet ihaleleri, cadde ve sokak temizliğinin sağlanması amacıyla açılan temizlik ihalelerinin müfettiş incelemesine konu olduğu bildirildi. Özellikle temizlik ve servis araçları ihalelerinde büyük miktarda yolsuzluk bulunduğu vurgulandı. 
     
     23 klasör Bakanlık’ta 
     Ön incelemeyle ilgili rapor geçen hafta sonunda, 23 klasörle birlikte İçişleri Bakanı Yücelen’e sunuldu. Başta İstanbul Büyükşehir Belediye Başkanı Ali Müfit Gürtuna ile eski başkan ve kapatılan FP’den sonra parti kurmaya hazırlanan yenilikçilerin lideri Recep Tayyip Erdoğan ve ihalelere imza atan yöneticilerin soruşturma kapsamına alınacağı belirtildi. Büyükşehir Belediyesi’ne ilişkin müfettiş raporu, İçişleri Bakanlığı’nca yargı sürecinin başlatılması amacıyla Yargıtay’a sevk edilecek. 
     



 SİYASET 















</TEXT>
</DOC>
