<DOC>
<DOCNO> 26233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/son/sondun16.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
McVeigh'in idamı kapalı devre televizyondan yayınlandı 
</HEADLINE>
<TEXT>

     ABD'de 1995 yılında Oklahoma City kentindeki kamu binasında 168 kişinin ölümüyle sonuçlanan bombalı saldırının sorumlusu Timothy McVeigh, zehirli iğneyle idam edildi. 
     Indiana eyaletinin Terre Haute kenti cezaevinde gerçekleşen infaz,üç maddeden oluşan zehirli maddenin McVeigh'in vücuduna enjekte edilmesiyle başladı. 
     ABD'nin ulusal haber ajansı konumundaki The Associated Press, McVeigh'in ölümünü TSİ 15 22'de geçti. Daha sonra Cezaevi Müdürü Harley Lappin tarafından yapılan açıklamada, McVeigh'in TSİ tam 15.14'te öldüğü belirtildi. 
     Timothy McVeigh'in idamı, saldırı kurbanlarının yakınları, gazeteciler ve mahkumun ''davetlilerinden'' oluşan 30 kişi tarafından tanık sıfatıyla izlendi. Saldırı mağdurları ve eylemde yaşamlarını yitirenlerin yakınlarının oluşturduğu 300 kişilik bir grup da, cezaevinde kurulan kapalı devre televizyondan idamı izledi. McVeigh, idamından bir gün önce çırılçıplak soyularak ve üzeri aranarak ölüm hücresine yerleşti. İçinde sadece bir yatak, lavabo, tuvalet ve bir siyah beyaz televizyon bulunan bu odada son saatlerini geçiren Timothy McVeigh, geceyi kısmen uyuyarak geçirdi. Daha sonra McVeigh'e naneli ve çikolatalı dondurmadan oluşan son yemeği verildi. İdam mahkumu McVeigh, cezaevi gardiyanlarından idamına ilişkin yarım saatlik bir brifing de aldı. Cezaevi sözcüsü Dan Dunne, ''Brifing sırasında McVeigh, gayet dostça davrandı'' dedi. 
     

</TEXT>
</DOC>
