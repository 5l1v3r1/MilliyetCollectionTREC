<DOC>
<DOCNO> 22193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/20/guncel/gun04.html </URL>
<DATE> 2001/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
1 milyon dolara tuttuğu koruması dövdü 
</HEADLINE>
<TEXT>
Murat Bey’e cezaevi dayağı 
Ulucanlar Cezaevi müdürünün odasındaki olayda Yahya Murat Demirel’in kafasının birkaç kez kapıya vurulduğu öğrenildi 
     ANKARA MİLLİYET 

     Egebank davasının tutukluğu sanığı Yahya Murat Demirel’in, kendisini Ulucanlar Cezaevi’nde kaldığı süre içinde koruyan Mustafa Taştan tarafından tartaklandığı ortaya çıktı. Taştan’ın, Demirel’in başını cezaevi müdürünün odasının kapısına birkaç kez vurduğu belirtildi. 
     Ankara Ulucanlar Cezaevi ile ilgili bir süredir çalışma yapan istihbarat birimleri, önemli bilgilere ulaştı. Bir süre önce hakkındaki dava nedeniyle İstanbul Kartal Kapalı Cezaevi’ne nakledilen Egebank’ın eski sahibi Yahya Murat Demirel, kendisinin diğer mahkumlardan ve olaylardan koruması için cezaevindeki tutuklulardan Mustafa Taştan ile anlaştı. 
     Üç hafta önce Sincan F Tipi Cezaevi’ne nakledilen Taştan, nakil olmadan bir süre önce koruması altındaki Demirel’i cezaevi müdürünün odasına çağırdı. Cezaevi içinde rahatça hareket edebilen Taştan, Demirel odaya girdiği sırada, ayağa kalkıp bağırmaya başladı. Aniden Demirel’in başını tutan Taştan, Demirel’in başını kapının kenarına birkaç kez hızlıca vurdu. Demirel, araya girenlerin yardımıyla Taştan’ın elinden kurtulurken, ne olduğunu anlayamadan odadan çıkartılıp koğuşuna gönderildi. İstihbarat birimleri, Mustafa Taştan’ın Ankara Merkez Kapalı Cezaevi’ndeki bazı mahkumları korumaya aldığını belirledi. Taştan’ın, adamlarıyla Demirel’i korumak karşılığında 1 milyon dolar nakit para aldığı öğrenildi. Ankara’daki çete operasyonunda tutuklanan Taştan idamla yargılanıyor. 
     
Müdür yumruğa izin verdi      Çetebaşı Mustafa Taştan’ın Ankara Merkez Kapalı Cezaevi’nde kaldığı sırada Egebank davasının tutukluğu sanığı Yahya Murat Demirel’in başını müdür odasının kapısına vurarak tartaklaması, Ulucanlar Cezaevi’ndeki asayişi de gündeme getirdi. Taştan’ın para karşılığı korumalığını yaptığı Demirel’le daha önce cezaevinin adli mahkumlar bölümünde yaşanan olaylardan sorumlu tutulan Cezaevi Müdürü Rasim Cinkılıç’ın odasında görüştüğü öne sürülürken, Taştan’ın cezaevi yönetimi üzerinde de etkili olduğu belirtiliyor. 
     
Gelin Demirel’e diyet’ işkencesi      Şeker hastalığı nedeniyle günde dört kez insülin iğnesi olan Murat Demirel’in eşi diyet menüsüne itiraz etti 
ÜMRAN AVCI İstanbul 
     Egebank soruşturması kapsamında tutuklanan ve Bakırköy Kadın ve Çocuk Tutukevi’nde 6. koğuşta 18 kişiyle birlikte kalan Ayşenur Esenler, diyet yemeği talebinde bulundu. Cezaevi yönetimi de Adalet Bakanlığı genelgesi doğrultusunda Esenler’in talebini kabul etti. Ardından da tabldot yerine pilav lapa halinde, havuç da haşlanmış olarak verilmeye başlandı. "Bu diyet zararlı" diyen avukatlar, kendi listelerini sundular. 
     Balık türü yemek verilmesini önerdiklerini söyleyen avukatların talebi cezaevi yetkilileri tarafından "Kurum doktorumuzun uygun bulduğu, diyet listesine göre yemek veriyoruz" sözüyle reddedildi. 
     
     Cezaevinin diyet menüsü 
     Diyet menüsü, çorba pirinç, havuç, tavuk , yumurta büyüklüğünde et, karper peynir, 1 haşlanmış yumurta, 1 domates, çay, haşlanmış patates, sebze, 1 bardak yoğurt, ayran, meyve, yağsız, tuzsuz pilav. 
     
     Uzmanlar ne diyor 
     İstanbul Üniversitesi İç Hastalıkları ve Anabilim Dalı Başkanı Prof. Dr. Temel Yılmaz, "Patates gibi nişastalı yiyeceklerin oranı şeker hastalarının mönüsünde az olmalıdır. Bu mönü uygulanabilir ama, sebze, salata ve lifli gıda maddeleri bu mönüye eklenmelidir" dedi. 
     



 GÜNCEL 


















</TEXT>
</DOC>
