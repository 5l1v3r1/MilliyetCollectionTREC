<DOC>
<DOCNO> 34768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/son/sonspo07.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor yenilendi 
</HEADLINE>
<TEXT>

     Trabzonspor Teknik Direktörü Sadi Tekelioğlu ile geçen sezon çalışan 27 futbolcudan 16'sı, bu sezon bordo-mavili takımın kadrosunda bulunmuyor. 
     Bordo-mavili takımda, Milosevski, Ufuk Ali, Tamer, Nikolovski, Abdülkadir, Nesim, Volkan, Lange, Sergen, Löbe, Oktay, Yanchev ve Ivan başka takımlarla anlaşırken, Orhan, Murat ve Serafimovski ise teknik heyet tarafından gözden çıkartılarak, bu sezon kadroya alınmadılar. Geçen sezon takımda bulunan futbolculardan Hami, Osman, Metin, Macit, Cem, Zafer, Güngör, Erhan, Kenan, Gökdeniz ve Erman, bu sezon da bordo-mavili takımın formasını giyecekler. 
     Teknik direktör Sadi Tekelioğlu ile geçen sezon çalışan yabancı futbolcuların hiçbiri bu sezon bordo-mavili takımın kadrosunda bulunmuyor. Geçen sezon içinde Lange, Belçika'nın Club Bruges, Ivan ise Hollanda'nın Rosendall takımlarıyla anlaştı. Sözleşmesi sona eren Yanchev ise eski kulübü CSKA Sofya'ya geri döndü. Nikolovski, Belçika'nın Lierse SK takımıyla anlaşırken, Milosevski ve Löbe, Malatyaspor ile el sıkıştı. Makedon oyuncu Serafimovski ise İsrail takımları ile görüşüyor. Kadrosundaki 7 yabancı oyuncuyu gönderen Trabzonspor, bu oyuncuların yerine Brezilyalı Jarro, Eduardo, Aurella, Da Silva, Perulu Salazar ve Belçikalı Somers'i kadrosuna dahil etti. 
     Teknik direktör Sadi Tekelioğlu, bu sezon profesyonel kadroyla idmanlara çıkan 25 futbolcudan 14'ü ile ilk kez çalışıyor. Tekelioğlu'nun ilk kez çalıştığı futbolcular, Hasan, Gökhan, OsmanKurtuldu, Nuri, Eduardo, Jarro, Da Silva, Aurella, Somers, Salazar, Murat, Mehmet, Şenol ve Cafer. 
     Trabzonspor'un şu an mevcut bulunan kadrosunda en eski olan futbolcu ise takım kaptanı Hami Mandıralı. Bordo-mavili takımın altyapısında yetişen Hami, ilk olarak 1984-85 sezonunda A takım kadrosunda yer aldı. Almanya'ın FC Schalke 04 takımında 1 sezon forma giyen Hami, bu sezon Trabzonspor forması altında profesyonel olarak, 16. sezonunu geçirecek. Karadeniz ekibinde, Osman Özköylü 8., Metin Aktaş da 6. sezonununu yaşayacak. 







</TEXT>
</DOC>
