<DOC>
<DOCNO> 26211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/yazar/congar.html </URL>
<DATE> 2001/06/11/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
İnfazın anatomisi 
</HEADLINE>
<TEXT>

     ABD, kendi topraklarındaki gelmiş geçmiş en büyük terör eyleminin baş sorumlusunu bugün ölüme gönderiyor. 19 Nisan 1995'te, Oklahoma City'deki federal hükümete ait bir binayı havaya uçurarak aralarında 19 çocuğun da bulunduğu 168 kişinin ölümüne yolaçan Timothy McVeigh, Türkiye saatiyle 15.00'te zehirli iğneyle idam edilecek. 
     İnfaz, çoğu olayda ölenlerin yakını olmak üzere, yaklaşık 300 kişi tarafından anında izlenecek. Bunlardan 30 kadarı, McVeigh'in son nefesini vereceği infaz odasının hemen dışında, cam bölmenin ardında olacak geri kalanlar, ölümü kapalı devre televizyondan seyredecekler. 
     
İbretlik mi, barbarlık mı      İndiana eyaletinde, kendisine "Amerika'nın kavşak yeri" adını takmış küçük bir kent olan Terre Haute infaza hazır. McVeigh'in bulunduğu cezaevinin çevresine canlı yayın arabaları kurulmuş durumda infazı bizzat görmeyecek olsa da, yerinden haber verecek gazeteci sayısı 1400 idamın lehinde ve aleyhinde gösteri yapacakların nerede duracakları, ne tür pankartlar taşıyacakları belli. İnfazla doğrudan ilgili bu kalabalığın yanısıra, son günlerde binlerce "meraklı turistin" de Terre Haute'a doluştuğu, çevre otellerde yer bulamayanların arabalarında geceledikleri belirtiliyor. "İnfaz hatırası" olarak hazırlanan çeşitli tişörtlerden en tutulanı üzerinde "Die Die Die " Öl Öl Öl yazılı olanıymış. 
     Amerikan televizyonları, son haftalarda iyice yoğunlaşan McVeigh yayınlarını, bugün özel programlar halinde aralıksız sürdürecekler. Terör eyleminin ve teröristin, kurbanların ve sempatizanların, idam yanlılarının ve karşıtlarının bir tür anatomisi yansıyacak ekranlara. Oklahoma City binasının bombardımandan sonraki hali gibi, ölenlerin yakınlarının acıyla haykırdığı kareler gibi, McVeigh'in hatları düzgün yüzü de bir kez daha kazınacak Amerikan belleğine. 
     Böylece, ABD'de federal hükümet tarafından 1963'ten bu yana gerçekleştirilecek olan ilk infaz, tam anlamıyla bir "kamusal olay" statüsü kazanacak. McVeigh, tarihin başka dilimlerinde, kent meydanlarında, halkın tezahüratı arasında kellesi uçurulanların bir tür modern takipçisi gibi verecek son nefesini. 
     
İçlerinden biri      McVeigh'in infazını medyatik kılan birçok etken var. 
     Federal hükümetin, "kurbanların ailelerinin hayatlarındaki bu acı sayfayı kapatmalarına ve adaletin yerini bulduğuna inanmalarına yardımcı olmak" adına, teröristin ölümünü kapalı devre televizyon yayınıyla izlettirme kararı, bu etkenlerden başlıcası. Ancak terör eyleminin barbarlığı ile Amerikan devletinin bu barbarlığın gerekçelerini besleyen beceriksizliğinin birleşmesi, sansasyonun dozunu da arttırdı. 
     McVeigh'in ABD'de toplumsal psikolojiyi belki de en fazla sarsan yanı, 33 yaşındaki bu adamın, milyonlarca kişi için "komşunun oğlu" olabilecek bir sıradanlık taşıması. Orta - alt sınıf bir aileden gelen, liseden sonra orduya yazılıp Körfez Savaşı'na katılan, buradaki kahramanlıkları için madalya alan McVeigh, nasıl oldu da, Körfez Savaşı'nda Irak güçlerinin öldürdüğünden fazla Amerikalıyı gözünü kırpmadan katlediverdi Sabah işinin başına gelmiş masum memurları, yuvaya bırakılmış masum çocukları havaya uçurmasını, "Oyunun kuralı bu, federal hükümeti cezalandırabilmek için sıradan insanların ölmesi gerekti" diye nasıl rahatça açıklayabiliyor Ona, herşeyi ince ince planladığını, eyleminin "başarısıyla" övündüğünü ve bugün fırsat olsa, aynı şeyi yine yapacağını söyleten nefret, nereden kaynakı McVeigh'i, beyazların üstünlüğüne inanan, neo - Nazi sempatizanı, Ku Klux Klan üyesi bir ırk ayrımcısı ve devlet düşmanı yapan koşullar neler 
     
"Kaderinin efendisi..."      Amerikan toplumu bu soruları yanıtlamakta zorlanırken, bir yandan da hem McVeigh'in eylemine gerekçe gösterdiği Ruby Ridge ve Waco olaylarını, hem de infazın bugüne ertelenmesine yolaçan fiyaskoyu düşünüyor ister istemez. Kafalardaki sorular çeşitleniyor. 
     1992'de Ruby Ridge'de, ırkçı eylemci Randall Weaver'ı kuşatan FBI tetikçilerinden biri, Randall'la birlikteki bir kadını, kucağında bebek varken neden öldürdü 1993'te Waco'da, David Koresh tarikatının kuşatılması sırasında 17'si çocuk 81 kişinin yine FBI ajanları tarafından öldürülmesi, tek çare miydi McVeigh'i yakalayarak ustalığını sergileyen FBI, bunca önemli bir davanın binlerce sayfalık belgesini mahkemeye ve savunma avukatlarına vermeme hatasına nasıl düştü 
     Bu soruların tartışılması, ABD'nin daha sağlıklı bir toplum olması, "sıradan" gençlerin McVeigh'in yolundan gitmemesi için gerekli kuşkusuz. 
     Ama işin bir de paradoksal yanı var. McVeigh de zaten, amacının bu soruları tartıştırmak olduğunu, Ruby Ridge'i, Waco'yu yeniden gündeme getirmek için eyleme kalkıştığını söylüyor. Dava belgelerinin avukatlarına verilmemiş olduğunun ortaya çıkmasını, "Ben işte devletin tam da bu yönünü göstermeye çalışıyordum" diye kullanıyor. 
     Dahası öyle anlaşılıyor ki, medyatik bir infazla hayatını sonlandıracak olmaktan memnun. "İnfaz ederek kahramanlaştıracağınıza, ömür boyu hapiste tutup kamuoyunun onu unutmasını sağlayın" diyen idam karşıtlarına göre, bugünden sonra, sempatizanlarının gözünde bir tür "şehit" mertebesine ulaşacak McVeigh. 
     Son sözleri olarak, W. E. Henley'nin, "Kaderimin efendisiyim Ruhumun kaptanıyım ben" dizelerini seçmesi, rastlantı olmasa gerek. 
     
     







31 Mart 


İmza korkusu 


Tatsız iddialar var 


İnfazın anatomisi 


Borçlarda durum kaygı verici 


Benim polisim iyidir 


Tabloid düzen 


GAP, 17 yıl sonra.. 


Krizin ardında hastalık var 


Yenal, "enflasyon" bekliyor 


</TEXT>
</DOC>
