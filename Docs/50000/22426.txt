<DOC>
<DOCNO> 22426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/son/sonspo19.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray deplasmanlarda tutulmuyor... 
</HEADLINE>
<TEXT>

     Ligde son haftaya girilirken şampiyonluk yarışında Fenerbahçe'nin 3 puan gerisinde kalan Galatasaray, bu sezon deplasman fatihi olurken, kendi evinde kaybettiği maçlarla şampiyonluk şansını zora soktu. 
     Deplasmanda tutulmayan ve İstanbul dışında oynadığı Anadolu takımlarına karşı sadece 1 yenilgisi bulunan sarı-kırmızılılar, Ali Sami Yen Stadı'nda ise zaman zaman düş kırıklığı yaşadılar. 
     ''Cim bom'', İstanbul dışında oynadığı 14 maçın 11'ini kazanırken, 2 maçta berabere kaldı ve sadece Yimpaş Yozgatspor maçında yenildi. 
     İstanbul'da oynadığı deplasman maçlarında Beşiktaş ve Fenerbahçe'ye yenilen Galatasaray, İstanbulspor'u ise 5-3 yendi. 
     
     İç sahada perişan oldular 
     Şampiyonluktaki rakibi Fenerbahçe'nin iç sahada oynadığı 17 maçı kazandığı sezonda Galatasaray, kendi evinde 4 maç kaybedip, 2 beraberlik aldı. 
     Sarı-kırmızılılar, Ali Sami Yen Stadı'nda bu sezon oynadığı 16 maçta 10 galibiyet alabilirken, toplam 16 puan kaybetti. Galatasaray, iç sahada bu kadar kötü bir performans göstermesine rağmen, deplasmandaki ''süper'' performansı ile ligin son haftasında şampiyonluk yarışı içinde kalabildi. 
     Galatasaray, dış sahada Denizlispor, Bursaspor, Kocaelispor, Gençlerbirliği, Adanaspor, Ankaragücü, Antalyaspor, Erzurumspor, Siirt Jet-Pa Spor, Çaykur Rizespor, Gaziantepspor ve İstanbulspor'u yendi. 
     Trabzonspor ve Samsunspor ile berabere kalan ''Cim Bom'', Yimpaş Yozgatspor, Beşiktaş ve Fenerbahçe'ye yenildi. ''Aslan'', iç sahada ise Erzurumspor, Siirt Jet-Pa Spor, Yimpaş Yozgatspor, Çaykur Rizespor, Gaziantepspor, Bursaspor, Gençlerbirliği, Antalyaspor, Adanaspor ve Beşiktaş'ı yenmeyi başardı. 
     Samsunspor, Denizlispor, Kocaelispor ve Ankaragücü'ne evinde yenilen Galatasaray, İstanbulspor ve Fenerbahçe ile berabere kalarak puan kaybetti. 






</TEXT>
</DOC>
