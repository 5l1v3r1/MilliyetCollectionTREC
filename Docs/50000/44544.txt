<DOC>
<DOCNO> 44544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/01/son/sonspo11.html </URL>
<DATE> 2001/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını "Terim'i as futbolcuları aldattı..." 
</HEADLINE>
<TEXT>

     Teknik direktörlüğünü Fatih Terim'in yaptığı Milan takımının ligde ilk yenilgisini alması, İtalyan basınında, ''Terim'i as futbolcuları aldattı'' şeklinde yorumlandı. 
     Bu zamana kadar pazartesi günleri manşetlere taşınan Terim, aldığı yenilgi ve oynanan kötü futbol sonrasında basında iç sayfalarda yer buldu. 
     Dün deplasmanda Perugia'ya 3-1 yenilen Milan'da futbolcuların ''isteksizliğine bir anlam veremeyen'' çizme basını, Terim'i de eleştirdi. 
     Tutto Sport gazetesinin, ''Milan, Perugia'da çöküyor'' başlığı altında verdiği haberinde, ''Berlusconi'ye 65. yaşgününde Milan'dan bir hediye yok. Başkanına hediye vermek isteyen Terim, as oyuncuları tarafından aldatıldı. Forvet oyuncuları çok yalnız kaldı, Rui Costa gizlendi, defans tepe taklak oldu, Abbiati bir felaketti'' denildi. 
     La Gazzetta dello Sport gazetesi de ''Perugia sprinte kalkıyor, Milan kaybediyor'' ifadesini başlığına çıkarıp, ''Milan'da kötü defans ve futbol var. 3 hafta gol yemeyen Milan, Perugia'dan 3 tane yedi.'' yorumunda bulundu. 
     Corriere dello Sport gazetesi ise ''Cosmi, Milan'ı küçültüyor'' derken, Perugia'nın Milan'a karşı oynadığı son üç maçı kazandığı anımsatıldı. 
     ''Cosimi'den imparatora ders'' başlığını atan La Stampa gazetesi de İtalyan teknik adamın Perugia'ya çok güzel bir kontraatak oynattığını yazdı. 
     Haberlerde, ''Terim, Berlusconi'ye yaşgünü dolayısıyla yolladığı faksta hediyenin şampiyonluk olacağını söylemişti. Ama Perugia karşısında 3 kiraz hediye etti'' ifadeleri yer aldı. 
     






</TEXT>
</DOC>
