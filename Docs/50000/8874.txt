<DOC>
<DOCNO> 8874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/25/son/soneko04.html </URL>
<DATE> 2001/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Okuyan "Fatura hepimize ait" 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, "Son yaşanan krizde faturanın bürokratlara mal edilmesi yanlıştır. Bu fatura hepimize aittir. Bunun içerisine iş çevreleri de dahildir" dedi. 
     Bakan Okuyan, Koç Topluluğu’nun kuruluşunun 75’inci yılı kutlamaları dolayısıyla Koç Üniversitesi’nde düzenlenen törenin ardından, basın mensuplarının sorularını yanıtladı. 
     "Gazi Erçel’in istifasını nasıl değerlendiriyorsunuz " şeklindeki soru üzerine Okuyan, bazı bürokratların istifa edebileceklerini, bazılarının ise görevlerinden ayrılabileceklerini belirterek, neticede önemli olanın ekonomik programın yeni gelişmeler karşısında revize edilmesi ve bunun kararlı bir şekilde yürürlüğe konulması olduğunu söyledi. 
     Okuyan, hükümetin ekonomiyle ilgili bazı tedbirler aldığını, Pazartesi gününden itibaren bu tedbirlerin peyderpey uygulamaya konulacağını anlatarak, şöyle konuştu 
     "Piyasada döviz ve faizler, kısa süreli bir panik yaşadı. Ama önlemlerle yarından itibaren piyasaların daha düzgün bir trende ulaşacağını göreceğiz. Bana göre, bayram sonrasına kadar biraz daha inişli çıkışlı bir dönem olabilir. Bayram sonrasında mutlaka sistem kendi yerine oturacaktır." 
     "Merkez Bankası’nın denetleyeceği enflasyon uygulamalı bir programa geçilecek. Hedefler belirlendi mi " sorusu üzerine de Okuyan, konuyla ilgili çalışmanın devam ettiğini, alınan kararların ise ileride kamuoyu ile paylaşılacağını bildirdi. 
     Okuyan, "Fatura sadece bürokratlara mı çıkartıldı " sorusuna ise "Spekülasyonlardan uzaklaşmamız lazım. Son yaşanan krizde faturanın bürokratlara mal edilmesi yanlıştır. Bu fatura hepimize aittir. Bunun içerisine iş çevreleri de dahildir" dedi. 
     Ekonomik İstikrar Programı’ndaki enflasyon hedefine özel teşebbüsün başta inanmadığını ifade eden Okuyan, "Bazı kuruluşlar inandılar, ama diğerleri büyük ölçüde programa inançsızlıklarını dile getirdiler" şeklinde konuştu. 
     Yaşar Okuyan, döviz kurlarının dalgalanmaya bırakılması kararının programın başlangıcında Merkez Bankası Başkanı Gazi Erçel tarafından kamuoyuna açıklandığını, bunun süresinin ise Haziran sonu, Temmuz başı olarak planlandığını anlatarak, sözlerini şöyle sürdürdü 
     "Ekonomimizdeki revizyon, 5 ay öncesinde gündeme geldi. Bunların üzerinde durmamak lazım. Önemli olan ileriye bakmaktır. Suçlu aramaya uğraşacak vaktimiz yok. Bunu kamuoyu değerlendirir. Önemli olan bize düşen görevi bir an önce istikrarlı bir şekilde, bu programı belli bir düzeye oturtmaktır." 
     "DYP’nin, ülkenin seçime götürülmesi yönünde bir tavrı olduğu, bu kadrolarla yeni bir programın başarıya ulaşamayacağı konusunda şüpheleri bulunduğunun" hatırlatılması ve düşüncelerinin sorulması üzerine Bakan Okuyan, "Sayın Çiller’in değerlendirmeleri kendine aittir. Çiller ne değerlendiriyorsa mutlaka tersi Türkiye’nin hayrınadır" dedi. 
     




</TEXT>
</DOC>
