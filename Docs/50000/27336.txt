<DOC>
<DOCNO> 27336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/17/son/sondun11.html </URL>
<DATE> 2001/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'da seçimlere ilgi beklenenin altında 
</HEADLINE>
<TEXT>

     Bulgaristan'da 39. parlamentonun yeni üyelerinin belirlenmesi için bugün yapılan seçimlere ilgi beklenenin altında oldu. 
     Ülke genelinde seçime katılım oranının saat 14.00 itibariyle yüzde 30 dolayında kaldığı bildirildi. Merkez Seçim Kurulu'ndan yapılan açıklamada, oy verme işleminin ülke genelinde olaysız olarak sürdüğü, sadece birkaç bölgede bazı şikayetlerin bölge seçim kurullarına ulaştığı bildirildi. Bu arada, Türklerin yoğun olarak yaşadığı bölgeler arasında bulunan Kırcaali'de öğle saatlerine kadar seçime katılım oranı yüzde 25 olarak gerçekleşti. 
     Bulgaristan'daki seçimlerde oy kullanmak üzere Türkiye'den otobüslerle gelen yaklaşık 15 bin kadar soydaşın bir bölümü, üzerlerindeki kimlik kartlarının eski olduğu gerekçesiyle oy kullanma sırasında engellerle karşılaştı. Soydaşların olayı protesto etmeleri üzerine devreye giren Kırcaali Bölge Seçim Komisyonu, eski pasaportlarla oy kullanılabileceğini açıkladı ve soydaşlar da bunun üzerine geç de olsa oylarını kullandı. Ülkenin kuzeyindeki Şumen ve Razgrad bölgelerinde ise, yine Türklerin yoğun bulunduğu yerlerde, seçime katılım oranının yüksek olduğu gözlendi. 
     Öte yandan, bu bölgelerde soydaşlardan bir bölümü, tercihlerini eski Kral 2. Simeon'dan yana kullandıklarını bildirdiler. Bulgaristan'da yapılan son kamuoyu araştırmaları, seçimlerde eski Kral 2. Simeon'un liderliğini yaptığı ''2. Simeon Ulusal Hareketi''nin NDFV birinci parti oacağını ortaya koyuyor. Üyelerinin çoğunluğunu Türklerin oluşturduğu Hak ve Özgürlükler Hareketi'nin HÖH ise yüzde 4'lük seçim barajını aşarak, 240 sandalyeli parlamentoya en az 15 milletvekili göndermesi bekleniyor. Oy verme işlemi 19.00'da sona erecek. Resmi olmayan ilk sonuçların 21.00'den itibaren açıklanması bekleniyor Seçimleri toplam 163 uluslararası gözlemci takip ediyor., 







</TEXT>
</DOC>
