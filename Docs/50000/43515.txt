<DOC>
<DOCNO> 43515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/22/guncel/gun03.html </URL>
<DATE> 2001/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçak yolculuğu artık zor 
</HEADLINE>
<TEXT>

Uçakla seyahat artık eskisi gibi değil. Havaalanlarında arama üstüne arama var. Uçağa girerken bile arama yapılıyor 
     SİNAN TOROS İstanbul 

     ABD’de yapılan terörist saldırıların ardından uluslararası ABD uçuşlarında yoğun güvenlik önlemleri alınırken, Atatürk Havalimanı’na da ABD standartlarında yeni tedbirler getirildi. 
     Terminal girişinde, X - Ray’dan eşyalar, kapı dedektöründen de yolcular geçiyor. Check - in kontuarında ise ABD ve İsrail uçakları için güvenlik şirketi Gözen Havacılık’ın görevlileri, polisle ortak, sondaj usulü arama yapıyor. Şüphelenilen yolcu, bilet işleminden önce kapalı bir bölüme alınarak, bagajı boşaltılıyor. Boş bagaj bir kez daha X - Ray’dan geçiriliyor. Sonra yine check - in’e götürülen yolcunun bilet ve bagaj işlemleri yapılıyor. 
     Pasaport kontrolünden sonra bekleme salonuna alınan yolcuların el bagajları X - Ray’den geçirilirken, yolcu da kapı dedektöründen geçiyor. 
     ABD ve İsrail uçaklarının körük girişlerinde de kapı dedektörü ve X - Ray cihazı var. Özel güvenlik ve polisler de çantaları istedikleri takdirde bir kez daha kontrol ediyorlar. Havalimanına giriş yapan araçlar da Tepe Güvenlik elemanları tarafından kontrol ediliyor. Araçların terminal yanında park etmelerine izin verilmiyor. Katlı otopark ve terminal alanı kameralarla kontrol altında tutuluyor. Sivil polis ve devriye sayısı da çoğaltıldı. 
     

</TEXT>
</DOC>
