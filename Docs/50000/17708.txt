<DOC>
<DOCNO> 17708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/son/sontur26.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tantan eylemcilerle görüşmediğini söyledi 
</HEADLINE>
<TEXT>

     İçişleri Bakanı Sadettin Tantan, dün gece Swissotel'de üzücü bir olayla karşılaşıldığını ve bunun bugün sona erdirildiğini belirterek, ''Bu tip olayları hiçbir zaman tasvip etmedik'' dedi. 
     Tantan, Orman Bakanlığı, İçişleri Bakanlığı, ÇEKÜL Vakfı ve Şişli Belediyesi tarafından Fatih Çocuk Ormanı'nda düzenlenen protokol imza törenlerinin ardından, basın mensuplarının Swissotel'deki işgal ve rehin alma olayına ilişkin sorularını yanıtladı. 
     Sadettin Tantan, düzenlenen törende İstanbul Valisi Erol Çakır ile Emniyet Müdürü Kazım Abanoz'un olmadığının hatırlatılması ve bunu nasıl değerlendirdiğinin sorulması üzerine, ''Sayın Abanoz, sabaha kadar otelde bizzat çalışma içerisindeydi. Biz de konuyu sabaha kadar takip ettik. Sabah da buraya gelmeden önce oraya uğradık. Teslim olduklarını gördükten sonra törene geldik'' dedi. 
     Sadettin Tantan, şöyle konuştu 
     ''Dün gece üzücü bir olayla karışlaştık. Bu olay, ülkemiz açısından hiç de hoş karşılamadığımız bir olay olarak gündemimize gelmiştir. Sabah da teslim olmak suretiyle olaya son verilmiştir. DGM Savcılığı, olayla ilgili soruşturmaya başlamıştır. Bu tip olayları hiçbir zaman tasvip etmedik. Özellikle de turizm mevsiminin başladığı ve bayramımızın olduğu bir günde böyle bir olayın, bu mekanda meydana gelmesi halkımızı da bizi de üzmüştür. Bu olayın kansız şekilde sonuçlandırılmasında, başta emniyet müdürümüz olmak üzere güvenlik güçlerimiz çok büyük bir sabır ve dikkatle görevlerini tamamlamışlardır. Kendilerini kutluyorum.'' 
     Tantan, ''Olayın nedeni ve elde edilen bulgular''la ilgili soru üzerine, İstanbul DGM Başsavcılığı'nın, yürütülen soruşturma neticesinde gerekli açıklamaları yapacağını, kendisinin bir şey söylemek istemediğini bildirdi. 
     İçişleri Bakanı Tantan, ''Eylemcilerle görüştünüz mü '' şeklindeki soruyu, ''Beni biliyorsunuz. Hiçbir zaman bu kişilerle görüşmem'' diye yanıtladı. 
     ''Eylemcilerin bir talebi olup olmadığı'' sorusuna da Tantan, ''Hiçbir talep, devlet güçleri tarafından kabul edilemez'' karşılığını verdi. 




</TEXT>
</DOC>
