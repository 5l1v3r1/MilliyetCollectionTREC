<DOC>
<DOCNO> 11217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/13/son/sontur12.html </URL>
<DATE> 2001/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Recai Kutan erken seçim istedi, "Hodri meydan" dedi 
</HEADLINE>
<TEXT>

     FP Genel Başkanı Recai Kutan, hükümet ortağı partilere seslenerek, ''Var mı yüreğiniz, gelin seçime, millete gidelim, sorunu millet çözsün'' dedi. 
     Kutan, partisinin TBMM Grup toplantısında yaptığı konuşmada, ekonomik konulara değindi. Ekonominin içinde bulunduğu krizden çıkarılabilmesi için son dönemde 17 program hazırlandığını, ancak başarısızlık nedeniyle yeni bir programın gündemde olduğunu kaydeden Kutan, bunun için Dünya Bannkası'ndan Devlet Bakanı Kemal Derviş'in ''ithal edildiğini'' öne sürdü. 
     İktidarın, 350 sandalyesinin bulunduğunu, bu kadar milletvekili içinde ekonomiyi emanet edecek bir ismin bulunamamasının utanç verici olduğunu söyleyen Kutan, hükümetin biran önce milletin karşısına çıkarak özür dileyip istifa etmesi gerektiği görüşünü dile getirdi. 
     Bugüne kadar hükümetin alternatifsiz olduğu tezinin gündemde tutulduğunu anlatan FP Genel Başkanı Kutan, ''alternatifi biziz, biz, yani FP...'' dedi. Kutan, partisinin sorunları çözebilecek deneyimli kadrolara sahip olduğunu ifade ederek, halkın iktidardan ümidini kestiğini, artık ''mızrağın çuvala sığmadığını'' söyledi. 




</TEXT>
</DOC>
