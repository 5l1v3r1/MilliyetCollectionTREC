<DOC>
<DOCNO> 26255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/son/soneko17.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Boeing "THY'nin özelleştirilmesini dört gözle bekliyoruz" 
</HEADLINE>
<TEXT>

     Boeing Ticari Uçaklar Grubu Güney Asya Pasifik, Afrika ve Ortadoğu bölgelerinden sorumlu Başkan Yardımcısı Doug Groseclose, Türk Hava Yolları'nın THY özelleştirilmesini dört gözle beklediklerini, özelleştirmenin THY'nin büyümesine katkı sağlayacağına inandıklarını bildirdi. 
     Boeing Ticari Uçaklar Grubu üst düzey yöneticileri, bugün İstanbul'da bir bilgilendirme toplantısı düzenlediler. 
     Doug Groseclose, Boeing olarak, genişleme, büyüme ve kapasite artırımını sürdürdüklerini dile getirerek, problemlerin artık geride bırakıldığını vurguladı. 
     Ticari uçak satışlarının büyük fırsat oluşturduğunu, önümüzdeki 20 yılda dünyada 22 bin 300 uçaklık bir potansiyelin bulunduğunu belirten Groseclose, geçen yıl 589 uçak siparişi aldıklarını, bu yıl ise 530 uçak teslim etmeyi hedeflediklerini anlattı. 
     Boeing'nin yeni projelerinden de bahseden Groseclose, ortak bir saldırı uçağının gündemde olduğunu, ayrıca önümüzdeki dönemde ticari uçuşlarda büyük önem kazanacağını düşündükleri Sonic Cruiser'ı 2008'de piyasaya sürmeye hedeflediklerini bildirdi. 
     
     'Türkiye önemli bir pazar' 
     Groseclose, ''Türkiye bizim için çok önemli bir pazar. Türkiye'de bulunmak ve en iyi ürünlerle bu piyasaya hizmet etmek istiyoruz'' diye konuştu. 
     Başkan Yardımcısı Groseclose, ayrıca gelecekte insanların aktarmalar yerine nokta uçuşları tercih edeceklerini düşündükleri için daha büyük uçaklar üretmekten vazgeçtiklerini de vurguladı. 
     Doug Groseclose, THY'nin özelleştirilmesiyle ilgili bir soru üzerine, dünyada giderek daha fazla sayıda havayolu şirketinin özelleştiğini, Boeing olarak bunun olumlu bir gelişme olduğunu düşündüklerini söyledi. 
     Groseclose, ''THY'nin özelleştirilmesini dört gözle bekliyoruz. Ve bunun bir fırsat oluşturduğunu, büyümeye, gelişmeye katkı sağlayacağını düşünüyoruz'' dedi. 
     Bir havayolu şirketinin hükümete bağlı kaldığı zaman elinin kolunun bağlandığını, bürokratik sistem içinde rahat hareket edemediğini anlatan Groseclose, ''Özelleştirme, özellikle havayolunun kendisi için büyük bir fırsat olacak'' dedi. 
     Groseclose, ayrıca uçaklarda gelecekte internet tabanlı daha fazla iletişim olanağının sağlanacağını ve belki de mobil cep telefonlarının kullanılmasının mümkün olabileceğini bildirdi. 
     
     'Krizin üstesinden geleceksiniz' 
     Boeing Ticari Uçaklar Grubu Türkiye, Türkmenistan ve Fas'dan sorumlu Bölge Satış Direktörü Aldo Basile de, Türkiye'nin yaşadığı krizin yaralarını sarmaya başladığını belirterek, ''Bu durumun üstesinden geleceğinizi biliyoruz'' dedi. 
     Türkiye ekonomisi başta olmak üzere havacılık sektörü, turizm gibi konuları değerlendiren Basile, ''Türkiye'nin gidişatı açısından son derece olumlu düşünüyoruz. Burada olmamız bunun kanıtı'' diye konuştu. Basile, siyasi istikrarın çok büyük önem taşıdığını, Türkiye'nin uzun vadeli istikrarlı bir siyasi yapıya sahip olduğunu düşündüklerini anlattı. 
     Özelleştirme ve yapısal reformların taşıdığı öneme dikkat çeken Basile, ''Böylece Türkiye yabancı yatırım açısından çok daha tercih edilen cazip bir yer haline gelecek. Bu, daha çok fırsat anlamına gelecek'' görüşünü dile getirdi. 
     
     Savunma programları 
     Türkiye'nin sahip olduğu ve hızla gelişen turizm potansiyelinin havacılık sektörüne olumlu yansıyacağını ve çeşitli fırsatları da beraberinde getireceğini belirten Basile, Boeing'in Türkiye'de ayrıca savunma programları, tedarik programları ve çeşitli sivil havacılık uygulamalarıyla da varolduğunu anlattı. 
     Basile, ''Umud ediyorum ki, başka bazı savunma programları da yapacağız. Ayrıca yine Awacs projesinin de sürdürülmesini ve müzakerelerinin devam etmesini bekliyoruz'' diye konuştu. 
     Aldo Basile, Boeing'in bu yıl 10. kez Uluslararası İstanbul Müzik Festivali'ne destek verdiğini, arkeoloji, sosyal destek programları ve eğitime yaptığı katkılarının yanı sıra Türkiye'nin dış dünyada tanıtımına katkıda bulunduğunu anlattı. Basile, ''Bu da bizi iyi bir Türkiye Cumhuriyeti vatandaşı haline getiriyor'' dedi. 
     







</TEXT>
</DOC>
