<DOC>
<DOCNO> 48009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/spor/ytan.html </URL>
<DATE> 2001/10/21/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Derin nefes aldı 
</HEADLINE>
<TEXT>

     Trabzonspor, son 59 gününü ekonomik ve ruhsal travma ve de akıl dışı debelenmelerle geçirdi... İnançca zayıfladı ve bu yüzden sürekli kaybetti... Dahası, işine dönemeyen, bir türlü işine bakamayan Bordo - Mavililer, son haftayı da oylama, oyalamayla tamamladılar. 
     İşte bu ahval ve şerait içinde, organizması tehdit altında olan Trabzonspor futbol takımı, yeniden başlayabilmenin değil hayata dönmenin son bir umuduyla Yozgat maçına çıktı. 
     Ve müsabakaya golle başladı. Osman’ın ortasını Gökmen elinden kaçırınca, Da Silva tamamladı. Sonrası futbol adına işkence çektiren, yürek hoplatan ve her iki takımın defans hataları yüzünden geçmek bilmeyen kahır dakikaları. 12 dakikalık bir zaman dilimi içinde Trabzonspor defansının ortadan peş peşe aldığı üç darbe ve ardından iki kez Gökdeniz’in, bir kez de Da Silva’nın gole yaklaşmalarının yarattığı heyecanlar. Hepsi bu. 
     İkinci yarının da ilk yarıdan bir farkı yoktu. 
     Sonuç Trabzonspor skoru yakalamasına rağmen oyunu rakip alana yıkamadı. Sağlam ve güvenli defans ile herhangi bir oyun düzeni oluşturamadı. Rakibe zerre kadar baskı, defans - ofans ilişkisini bir türlü kuramadı. Oyunda genişlik, hücumda derinlik yaratamadı. Üstüne üstelik pas yüzdesi son derece düşük bir müsabaka çıkardı. Velhasıl, heyecanını kaybetmiş, inanç zafiyeti içinde kıvranan ve güven kaybı ile kimlik erozyonuna uğrayan Trabzonspor, futbolun temel kurallarından uzaklaşmış bir görüntü verdi. 
     SON SÖZ Onca olumsuz koşullar altında beş hafta üzerine kazanılan bir maç ile gelen üç puanının değerini kimse ölçemez. Ancak tarih yazar. 
     



 SPOR 





























</TEXT>
</DOC>
