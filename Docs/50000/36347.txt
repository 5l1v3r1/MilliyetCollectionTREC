<DOC>
<DOCNO> 36347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/yasam/yas02.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Öldüren ilaç 
</HEADLINE>
<TEXT>

Bayer’in kolesterol düşürücü ilacı Baycol’ün bugüne kadar tam 31 kişinin ölümüne yol açtığı anlaşıldı. Türkiye’de Lipobay’ adıyla satılan ilaç, tüm dünyada toplatılıyor 
     AYŞEGÜL AYDOĞAN İstanbul-MEHMET AKTAN Berlin 

     Dev ilaç firması Bayer, bugüne kadar 31 kişinin ölümüne yol açtığı anlaşılan kolesterol düşürücü ilacı Baycol’ü tüm dünyada piyasadan çekiyor. Baycol’ün yan etkisi sonucu, zarar gören adale hücrelerinin kan dolaşım sistemine karıştığı, bunun sonucunda baldır ve belde şiddetli ağrılar meydana geldiği ve bu durumun 31 vakada ölümle sonuçlandığı belirtildi. Baycol ilacının yanı sıra, aynı ilacın Cerivastatin’ olarak bilinen cinsinin de satıştan çekileceği açıklandı. Yan etki yüzünden ölenlerin 12’sinin, Baycol’ü diğer bir kolesterol ilacı Gemfibrozil’ ile kullandığı bildirildi. 
     
     Paniğe gerek yok 
     Japonya hariç tüm dünyada toplatılan Baycol, Türkiye’de de Sağlık Bakanlığı talimatıyla üç gün içinde piyasadan çekilecek. Bu arada Türkiye’deki uzmanlar, yerli piyasada Lipobay’ adıyla satılan ilacın şimdiye kadar öldürücü’ etkisine rastlamadıklarını belirtti. Türkiye’de ilacı kullanan hastalara panik yapmayın’ mesajı veren uzmanların yanı sıra, Bayer Türk Pharma da, Lipobay’ın Lopid’ adlı ilaçla kullanılmaması gerektiğinin ürün prospektüsünde yer aldığını, ABD’deki ölümlerin çoğunun bu tür kullanımdan kaynaklandığını kaydetti. 
     İlacın yan etkisi, mide bulantısı, adale ağrısı, bitkinlik, koyu idrar yapma ve kusma şeklinde ortaya çıkıyor. 
     



 YAŞAM 















</TEXT>
</DOC>
