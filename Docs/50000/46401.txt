<DOC>
<DOCNO> 46401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/dunya/dun05.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürcistan, Abhazya’ya asker gönderdi 
</HEADLINE>
<TEXT>
Kafkasya’da savaş dansı 
     CENK BAŞLAMIŞ Moskova 

     Abhazya, Gürcistan’ın topraklarına asker göndermesini "savaş ilanı" sayarak Rusya’dan yardım istedi. 
     Gürcistan’a bağlı özerk cumhuriyet olan Abhazya’da günlerdir süren ve Moskova ile Çeçenlerin de taraf olduğu gerginlik dün sıcak çatışmaya dönüştü. Abhazya Savunma Bakanı Vladimir Mikanba, Kodor Vadisi’nde kuşatılan 200 Gürcü-Çeçen gerillayla çıkan çatışmada 40 kişinin öldürüldüğünü, kendilerinin de 10 kayıp verdiklerini açıkladı. Sabah saatlerinde yaşanan çatışmanın ardından Gürcistan Devlet Başkanı Şevardnadze, "sivil halkın güvenliğini sağlamak amacıyla" Kodor’a birlik gönderileceğini açıkladı. Şevardnadze, Moskova’nın öncülüğündeki Bağımsız Devletler Topluluğu’ndan çekilebileceklerini ifade etti. 
     Rus İnterfaks Ajansı, bölgeye Gürcü askerlerin ulaşmaya başladığını duyururken, Abhaz tarafı bu girişimi savaş ilanı sayarak Moskova’dan yardım istedi. Kısa süre sonra da Abhaz savaş uçakları Kodor’u bombaladı. 
     
     Moskova’dan uyarı 
     Moskova’daki Gürcistan Büyükelçisi Zürab Abaşidze, önceki gece Rusya Dışişleri Bakanlığı’na çağrıldı ve "Kodor’daki Çeçen militanların yok edilmemesi halinde doğacak olayların sorumluluğunun Tiflis’e ait olacağı" söylendi. Rusya, bunalımın tırmanması üzerine Gürcü sınırına yığınak yapmaya başladı. 
     



 DÜNYA 















</TEXT>
</DOC>
