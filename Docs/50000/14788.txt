<DOC>
<DOCNO> 14788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/son/sonspo06.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz holiganların profili çıkartıldı 
</HEADLINE>
<TEXT>

     İngiltere Futbol Federasyonu tarafından finanse edilen bir araştırmayla futbol sahalarına şiddeti sokan İngiliz holiganların profili çıkartıldı. 
     Yapılan araştırma, İngiliz holiganların çoğunun 25-44 yaş grubunda, ortalamanın üzerinde gelire sahip, çoğu bekar ve deplasman maçlarına düşkün kişilerden oluştuğunu ortaya koydu. 
     32 bin İngiliz futbol seyircisinin üye olduğu ''England Members Club'' EMC adlı kulübün üyeleri arasında gerçekleştirilen araştırma, yaklaşık bin 300 kişiye tekabül eden yüzde 4 oranındaki üyenin, özellikle deplasman maçlarında olay çıkaran ve İngiliz futbol seyircisinin imajını zedeleyen kişiler olduklarını kanıtladı. 
     EMC'nin tüm üyelerine anket formları yollayan araştırmacılar, futbol seyircilerine 5 soru yönelterek bu sorularda yer alan hükümlere katılıp katılmadıklarını sordular. 
     '' EMC üyeleri İngiliz futbolunun elçileridir , EMC İngiliz futbolunun imajının düzeltilmesinde güçlü bir role sahiptir , Bu kulübe üye olmak üyelere iyi ve doğru davranma sorumluluğu yüklemektedir , EMC'nin iyi bir imajı vardır ve EMC İngiliz futbolunun gelişmesine katkıda bulunur '' biçimindeki hükümlere katılıp katılmadıkları sorulan kulüp üyelerinin verdikleri yanıtların, İngiliz futbol seyircisinin aslında İngiliz futbolunun ya da genel olarak sporun içine şiddet karışıp karışmaması konusunda hiçbir duyarlığa sahip olmadıklarını gösterdiğini belirten araştırmacılar, anketi 9 bin üyenin doldurduğunu kaydettiler. 
     Bu kişilerin içinde yer alan yüzde 4 oranındaki kulüp üyesinin, hükümlerin tümünü reddettiklerini belirttiklerine dikkat çeken araştırmacılar, üyelerin yarısından fazlasının da kendilerinin İngiliz futbolu için birer elçi oldukları görüşünü reddettiklerini bildirdi. 
     Yine yarıdan fazla kulüp üyesinin İngiliz futbolunun iyi bir imaj sahibi olduğu görüşünü de benimsemediklerini belirleyen araştırmacılar, anketi yanıtlayan grubun EMC'nin yurtdışı organizasyonlarına katılan çoğunluk içinden çıktığını da bildirdi. Bu arada EMC'nin kapatılarak daha çok kadın, çocuk ve etnik grup mensubunun üyesi olduğu yeni bir İngiliz futbol seyircisi kulübünün kurulması da düşünülüyor. 




</TEXT>
</DOC>
