<DOC>
<DOCNO> 25965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/09/son/sontur12.html </URL>
<DATE> 2001/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzaylı Türkiye'yi geziyor.. Bugün de Adıyaman'dan çıktı.. 
</HEADLINE>
<TEXT>

     Adıyaman'da, geçici köy korucuları, ''ışık saçarak uçan tepsi biçimli büyük cisim'' gördüklerini, bu cismi bir süre gece görüş dürbünüyle izlediklerini öne sürdüler. 
     Adıyaman'ın Tut İlçesi'ne bağlı Dandırmaz Köyü'nün kuzeyindeki dağlık kesimde arazi kontrolü yapan bir grup jandarma ve geçici köy korucusunun, saat 22.00 sıralarında ''ışık saçan tepsi biçiminde bir cismin'' yerden havalanarak uzaklaştığını gördükleri belirtildi. 
     1.5-2 kilometre uzaktan görülen cismin, havalandıktan 45 dakika sonra Ulubat Dağı yönünde gözden kaybolduğu, defalarca inip kalktığı iddia edildi. 
     İddiaların Adıyaman Valiliği'ne ulaşmasının ardından, cismi gördüklerini söyleyen geçici köy korucuları, Vali Halil Işık'ın isteği üzerine dinlendi. 
     Geçici köy korucuları Hakan Ünal, Fevzi Cebe, İbrahim ve Yusuf Yılmaz, ''Işık saçarak uçan tepsi biçimli büyük bir cisim'' gördüklerini tekrarladılar. 
     Korucular, ''Cismin pencere şeklindeki üst bölümünden kırmızı ve sarı ışık yayılıyordu. Tabak şeklindeki alt bölümü ise sürekli dönüyordu. Cismi bir süre gece görüş dürbünüyle izledik'' dediler. 
     Vali Halil Işık, konuya ilişkin açıklama yapmayacağını belirterek, iddiaları araştırdıklarını söyledi. 
     
     







</TEXT>
</DOC>
