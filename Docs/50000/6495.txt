<DOC>
<DOCNO> 6495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/11/guncel/gun04.html </URL>
<DATE> 2001/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatile üç hafta ara 
</HEADLINE>
<TEXT>

     SİBEL KAHRAMAN ŞEN 

     İlk ve orta dereceli okullar yarın ders başı yapıyor. 15 günlük tatilin ardından öğrencileri çok sayıda sınav bekliyor. Ancak, öğrenciler 20 gün sonra Kurban Bayramı nedeniyle tekrar tatile çıkacaklar. 5 Mart Pazartesi günü başlayacak Kurban Bayramı tatili, hafta sonlarının eklenmesiyle 9 günü bulacak. 
     İlk ve orta"ğretim okullarındaki 15 milyon öğrenci yarın sabah erken saatlerden itibaren okullarına gitmek üzere yine yollara düşecek. Öğrenciler için eğitim - öğretim yılının ikinci dönemi yoğun geçecek. 
     İlköğretimin son sınıf öğrencileri Fen ve Anadolu liseleri sınavına, liselerin son sınıflarındaki öğrenciler de üniversite sınavına hazırlanacaklar. Diğer sınıflarda okuyan öğrencileri de sınav heyecanı bekliyor. İl milli eğitim müdürlükleri, öğrencilerin başarı durumlarını ölçmek amacıyla her sınıf düzeyindeki öğrenciler için ayrı ayrı, merkezi sınav uygulayacaklar. 
     Milli Eğitim Bakanlığı, ilköğretim 8. sınıf öğrencilerine, 23 Mart 2001'de Türkiye genelinde merkezi sınav yapacak. Sınavlar sonucunda her öğrenci, diğer tüm öğrenciler arasındaki başarı durumunu öğrenecek. Sınav sonuçlarına göre, okulların, ilçeler ve illerin eğitimdeki başarı durumları da ortaya çıkacak. 
     Orta"ğretim Kurumları Öğrenci Seçme ve Yerleştirme Sınavı, okullar yaz tatiline girmeden 10 Haziran 2001 Pazar günü yapılacak. 
     23 Haziran'da Devlet Parasız Yatılılık ve Bursluluk Sınavı gerçekleşecek. 
     Üniversitede okumak isteyen öğrencilerin katılacağı ÖSS, okullar yaz tatiline girdikten sonra yapılacak. 1.5 milyona yakın gencin katılacağı sınav 17 Haziran'da yapılacak. 
     Üniversitelerin yabancı dil ile ilgili bölümlerinde okumak isteyen öğrenciler de 24 Haziran 2001 Pazar günü Yabancı Dil Sınavı'na girecekler. Bu yıl eğitim öğretim döneminin son zili 15 Haziran'da çalacak. 
     


 GÜNCEL 






















</TEXT>
</DOC>
