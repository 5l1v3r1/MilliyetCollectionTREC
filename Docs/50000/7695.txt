<DOC>
<DOCNO> 7695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/18/yazar/talu.html </URL>
<DATE> 2001/02/18/ </DATE>
<TIME>  </TIME>
<AUTHOR> Umur TALU  </AUTHOR>
<HEADLINE>
Her damın kamburu 
</HEADLINE>
<TEXT>

     Bir zamanlar Özer Çiller bazı açılardan ne idiyse, bugün "Gölgelerin Hüsamettin Bey"i de o. 
     Özer Bey, Başbakan eşiydi ve galiba daha sempatikti 
     Hüsamettin Bey, Başbakan eşi değil ama dublörü. 
     "Sağkol" statüsüyle tayin edildiği bu dublörlükte, Ecevit'in tasavvurlarının da ötesinde girişimci ve nice filmlerin "esas oğlan" ı olduğu çok açık. 
     Çokça, aracı gibi sahne alıyor bir organizatör, bir emprezaryo, bir emlakçı gibi. 
     Ama "perde arkası"nda gibi görünürken, asıl sahneyi perdeleyerek "kendi oyunları"nı oynuyor. 
     Özer Bey, balayı günlerinde nice manşetleri, köşe yazılarını belirleyebildikten sonra, cümbürcemaat çaptan düşüp "medya harici" kaldığında, bir gazete müsveddesiyle ona buna küfür ederek uçmuştu... 
     Zamane manipülasyoncusu ise, şimdilik "çok şey kontrol altında" huzuruna sahip. 
     
     ... 
     
     Adı "Doğru Yol" olsa bile, Tansu Hanım'ın evcilleştirdiği parti, Özer Bey'in yollarının, sokaklarının, arazilerinin, parsellerinin doğru olup olmadığını sorgulayacak hassasiyetten filan yoksundu zaten. 
     Oysa, şimdiki partinin adında demokratik ve sol gibi büyülü kelimeler var. Heybesinde "dürüstlüğe" verilmiş halkın oyları duruyor. Başında duygulu, duyarlı, şair, şaibesiz, dürüst, gazeteci, halkçı gibi sıfatları haiz bir lideri var. 
     Gık çıkmıyor yine de 
     Ecevit'in karizması altında mum gibi duran parti grubunun dili, "sağkol" referansı yüzünden, "dublör" karşısında da mumyalaşmış durumda. 
     Hem artık Rahşan Hanım'ın bile bu "sağkol gölgesi"ne tahammül sınırının tarümar olmasına rağmen, DSP'liler, "üç maymun" gibiler. 
     
     ... 
     
     "Halkçı Ecevit"ten "Halkçı Hüsamettin"e ne hazin bir yolculuk 
     İlkinde "halk", adı üstünde işte halk iken, ikincide "Halk" mesela bir bankanın adı. 
     İkinci de "Halk", mesela "halka doğru bilgi" verdiği varsayılan bazı gazetelerin talimatlı, teslimatlı manşetleri. 
     Pazarlıklar, tezgahlar, küçükbüyük oyunlar vesaire. 
     
     ... 
     
     Şimdi, Cumhurbaşkanı'nın kadrosunu yeni oluşturduğu Devlet Denetleme Kurulu'nun, kamu bankaları ile el konulan bankalara dönük denetleme kararı, "Halkçı Özkan"ın manevralarını gün ışığına çıkarma zorunluluğunu da içeriyor. 
     Zaten Temizel'i sıkıştırmaktan çok, belki de Temizel'i rahatlatmaya, önünü açmaya dönük bir anlamı var. 
     Kamu bankaları hanesinde özellikle Halkbank. 
     Fona devredilmiş bankalar hanesinde de özellikle Etibank. 
     Bekletilen murakıp raporları, saptırılan denetim işlevleri, ayıklanmış zabıtlar, yargıdan ve yangından mal kaçırma seferberlikleri, "şunu yaz, bunu yazma"lar, "ona bindir, bunu indir"ler... 
     
     ... 
     
     Tabii, tarih ne kadar ucube aktörler tarafından karalanıyor olursa olsun, bir gün kendine geliyor ve çapsızlıkların kara defteri ile çapsızların boyunun ölçüsünü huzurlarımıza koyuveriyor. 
     Bülent Bey, ömrünün kimbilir kaçıncı baharında ve de siyaset hayatının sonbaharında, kendisinin, partisinin, hükümetinin, toplumun sırtına böylesine bir kambur oturttuğu için ne kadar gururlansa yeridir 
     Partisindeki "doğru, düzgün" sanılan adamlar ile bayanlar da, bu kambur karşısında, "devekuşu" gibi, kafalarını, tüm duyu organlarıyla birlikte kuma soktukları için, her türlü övgüyü hak ediyorlar elbette. 
     "Halkçı" ha 
     Tabii, tabii. 
     
     





Küçük ilanlar 


Ecevit'in Bush kuşkusu 


İki arada bir derede 


Saddam'ın istihbaratçısı 


Ankara'ya çıkarma 


Ecevit'ten hocalara müjde 


CHP'nin gündemi hep kendisi 


Bir "kolaylaştırıcı" rol daha... 


Gala sahillerinde bekliyorum 


Kendinize gelin beyler .. 


Kadına tecavüz 


Ecevit ve Bush 


Her damın kamburu 


Sezen Aksu meselesi 


CHP üzerinde oyunlar 


Fatih'e "Hıristiyan ol" çağrısı 


</TEXT>
</DOC>
