<DOC>
<DOCNO> 48430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/son/sonspo16.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor, Galatasaray'ı yenmeyi hedefliyor 
</HEADLINE>
<TEXT>

     TRABZONSPOR YÖNETİM KURULU ÜYESİ ONGAN 
     -''YÖNETİM KURULU OLARAK, SEZON BAŞINDA ŞAMPİYONLUK SÖZÜ VERMEDİK'' -''GALATASARAY MAÇINDA ALACAĞIMIZ İYİ SONUÇ KİMSEYİ ŞAŞIRTMASIN'' -''TRABZONSPOR, BÜYÜK MAÇLARDA BÜYÜK OYNAR''' TRABZON A.A - 23.10.2001 - Trabzonspor Yönetim Kurulu üyesi Mehmet Ongan, yönetim kurulu olarak bu yıl ligde şampiyonluğu hedeflemediklerini söyledi. 
     Ongan, A.A muhabirine yaptığı açıklamada, sezon öncesinde şampiyonluk dışında en kötü ihtimalle UEFA Kupası'na katılmayı hedeflediklerini belirterek, ''Şu anda Galatasaray ile puan farkımız açılmış görünüyor. Bu yolda rakiplerimiz İstanbulspor, Fenerbahçe ve Beşiktaş. Bu takımların üzerinde ligi bitirmeye çalışacağız'' dedi. 
     Ligde 5 haftalık sonuçların ardından Yimpaş Yozgatspor'u yenerek, büyük bir moral bulduklarını da ifade eden Ongan, şöyle devam etti 
     ''Ligde geride bıraktığımız 9 maça bakıldığında 2 tanesinde kötü bir oyun ortaya koyduk. Beşiktaş, Gaziantepspor ve Bursaspor gibi güçlü takımları mağlup ettik. Orta sıralarda mücadele veren takımlara karşı ise başarısız olduk. Bu demektir ki, Trabzonspor büyük maçlarda büyük bir futbol oynuyor. Galatasaray'ın gücünü inkar etmiyoruz, ancak bu maçtan alınacak iyi sonuç kimseyi şaşırtmasın.'' Galatasaray maçına büyük önem verdiklerini de kaydeden Ongan, ''Kulübün ekonomik olarak güçlenmesi saha sonuçlarına bağlı. 
     Galatasaray maçından alacağımız galibiyet, 3 puanın yanı sıra maddi anlamda da kulübe büyük katkı sağlayacaktır'' diye konuştu. 
     Ongan, yarın akşam Çırağan Sarayı'nda düzenleyecekleri gece nedeniyle bu akşam yapacakları haftalık Yönetim Kurulu toplantısını iptal ettiklerini sözlerine ekledi. 
     






</TEXT>
</DOC>
