<DOC>
<DOCNO> 4892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/01/guncel/gun04.html </URL>
<DATE> 2001/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel tim iş arıyo r 
</HEADLINE>
<TEXT>

Milliyet’in haberi uzman erbaşlara iş ilanı oldu. Aylardır iş arayan özel timciler odacı, şoför ve çaycı kadroları için kuyruğa girdi... 
     HARUN GÜREK Ankara 

     Aylardır işsiz kalan uzman erbaşlar sınavsız da devlet memuru olabileceklerini öğrenmelerinin ardından odacı, şoför, çaycı kadroları için kuyruğa girdi. MHP’li Devlet Bakanı Faruk Bal’ın kendisine bağlı Arsa Ofisi’ne özel timcileri memur olarak aldırmasının ardından Güneydoğu’da görev yapmış uzman erbaşlar da harekete geçti. 
     Milliyet’in konuyu gündeme getirmesinden sonra Ankara büromuzu arayan işsiz uzman erbaşlar, Arsa Ofisi’nde şoför veya odacı olarak görevlendirilen özel timcilerin hangi yasaya dayanarak alındığını soruyor. Devlet Personel Başkanlığı’nın DPB konuya ilişkin genelge yayınlayıp yayınlamadığını da öğrenmeye çalışan uzman erbaşlardan Aytekin Aktürk, altı sene çalıştığını belirterek, şunları söyledi 
     "Güneydoğu’da uzun süre kaldım, operasyonlara katıldım. Batıda değerimiz yoktu, Güneydoğu’da da değerimizin olmadığını görünce istifa ettim. Devlet memurları sınavına girdim. Başvurmadığım devlet kuruluşu kalmadı. Nereye gittiysem, 657 sayılı Personel Kanunu’nu karşımıza çıkardılar ve sınavsız memurluğa girmenin mümkün olmadığını söylediler. Arsa Ofisi’ne alındığına göre mümkünmüş. Demek ki bize doğruyu söylememişler." 
     Kırklareli’nde beş yıl uzman erbaş olarak görev yapan Yılmaz Vural kamu kuruluşlarına yaptığı başvurulardan olumlu bir yanıt alamadığını belirtti. Özel harekatta görev yapan Konyalı Hasan Özalan aynı olanaktan kendilerinin de yararlandırılması gerektiğini bildirdi. 
     
Bal, DPB’yi sorumlu gösterdi      Devlet Bakanı Bal, Arsa Ofisi’ne alınan memur sayısının 24 değil, 17 olduğunu savunarak, memur alımının DSP’li Şükrü Sina Gürel’e bağlı DPB’nin olumlu yazısı üzerine yapıldığını kaydetti. 
     


 GÜNCEL 
















</TEXT>
</DOC>
