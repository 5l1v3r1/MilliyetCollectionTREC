<DOC>
<DOCNO> 18789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/son/sondun06.html </URL>
<DATE> 2001/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Londra'da polis'ten 1 Mayıs uyarısı "Toleranssız olacağız" 
</HEADLINE>
<TEXT>

     Anti-kapitalistler, çevreciler ve sol grupların biraraya geleceği 1 Mayıs gösterilerinde olay çıkması ihtimaline karşı hazırlıklarını tamamlayan İngiliz polisi, göstericilere, yasadışı yollara başvurmaları halinde kendilerine karşı ''toleranssız'' olunacağı uyarısında bulundu. 
     Yarın erken saatlerden itibaren Londra'nın pek çok yerinde yapılacak değişik protesto gösterileri için, yaklaşık 6 bin polisin yer alacağı büyük bir güç oluşturan güvenlik birimleri, gösterilerde, çeşitli ülkelerden gelenlerin de katılımıyla yaklaşık 10 bin kişinin yer alacağı tahmininde bulunuyor. 
     Yerel saatle 08.30'da parlamento bölgesinde başlayacak gösteriler sırasında önce silahlanma karşıtlarının biraraya gelecekleri ve bu grupların adı açıklanmayan bir binayı işgal girişiminde bulunacağını belirten güvenlik ve istihbarat birimleri, aynı saatlerde kentin en az 5-6 bölgesinde değişik grupların da farklı konularda protestolar yapacaklarını bildiriyor. 
     Bütün bu bölgelerde ayrı ayrı önlem alan Londra polisinin en büyük gücü ise 10 bine yakın kişinin katılımıyla akşam saatlerinde kentin merkezindeki Oxford caddesi üzerinde yapılacak yürüyüşe ayırdığı kaydediliyor. Polisin ayrıca, yarın çıkabilecek olayları önlemek için plastik mermi kullanabileceği de belirtiliyor. 
     Polisin yanı sıra Oxford caddesinde bulunan McDonald's gibi birçok işyerinin de kendi koruma önlemlerini almaları bekleniyor. Polise anında tutuklama yetkisi verilirken, tutuklanan kişilerin sorgulamalarının yapılabilmesi için 6 ayrı polis merkezinin de hazır tutulduğu ifade ediliyor. 
     İstihbarat birimlerinin raporlarına göre, gösterilere katılması beklenen 10 bine yakın göstericinin 1000 kadarı yarın yapılacak gösteriler sırasında ''şiddet yaratmaya ve olay çıkarmaya'' hazırlanıyor. Londra'da geçen yıl yapılan 1 Mayıs gösterileri sırasında yüzlerce kişi çıkan olaylara karışmak ve provokasyonda bulunmak suçuyla gözaltına alınmış, bunların büyük bölümü hakkında daha sonra yasal işlem yapılmıştı. 500 bin sterlinlik maddi kayba yol açan geçen yılki olayların bir daha yaşanmaması için alınan önlemlerin yeterli olacağına inanan güvenlik birimleri, bu yıl benzer olayların yaşanmaması için elden gelen çabanın gösterileceğine dikkati çekiyor. 







</TEXT>
</DOC>
