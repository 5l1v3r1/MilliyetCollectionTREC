<DOC>
<DOCNO> 14994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/son/sontur09.html </URL>
<DATE> 2001/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyükçekmece'de PKK'lının evinde 19 kilo plastik patlayıcı ele geçti 
</HEADLINE>
<TEXT>

     Terör örgütü PKK'ya yönelik operasyonlarda, Büyükçekmece'de bir evde yapılan aramada, tahrip gücü çok yüksek 19 kilo plastik patlayıcı bulundu. Olayla ilgili 1 kişi yakalandı. 
     Terörle Mücadele Şube Müdürlüğü'nden yapılan açıklamaya göre, istihbarat çalışmaları sonucu, Gürpınar'da oturan bir örgüt üyesine yurtdışından patlayıcı madde geldiği belirlendi. 
     Bu kişinin evine düzenlenen operasyonda, naylon poşet içinde veya yağlı kağıda sarılı toplam 19 kilo ''Petin'' marka plastik patlayıcı ele geçirildi. 
     Örgüt üyesinin sorgusu sonucu, yurtdışından gönderilen patlayıcı maddeleri, örgütün üst düzey yetkilileri tarafından verilecek talimat doğrultusunda sözde askeri kanat birimlerine aktaracağının anlaşıldığı öğrenildi. Uzmanlar, ele geçirilen plastik patlayıcıların tahrip gücünün çok yüksek olduğunu belirterek, genellikle askeri alanlarda kullanıldığını ifade ettiler. Özellikle köprü gibi hedeflerin yok edilmesinde kullanıldığı bildirilen patlayıcıların iz bırakmadığı ve X-Ray cihazı gibi güvenlik gereçlerinden de geçirilebildiği öğrenildi. 
     Bu arada, terör örgütü PKK'ya yönelik diğer operasyonda, kırsal alanda bir süre faaliyette bulunduktan sonra yurtdışındaki kamplarda siyasi eğitim gören ve örgütsel faaliyetlerde bulunmak üzere İstanbul'a gönderilen Hacer Kaya ile Abdurrahim Dağ yakalandı. ''Yeter Akdeniz'' ve ''Bülent Akdeniz'' adlarına düzenlenmiş sahte kimlik ile yakalanan örgüt üyelerine yardım ve yataklık ettiği bildirilen 5 kişi de gözlem altına alındı. 




</TEXT>
</DOC>
