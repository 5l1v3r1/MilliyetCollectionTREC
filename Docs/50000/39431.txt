<DOC>
<DOCNO> 39431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/28/son/sontur16.html </URL>
<DATE> 2001/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözaltındaki Bakan müsteşarı susma hakkını kullanıyor... 
</HEADLINE>
<TEXT>

     Kamu kuruluşlarına ait bina ihalelerinde yolsuzluk yapıldığına dair iddialar üzerine başlatılan Vurgun Operasyonu çerçevesinde 61 kişinin gözaltında bulunduğu belirtildi. 
     DGM Savcısı Cengiz Köksal'ın yürüttüğü Vurgun operasyonu kapsamında gözaltı talimatı verdiği 10 kişinin ifadeleri tamamlandı. Ankara Emniyet Müdürlüğü Kaçakçılık ve Organize Suçlar Şube Müdürlüğü'nde ifadeleri alınan ve aralarında Pırlanta İnşaat Şirketi'nin sahibi Mustafa Eriş, Yapı İşleri Genel Müdürlüğü büro görevlisi Fethi Soydan, Bayındırlık İl Müdürlüğü Şube Müdürü Ahmet Kenan Bozokkalfa'nın bugün DGM'ye gönderilecekleri bildirildi. 
     Ankara Emniyet Müdürlüğü'nde gözaltında tutulan 61 kişinin Kaçakçılık ve Organize Suçlar Şube Müdürlüğü'nün nezarethanesinin yetersiz olması sebebiyle bir bölümünün Terörle Mücadele Şube Müdürlüğü'nün nezarethanesinde tutuldukları belirtildi. 
     Bu arada, yolsuzluk yapıldığı belirtilen Erzurum Adliye Sarayı, Osmaniye Düziçi Emniyet Binası, Rize Adliye Sarayı, Çorum Adliye Sarayı, Hatay'da 250 yataklı hastane inşaatı, Karabük jandarma binası, Çanakkale Bozcaada hükümet binası, İçel Devlet Hastanesi, Ağrı jandarma binası, Bilecik jandarma binası, Yalova ve Isparta sağlık meslek liseleri, Kastamonu Trafik Acil Yardım Hastanesi, Kastamonu Daday, Bartın, Iğdır ve Bitlis Mutki devlet hastanelerinin ihalelerinde yapıldığı belirtilen yolsuzlukla ilgili inceleme sürüyor. 
     Bu arada, ihale alan bazı firma sahiplerinin ifadelerinde, ihalelerin hangi yöntemle verildiği, kimlere ne kadar rüşvet verdiklerini tek tek anlattıkları belirtildi. 
     Öte yandan, dün gözaltına alınan Yapı İşleri Genel Müdür Vekili, Genel Müdür Yardımcısı, çoğunluğu mühendis olan ihale komisyonu üyelerinin ifadelerinin alınmaya başlandığı kaydedildi. Gözaltında bulunan Bayındırlık ve İskan Bakanlığı Müsteşar Yardımcısı Sedat Aban'ın iddialarla ilgili suskun kaldığı bildirildi. 
     Yetkililer, sorguları tamamlanan ve gözaltı süreleri dolan kişilerin DGM'ye gönderileceğini kaydettiler. 
     
     







</TEXT>
</DOC>
