<DOC>
<DOCNO> 37250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/son/soneko04.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Başkanı G-7 Maliye bakanlarıyla Arjantin'in durumunu görüştü 
</HEADLINE>
<TEXT>

     IMF Başkanı Horst Köhler'in, sanayileşmiş yedi ülkenin G-7 Maliye Bakanlarıyla, Arjantin'in son durumunu görüştüğü bildirildi. 
     İsminin açıklanmasını istemeyen bir ABD'li yetkili, IMF ile görüşmelerde beşinci gününe giren Arjantin ekonomi yetkilileriyle görüşmesinin ardından, Kohler'in G-7 Maliye Bakanlarıyla görüştüğünü doğruladı. 
     Bu arada Arjantin Maliye Bakanı Daniel Marx'ın, IMF ile yaptığı ve özellikle revizyon ve 2002 yılı hedeflerinin görüşüldüğü görüşmelerde önemli ilerleme sağladığı belirtilirken, IMF'den alınacak ilave mali yardım konusunun açık olmadığı kaydediliyor. 
     Arjantin'in, IMF'den alacağı yeni parayı, rezervlerini güçlendirmek için kullanacağı ifade ediliyor. Arjantin'in döviz rezervleri geçen ay, yüzde 43'lük azalmayla, tüm zamanların en büyük düşüşünü yaşamıştı. Yatırımcılar, finansman sıkıntısı içinde olan Arjantin ekonomisinin daha da kötüye giderek, ''Tekila'' etkisi yaratarak, diğer gelişmekte olan ekonomilere sıçramaması için, IMF'nin gerekli yardımı vereceğine inanıyorlar. Öte yandan Arjantin Ekonomi Bakanı Domingo Cavallo, Arjantin'de yaptığı konuşmada, ülkenin çevrilemez hale gelen borçlarını çevirebilmesi için önerilen devalüasyon ve konsolidasyon gibi alternatifleri, ''akıllarından çıkarma gayreti içinde olduklarını'' belirtti. 







</TEXT>
</DOC>
