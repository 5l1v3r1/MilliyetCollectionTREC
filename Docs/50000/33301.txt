<DOC>
<DOCNO> 33301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/22/spor/spo14.html </URL>
<DATE> 2001/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu Turu 
</HEADLINE>
<TEXT>

Bursaspor şokta      AVUSTURYA Wien’e geçen sezon sonunda transfer olan Mirza Varesanoviç’in bonservis bedelini FIFA’nın 300 bin dolar olarak belirlemesi Bursaspor yönetimini şoke etti. Yaklaşık 5 milyon mark bonservis bedeli bekleyen yönetim, bu karar üzerine FIFA’yı Trabzonspor gibi İnsan Hakları Mahkemesi’ne şikayet etme kararı aldı. Bu arada Tunus Milli Takım kampından dönen Bouazizi Bursa’ya geldi. 
     
Göztepe, Kartal gibi uçacak’      BEŞİKTAŞ’ta uzun yıllar forma giyen Rıza, Feyyaz ve Zafer şimdi Göztepe’nin başarısı için ter döküyor. İlk teknik direktörlük deneyimini yaşayan Rıza Çalımbay’a, eski takım arkadaşları Feyyaz ve kaleci antrenörü Zafer yardım ediyor. Çalımbay, "Çok iyi anlaşıyoruz. Göztepe, Kartal gibi uçacak. Almanya kampı verimli geçiyor. Zaten biz her yönüyle dört dörtlük takımız" dedi. 
     
Şenol pazarlığı      YENİ sezona Avusturya’da hazırlanan Kocaelispor’da, takımla antrenmanlara çıkan Antalyasporlu Şenol’un transferi henüz çözülemedi. Yönetim Şenol için Pazin, kaleci Özden ve Telat’ı önerirken, Antalyaspor bu futbolcuları istemedi. Son olarak Bülent Bilgen ve Ahmet Arslaner teklif edildi, ancak sonuç alınamadı. 
     
Samsun’un rotası UEFA      SAMSUNSPOR Teknik Direktörü Yücel Uyar, yeni sezonda ülkemizi Avrupa kupalarında altı takımın temsil edeceğini vurgulayıp, "Biz de rotayı UEFA olarak belirledik" dedi. Genç hoca, "Böylesine kaliteli futbolculardan kurulu bir takımın UEFA’ya gidememesi için hiçbir neden yok" diye konuştu. 
     
Malatya’ya iki takviye      SÜPER Lig’in yeni takımı Malatyaspor’da İkinci Başkan Ahmet Yalınkılıç Makedon Lazereski ve Trabzonspor’dan Mehmet İpek ile birkaç gün içinde sözleşme yapacaklarını söyledi. Yalınkılıç, "Her konuda anlaşmaya vardık. İmzayı bekliyoruz" dedi. 
     
Yimpaş Yozgat galip      KIZILCAHAMAM kampında kondisyon depolayan Yimpaş Yozgatspor, Adanaspor ile oynadığı hazırlık maçını 2 - 1 kazandı. Kırmızı - Siyahlılar’ın gollerini İlyas ve Preko atarken, Adana’nın tek sayısı Gökmen’den geldi. 
     



 SPOR 























</TEXT>
</DOC>
