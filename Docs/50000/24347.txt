<DOC>
<DOCNO> 24347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/son/sontur11.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Yalova bir konuştu, piyasalar alt-üst oldu... 
</HEADLINE>
<TEXT>

     Devlet Bakanı Yüksel Yalova, Mayıs sonuna kadar Tütün Kanunu'nun çıkarılması taahhütüne ilişkin olarak, ''bu konuda niyet mektubunu kim yazdı ise kim imzaladı ise sorumluluğu o taşır'' dedi. 
     Yalova, gazetecilerin Tütün Kanunu'na ilişkin sorusu üzerine, şunları söyledi 
     ''Ben gerek böyle bir yasa hakkında, gerek IMF'ye, gerekse Dünya Bankası ile mutad görüşmelerimizde, Tütün Kanunu'nun sıradan bir kanun olmadığını, dolayısıyla oldu-bittiye getirilemiyeceğini ve bütün maddeleri ile aklıma, vicdanıma uymayan bir kanun tasarısını imzalayıp Bakanlar Kurulu'na takdim etmeyeceğimi açıkça söyledim. Bu noktada Dünya Bankası'nın, IMF'nin evet zaten sizin yönteminizi biliyoruz, yapacağınız iş budur, onu da biliryoruz dediği noktada, hiç kimse kalkıp da niyet mektubu, asker mektubu, bilmem ne mektubu gibi kavramlarla haddini aşmasın. Sayısı 600 bini bulan bir kesimle ilgili, oturup da Mayıs ayına söz verdik diye çala kalem kanun hazırlanmaz. Böylesi bir kanunu Türkiye'nin hafife alma hakkı yoktur.'' 
     Yalova, gazetecilerin Bakan Derviş ile görüş ayrılığı olup-olmadığına ilişkin sorusunu da, ''Sayın Derviş ile görüş ayrılığımızın olması zaten sözkonusu olmaz ama metodoloji konusunda hiç kimse haddini aşarak, hareket etmeye kalkmasın deyişim, işin bu ana felsefesinin gerçekleşmesine yöneliktir'' şeklinde yanıtladı. 
     Bakan Yalova, gazetecilerin Tütün Kanunu'nda Hazine ile görüş ayrılığı olup-olmadığı ve hangi maddelerde görüş ayrılığı bulunduğuna ilişkin sorusuna da şu yanıtı verdi 
     ''Hazine'nin siyasi otorite temsilcisi Sayın Derviş'tir. Onun ötesinde Hazine bürokratlarını karşımda taraf olarak kabul etmem. Zaten geçen dönemde siyasi otorite temsilcisinin, Hazine bürotratları tarafından yeterince algılanmayışı nedeni ile demokratik parlamenter rejimlerde görmeğe alışık olmadığımız bir üslup sözkonusu olmuştu. Görüş ayrılığı konularını sürekli görüşüyoruz. Özelleştirme Bakanı olarak aslında benden beklenilen, herşey serbestleşsin devlet tamamençekilsin diye ama düzenleme yaparken, diyelim - hangi uluslararası sigara fabrikası, dünyanın neresinden, dilediği kadar tütünü getirsin, bu serbestliğin gereğidir- dersek, böyle noktalarda devletin bir sınırı koyması lazım, kendi üretimimize ilişkin karar alması lazım. 
     Ayrıca, dünyanın falan ülkesinden kalitesine bakılmadan, tütünü Türkiye'ye getirip de yatırım yapıyor, yabancı sermaye kaçmasın mantığı ile hareket edersek, sigara içiçi vatandaşı da üç beş sigara fabrikasının kucağına atmış oluruz. 
     Hem üreticimizi teslim etmiş oluruz hem de vatandaşın sağlığı ile oynamış oluruz. O zaman Türkiye'ye yapacakları yatırımın getirisi ile çiftçinin kaderi ve tüketicilerin sağlığı için ne olursa olsun demem. Bunu Derviş, IMF ve Dünya Bankası'na ifade ettim.'' 
     
     







</TEXT>
</DOC>
