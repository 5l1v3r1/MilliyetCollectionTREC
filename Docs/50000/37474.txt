<DOC>
<DOCNO> 37474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/son/sontur11.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti Kurucular Kurulu toplandı, genel başkan seçiliyor 
</HEADLINE>
<TEXT>

     Adalet ve Kalkınma Partisi AK Parti Kurucular Kurulu toplandı. 
     Kurucular Kurulu Tes-İş Sendikası Genel Merkez Toplantı Salonu'nda 74 kurucu üye ve kurulun doğal üyesi olan milletvekillerinin katılımıyla 10.50'de biraraya geldi. 
     Tüzük gereği genel kurul açılışını en yaşlı kurucu üye olan Nuray Oral yaptı. Daha sonra başkanlık divanı için Bolu Milletvekili İsmail Alptekin aday gösterildi ve oybirliğiyle seçildi. 
     Divanın oluşturulmasının ardından Cumhuriyet'in kurucusu Atatürk ve tarih boyunca Türkiye'ye hizmet verenler için saygı duruşunda bulunuldu ve İstiklal Marşı söylendi. 
     Toplantıda daha sonra genel başkan seçimine geçildi. Manisa Milletvekili Bülent Arınç'ın teklifi üzerine kurucu üye Recep Tayyip Erdoğan genel başkan adayı olarak gösterildi. 
     Başka aday gösterilmemesi üzerine basın mensupları salon dışına alınarak seçime geçildi. 
     Toplantıda Merkez Karar ve Yönetim Kurulu MKYK ve Merkez Disiplin Kurulu üyelikleri seçimi de yapılacak. Kurucular Kurulu'nun genel başkanı seçmesinin ardından seçilecek genel başkanın bir konuşma yapması bekleniyor. 
     Parti tüzüğü gereği MKYK'ya 50 asıl, 25 yedek üye seçilecek. Bu üyeler arasında genel başkanın 5 asıl, 3 yedek üye gösterme hakkı bulunuyor. MKYK'nın oluşturulmasının ardından öğleden sonra ilk toplantısını gerçekleştirecek olan üyeler, genel başkanın da dahil olduğu 13 kişilik Merkez Yürütme Kurulu'nu MYK belirleyecek. 
     
     







</TEXT>
</DOC>
