<DOC>
<DOCNO> 33088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/son/sonspo07.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını "Terim Okan'ı istiyor" 
</HEADLINE>
<TEXT>

     İtalyan Tutto Sport Gazetesi, AC Milan Teknik Direktörü Fatih Terim'in, FC Inter'den milli futbolcu Okan Buruk'u getirmek istediğini ileri sürdü. 
     Gazetede sürmanşetten verilen haberde, ''Terim, mavi-siyah formalı Okan'ı istiyor'' başlığı atıldı. Haberde, FC Inter takımının teknik direktörü Arjantinli Hector Cuper'in Okan'ı ''pek beğenmediği'' öne sürüldü. 
     AC Milan'ın orta alanında Albertini, Ambrosini ve Redondo'nun geçirdikleri ameliyatlar sonrasında sakatlıklardan nasıl çıkacağının belli olmaması üzerine Terim'in orta alana takviye olarak Galatasaray'daki eski futbolcusu 27 yaşındaki Okan'ı düşündüğü belirtiliyor. FC Inter ve AC Milan takımları arasında transfer sezonunda 5 oyuncu Helveg, Pirlo, Brnciç, Broncchi ve Guglielminpietro değiş tokuşu gerçekleşirken, Okan'ın 6. olacağı ileri sürüldü. Gazete, ''Cuper'in takımda boş yeri yok. Milano kentinin 2 gözde takımı arasında 6. oyuncu değişikliği yapılabilir'' ifadesini kullandı. Bu arada AC Milan takımı, 33 kişi olan kadrosunu 29'a indirdi. Kırmızı-siyahlılar, Ba'yı Marsiglia'ya, Guglielminpietro'yu FC Inter'e, Coloccini ve Aldegani'yi de CD Alaves takımına sattı. Kırmızı-siyahlı takımda, Chamot'ın İngiliz Tottenham Hotspur takımına gitmesi söz konusu olurken, Boban ve Bierhoff ise takım aramayı sürdürüyor. 







</TEXT>
</DOC>
