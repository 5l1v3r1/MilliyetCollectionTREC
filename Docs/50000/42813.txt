<DOC>
<DOCNO> 42813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/son/sondun34.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan'da Afgan göçmen endişesi... 
</HEADLINE>
<TEXT>

     Pakistan, olası ABD saldırısı korkusuyla evlerini terk ederek sınıra doğru kaçan Afgan mültecilerin sayısından endişe duyduğunu açıkladı. 
     Pakistan Dışişleri Bakanlığı Sözcüsü Riaz Muhammed Han, yüzbinlerce Afganın evlerini terk ederek Pakistan'a yönelmesinden endişeli olduklarını söyledi. Han, kendilerine ulaşan bilgilere göre Afganistan sınırında çok büyük sayıda mültecinin toplandığını kaydetti. Sınır kapatmanın belgeleri olan kişiler ve gıda dışında kalan her şey için geçerli olduğunu söyleyen Han, Pakistan'a daha büyük mülteci akınının önlenebilmesi için gıda yardımına izin vermek gerektiğini kaydetti. Mülteci geçişini engellemek için 2 bin 500 kilometre sınırı bulunduğu Afganistan'la sınırını hemen hemen kapatmış görünen Pakistan, ticari geçişleri de askıya almıştı. Bu tedbirler, Pakistan'daki askeri yönetimin lideri General Pervez Müşerref'in Washington'la tam işbirliği yapmayı kabul etmesinin ardından gelmişti. ABD, Pakistan'dan Afganistan sınırını kapatmasını, hava sahasının ve topraklarının Amerikan askerlerince kullanımına izin vermesini ve istihbarat bilgilerinin değiş tokuş edilmesini istemişti. 
     BM, uluslararası yardım görevlilerinin ABD'deki saldırıların ardından Afganistan'dan çekilmesinden sonra, bu ülkede zor durumdakiler için dağıtılan gıda yardımının 2-3 hafta içinde tükeneceğini bildirdi. Dünya Gıda Programı WFP sözcüsü Christiane Berthiaume, ülke içindeki gıda sevkıyatını kamyon, yakıt ve şoför bulunmadığı için durdurduklarını söyledi. Sözcü, Halen 370 Afganlının WFP için çalıştığını, ancak bu kişilerin ABD'deki saldırılardan sonra BM görevlileriyle birlikte ülkeyi terk eden sivil toplum örgütü çalışanlarının desteğine de artık sahip olmadığını kaydetti. Ticari kamyon yakıt ve şoför yokluğunun görevlilerin ülkeye dağıtım yapmasını güçleştirdiğini ifade eden sözcü, 2-3 hafta içinde ülkede yardım için dağıtılan gıdanın tükeneceğini belirtti. 







</TEXT>
</DOC>
