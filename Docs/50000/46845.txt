<DOC>
<DOCNO> 46845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/14/son/soneko05.html </URL>
<DATE> 2001/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobil bakımları da kriz kurbanı 
</HEADLINE>
<TEXT>

     Araç sahipleri arasında, artan bakım maliyetleri ve azalan alım gücü nedeniyle, birer servet değerindeki araçlarının periyodik bakımlarını yaptırmaktan kaçınma ve küçük arızalar için ''biraz daha idare etsin'' eğilimi başladı. 
     Toyotasa Satış Sonrası Hizmetler Direktörü Tanju Akçagüner, rutin bakımlar arasındaki sürenin aşılması, standart bakımlarda daha az parça değişimi isteklerinin sektörde yayıldığının gözlendiğini bildirdi. 
     Sürücülerin araçları için yaptıkları harcamaları azaltma isteklerinin özellikle kaporta ve boya harcamalarında ağırlıklı olarak ortaya çıktığını ifade eden Akçagüner, ''Araç sahipleri, araçları küçük bir hasar görse bile yaptırmadan bu şekilde kullanmaya çalışıyorlar. Artan primler yüzünden pek çok kişi kasko sigortası yaptırmaktan da kaçındıkları için Bir yeri daha çizilirse topluca yaptırırım düşüncesiyle bekliyor'' dedi. 
     Sektörde 3-4 aydır bu eğilimin görüldüğünü vurgulayan Akçagüner, şunları söyledi 
     ''Artık bu durum periyodik bakımlarda da yaşanıyor. Bakımlar 10 bin kilometrede bir ise bunu 15 binlere kaydırma, daha az parça değiştirme isteği ve hemen yaptırmama eğilimi var. 
     Ne yaparsanız yapın özellikle yedek parça fiyatlarında belli bir artış var. İnsanların alım gücü artmadığı için sektörde çıkma parçalara da bir kayış var. 
     Yalnız bu eğilimlerin yaratacağı çeşitli tehlikeler de var. Bunun daha büyük masraflara yol açma olasılığı yüksek. Bizde insanlar Toyota markasının sorunsuzluğuna güveniyorlar, bunun da etkisi var ama orta vadede mutlaka bir takım sorunlar yaşanacağı kesin. Müşterinin gözüne ufak bir şey gibi görünen bir sorunun, artık çok karmaşık bir ürün haline gelen otomobilde başka yerleri de etkilemesi ve büyük masrafları çıkarması normal. 
     Araç sahipleri bakımlarını zamanında yaptırsınlar, bu yapacakları masraf aslında çıkabilecek sorunlarla karşılaştırıldığında önemsiz kalacaktır.'' Renault satış sonrası yetkilileri de ekonomik krizin etkisiyle otomobil satışında olduğu gibi satış sonrası faaliyetlerde de azalmalar görüldüğünü bildirdiler. 
     Markalarının son aylarda yaşanan bu azalmadan en az etkilendiğini kaydeden yetkililer, ''2000 yılının Eylül ayı ile 2001 yılı Eylül ayı Renault Servis Araç Giriş adetleri karşılaştırıldığında, yüzde 9 oranında bir daralma olduğu görülmektedir. Bu düşüşte krizin yanı sıra araç bakım kilometrelerinin artırılması nedeni ile bakım periyotlarının uzaması da etkili olmuştur'' dediler. 
     Bu arada çok sayıda firma, araçların kışa hazırlanması çerçevesinde, yedek parça ve işçilik hizmetlerinde büyük indirimler sağlayan kampanyalar başlattı. 
     






</TEXT>
</DOC>
