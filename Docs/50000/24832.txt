<DOC>
<DOCNO> 24832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/03/son/sonspo12.html </URL>
<DATE> 2001/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Konfederasyon Kupası'nda Fransa ve Avustralya, yarı finalde... 
</HEADLINE>
<TEXT>

     Uluslararası Futbol Federasyonları Birliği FIFA tarafından bu yıl 5.si düzenlenen Dünya Kıtalararası Futbol Şampiyonası’nda Konfederasyon Kupası , A Grubu’nda averajla ilk 2 sırayı alan Fransa ve Avustralya, yarı finale yükseldi. 
     Şampiyonanın iddialı ekiplerinden Dünya ve Avrupa Şampiyonu Fransa, gruptaki 3. ve son maçında, son kupanın şampiyonu Meksika’yı 4-0 yenerek, 6 puana ulaştı ve averajla grup birincisi oldu. Güney Kore’nin Ulsan kentinde 28 bin 860 seyirci önünde yapılan, Birleşik Arap Emirlikleri’nden Ali Muhammed Bujsaim’in yönettiği maçta Fransa’nın gollerini, 9. dakikada Wiltord, 63. ve 83. dakikalarda Carriere ve 72. dakikada Pires kaydetti. 
     Güney Kore’nin Suwon kentinde Kolombiyalı hakem Oscar Ruiz Acosta’nın yönettiği, 42 bin 750 seyirci önünde yapılan diğer maçta ise ev sahibi ülkelerden Güney Kore, Okyanusya temsilcisi Avustralya’yı 1-0 yenerek 6 puana ulaşmasına karşın, rakibinin averajla gerisinde kaldı ve yarı final hakkını elde edemedi. 
     Avustralyalı Zane’nin 85. dakikada kırmızı kart gördüğü maçta tek gol, Güney Kore adına 25. dakikada Sun Hong Huwang’dan geldi. Bu sonuçlardan sonra Fransa, 6 puan ve averajla grup birincisi olurken, Avustralya da aynı puan ve averajla 2. sırada yer aldı. Şampiyonada 7 Haziran Perşembe günü Japonya’nın Yokohama kentinde yapılacak ilk yarı final mücadelesinde Fransa, B Grubu 2.si, Güney Kore’nin Suwon kentindeki diğer yarı final maçında da Avustralya, B Grubu birincisiyle karşılaşacak. 
     Şampiyonada yarın Japonya’da B Grubu’ndaki 3. maçlar tamamlanacak. Ev sahibi Japonya’nın yarı finali garantilediği bu grupta TSİ 13.30’da başlayacak maçlarda, Ibaraki kentinde Brezilya ile Japonya, Niigita kentinde de Kamerun-Kanada karşı karşıya gelecek. Gelecek yıl Dünya Kupası’nı da birlikte organize edecek olan Japonya ile Güney Kore’nin gerçekleştirdiği şampiyona, 10 Haziran Pazar günü yapılacak final maçıyla sona erecek. 
     







</TEXT>
</DOC>
