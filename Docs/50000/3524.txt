<DOC>
<DOCNO> 3524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/23/yazar/yilmaz.html </URL>
<DATE> 2001/01/23/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Tayyip Erdoğan GELİYOR 
</HEADLINE>
<TEXT>

Hukuki sürecin başladığına dikkat çeken Tayyip Erdoğan, 81 ilde örgütlenmesini tamamladı. Geriye Anayasa Mahkemesi nin FP ile ilgili kararı ve parti üyesi olmak kaldı. 
     Recep Tayyip Erdoğan'ın yasaklılık sürecinin kalktığına ve yeni bir hukuksal sürecin başlaması gerektiğine dair startı aslında yazar Eşber Yağmurdereli'nin salıverilmesi verdi. Bu noktada harekete geçmeyi gündemine alan Tayyip Erdoğan, geçtiğimiz akşam bir televizyon kanalında Yargıtay emekli Cumhuriyet Başsavcısı Vural Savaş'ın sözleriyle irkildi ve tepkisini şöyle dile getirdi 
     "Sayın Savaş, Dış güçlerin 4 aşamalı plan uygulaması var. İlk aşaması siyasi islamcılar ile bölücü grupların müşterek harekete başlıyor olması, ikinci aşaması Recep Tayyip Erdoğan'ın yasağı kalkacak, yüzde 25 oy alacak, daha sonra da Hadep ile birleşip iktidara gelecek, üçüncü aşamasında ise ordu daha pasif hale getirilmek suretiyle küçülücek, dördüncü aşamada da artık rejim korkusu kalmayacak değerlendirmesini yaptı. Burada beni ilgilendiren bölüm, Hadep ile iktidara geleceğimi ileri sürmesi." 
     Kendisine "Dış güçlerin yönlendirmesi diye nitelendiği için mi" diye sorduğumda "Dış güçlerle irtibatım konusu bir iftira. Vural Savaş bunu ispatlamak zorunda. Kiminle, nerede, ne zaman böyle bir konuyu görüşmüşüm. Cezamın kalkıp, kalkmama olayı bir prosüdür. Sayın Savaş Parlamento ile yargıyı zan altında bırakıyor. Benimle ilgili dış güçlerin yönlendirmesiyle bir karar alındığını söylüyor" diyor. 
     Erbakan'ın anketinden Tayyip Erdoğan ismine yüzde 75 oy çıktığını hatırlattığımda ise, bu yazıyı okumadığını belirtiyor ve Savaş'ın yüzde 25 oy alacağı yolundaki bilgisini "Yüzde 25 oy alacağımı dış güçler nasıl tayin ediyor" sorusunu yönelterek yorumluyor. 
     

</TEXT>
</DOC>
