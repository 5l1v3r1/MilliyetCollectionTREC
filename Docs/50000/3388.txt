<DOC>
<DOCNO> 3388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/22/son/soneko14.html </URL>
<DATE> 2001/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekstil işyerlerinde lokavt kararı 
</HEADLINE>
<TEXT>

     Tekstil sektöründe grup toplu iş sözleşmesi görüşmelerinin anlaşmazlıkla sonuçlanmasının ardından, işçi sendikasının grev kararına karşı, işveren sendikası da lokavt kararı aldı. 
     Türkiye Tekstil Sanayi ve İşverenleri Sendikası Yönetim Kurulu, üye tüm işyerlerinde lokavt kararı uygulanmasına karar verdi. Lokavt kararı, Borsa'da hisseleri işlem gören şirketlere de tebliğ edilmeye başladı. İşbıraktırımı kararı, Aksu İplik, Karsu Tekstil ve Berdan Tekstil'e iletildi. 
     İşveren sendikası yetkilileri, lokavt kararının, grup toplu iş sözleşmesi görüşmelerine taraf 65 işyerinde yaklaşık 30 bin işçiyi kapsadığını belirttiler. Türkiye Tekstil, Örme ve Giyim Sanayii İşçileri Sendikası TEKSİF Genel Yönetim Kurulu, 18. dönem grup toplu iş sözleşmesi görüşmelerinin olumlu sonuçlanmaması üzerine 10 Ocak'da grev kararı almış ve 21 Şubat'ta greve çıkılmasını kararlaştırmıştı. Grev ve lokavt kararının, Altınyıldız ve Vakko gibi ünlü tekstil ve konfeksiyon şirketlerini de etkilediği bildirildi. 
     Bu arada, Kartonsan Karton Sanayi ve Ticaret A.Ş.'nin İzmit'teki fabrikasında da işveren lokavt ilan etti. Kartonsan'dan Borsa'ya gönderilen açıklamada, İzmit Kullar köyünde bulunan fabrikada çalışan sendikalı personeli kapsayan toplu iş sözleşmesi görüşmelerinde Türkiye Selüloz Kağıt ve Mamülleri İşçileri Sendikası Selüloz-İş ile anlaşma sağlanamaması üzerine, grev kararı alındığı hatırlatıldı. Açıklamada, grev kararı üzerine Kartonsan İdare Meclisi'nin bugün yapılan toplantısında Grev ve Lokavt Kanunu'nun 27. Maddesi uyarınca lokavt kararı alındığı duyuruldu. 




</TEXT>
</DOC>
