<DOC>
<DOCNO> 41313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/son/sonspo21.html </URL>
<DATE> 2001/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay Başkanı Org. Kıvrıkoğlu'ndan kutlama 
</HEADLINE>
<TEXT>

     Genelkurmay Başkanı Orgeneral Hüseyin Kıvrıkoğlu, Basketbol Milli Takımı'nın, 32. Avrupa Erkekler Basketbol Şampiyonası'nda final oynaması dolayısıyla Spordan Sorumlu Devlet Bakanı Fikret Ünlü'yü kutladı. 
     Genelkurmay Başkanlığı Genel Sekreterliği'nden yapılan açıklamaya göre, Orgeneral Kıvrıkoğlu, Bakan Ünlü'ye gönderdiği kutlama mesajında, şunları kaydetti 
     ''Avrupa Basketbol Şampiyonası'nda finale kalarak Avrupa'nın en iyi basketbol takımlarından biri olduğumuzu kanıtlayıp Yüce Türk Milleti'ne bugüne kadar yaşamadığı bir gururu yaşatan basketbol milli takımımızın başarısı için şahsınızda başta Basketbol Federasyonu, milli takım yöneticileri, teknik yönetim ve basketbolcularımız olmak üzere bütün emeği geçenleri canı gönülden kutluyorum. 
     Bu büyük başarı, sadece Türkiye'deki Türkler'i değil dünyanın dört bir yanında yaşayan bütün soydaşlarımızı ve bizi sevenleri de sevince boğmuştur. 
     Bu başarının, aynı zamanda diğer spor branşlarındaki Türk milli takımları ve sporcularına da örnek olarak ülkemiz sporunda daha büyük başarıların önünü açacağına inanıyorum. 
     Bundan sonra da başarılarımızın artarak devamı temennisiyle şahsım ve Türk Silahlı Kuvvetleri personeli adına sizlere sağlık ve esenlikler diliyorum.'' 
     

</TEXT>
</DOC>
