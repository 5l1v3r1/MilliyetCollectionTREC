<DOC>
<DOCNO> 18976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/son/sondun08.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Dışişleri Bakanı Peres "ABD baş arabulucu olmamalı" 
</HEADLINE>
<TEXT>

     Gazze Şeridi'ndeki bir Yahudi yerleşim birimine, havan toplu saldırı düzenlendiği bildirildi. 
     İsrail ordu sözcüsü tarafından yapılan açıklamada, Yahudi yerleşim birimine 2 adet havan topu düştüğü, saldırıda ölen ya da yaralanan olmadığı belirtildi. 
     Bu arada, ABD'de temaslarını sürdüren İsrail Dışişleri Bakanı Şimon Peres, ABD'nin Filistin-İsrail görüşmelerinde ''baş arabulucu'' olmaması gerektiğini söyledi. 
     ABD'nin Ortadoğu'da çatışan tarafları masaya oturmaya ikna etmesine yönelik rolüne ilişkin bir soru üzerine Peres, ''İsrail ile Filistin arasındaki çatışmaların son bulması için ABD'nin desteğine evet diyorum, ancak ABD baş arabulucu olmamalıdır'' diye konuştu. 
     İsrail'in, tarafların ''yüzyüze'' müzakerelere başlamasını tercih ettiğini belirten Peres, 1993'teki Oslo anlaşmalarına atıfta bulunarak, ''Geçmişteki tecrübelerle kanıtlandığı üzere, bu en yararlı yöntemdir'' dedi. 
     Peres, ''En iyi iş bölümü, ABD'nin güvenlik ve huzurun tesis edilmesine yardımcı olması ve bizim de Filistinliler ile doğrudan müzakere etmemiz olacaktır'' dedi. 
     Öte yandan Peres, Mısır Cumhurbaşkanı Hüsnü Mübarek'in, ''İsrail ile Filistinlilerin, bölgede şiddetin durdurulması konusunda anlaştıkları'' yönündeki açıklamasının çeviri hatasından kaynaklandığını belirtti. 
     Peres, tarafların yalnızca ''ilkede anlaştıklarını'' tekrarladı ve ''Bir anlaşmaya varmak için elinize kalem kağıt alıp masaya oturmanız gerekir'' dedi. 






</TEXT>
</DOC>
