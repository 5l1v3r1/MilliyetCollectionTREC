<DOC>
<DOCNO> 39239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/son/sonspo01.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü Teknik direktörü "Fenerbahçe'nin karizmasına yenildik" 
</HEADLINE>
<TEXT>

     Ankaragücü Teknik Direktörü Ersun Yanal, Fenerbahçe ile yaptıkları ve 4-1 yenildikleri maçtan sonra yaptığı açıklamada, Fenerbahçe'nin oyununa değil, karizmasına yenildiklerini söyledi. 
     Ersun Yanal, oyunun ilk dakikasında yedikleri golden hemen sonra 2. golü de kalelerinde gördüklerini ve bundan sonra oyun disiplininden koptuklarını belirterek, ''Fenerbahçe'nin en güçlü yanları ölü toplardı. Hafta içinde bunun çalışmasını yapmıştık. Bu gece Ankaragücü'nün gol pozisyonuna giremediği ender maçlardan birini gördük. Fenerbahçe'nin iyi savunmasıyla zaman zaman oyunu yavaşlatarak rakiplerini tuzağa düşürüyorlar'' diye konuştu. 
     Genç teknik adam, takımının atmosferi yüksek maçları kaldıracak düzeye geldiğinde daha da iyi olacaklarını vurgulayarak, ''Fenerbahçe'yi de aldığı galibiyetten dolayı kutluyorum'' dedi. 
     Yanal, basın mensuplarının, ''Fenerbahçe üst üste maç kaybetmiyor. Bu atmosfer sizi etkiledi mi '' sorusunu da, ''Ben etkilenmiyorum, ancak oyuncularım etkilenmiş olabilir'' diye yanıt verdi. 
     
     







</TEXT>
</DOC>
