<DOC>
<DOCNO> 32662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/18/son/sondun05.html </URL>
<DATE> 2001/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de kayıp stajyerle ilgili 4 senaryo... 
</HEADLINE>
<TEXT>

     ABD'de yanında çalıştığı kongre üyesiyle ilişkisi ortaya çıkan kayıp stajyer Chandra Levy'yi arama çalışmalarında, ormanda bulunan kemiklerin hayvanlara ait olduğu ortaya çıkarken, polis, Levy'nin akıbetine ilişkin 4 senaryo üzerinde yoğunlaştı. 
     Şüpheler, evinde kırmızı lekeli bir pantolon ve banyoda kan damlası bulunan, Levy'nin sevgilisi, ABD Temsilciler Meclisi'nin Demokrat Parti California milletvekili Gary Condit üzerinde toplanıyor. Condit, ilişkiyi ilk iki ifadesinde inkar etmiş, baskılar artınca polise Levy'nin sevgilisi olduğu itirafında bulunmuştu. 
     Washington polisi, Levy'nin kaybolmasına ilişkin dört senaryo üzerinde duruyor. Polise göre, Chandra Levy evinden kendi isteğiyle ayrılmış olabilir. İkincisi intihar etmiş olabilir. Üçüncüsü, hafıza kaybı yaşıyor olabilir. Dördüncüsü ise ''kötü bir tuzağın kurbanı'' olabilir. 
     Polis, her geçen gün intihar olasılığının zayıfladığını, çünkü genç kızın cesedinin bulunmadığını belirtiyor. Kayıp stajyerin, değişik saç stilleriyle hazırlanmış resimleri, polis tarafından ülkenin dört bir yanında yayınlandı. 
     Master derecesini almak üzere memleketi California'ya dönmesinin beklendiği gün ortadan kaybolan 24 yaşındaki Levy'nin, Washington'daki dairesinde, kaybolduğu gece, bilgisayarında hangi internet sitelerini ziyaret ettiği de dikkatle inceleniyor. 
     Basına sızan haberlerde, Levy'nin bilgisayarından en son, başkent Washington'ın ortasında yer alan Rock Creek Park'ın yakınındaki bir ağaçlık alanın haritadan bulunduğu bilgisi yer aldı. 
     Bu arada, Levy'nin apartmanından bir kadının, acil yardım hattı 911'i arayarak, sabaha karşı bir kadın çığlığı duyduğu ihbarına karşılık polis apartmanda boğuşma izi bulamadı. 
     Chandra Levy'nin ailesi, kızlarının dairesinde toplanmış bavulu, cüzdanı ve kredi kartlarını bırakmış olmasını, milletvekili sevgilisi Condit ile buluştuğu şeklinde yorumladıklarını belirtiyorlar. Aile, Condit'in yalan makinası testinden geçmesini istemiş, Condit'in kendi olanaklarıyla yaptırdığı test, yanında polis memuru bulunmadığı için, polis tarafından kabul edilmemişti. 
     Stajyeriyle ilişkiye giren 53 yaşında ve evli Condit, CumhuriyetçiParti'nin Senato lideri Trent Lott tarafından istifaya davet edildi. Condit'in, bir daha bölgesinden seçilme şansı olmadığı belirtiliyor. Cumhuriyetçi Parti Connecticut milletvekili Christopher Shays ise CNN televizyonunda katıldığı bir programda, ''mesele sadakatsizlikse Condit'in yanında bir dizi kongre üyesinin istifa etmesi gerekir'' dedi. 






</TEXT>
</DOC>
