<DOC>
<DOCNO> 22671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/ekonomi/eko05.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç, turizme net’ten bağlanıyor 
</HEADLINE>
<TEXT>

Turizm amaçlı internet portalı kuran Koç, tatilcilere seçim, rezervasyon ve ödemelerini internet üzerinden yapma olanağı sağladı 
     EKONOMİ SERVİSİ 

     Koç Holding turizm faaliyetlerini on - line ortama taşıyor. Koç’un kısa bir süre önce yayına soktuğu "www.bookinturkey.com" adlı yeni internet portalıyla, turizm bağlantıları artık on - line olarak gerçekleştirilebilecek. Portalda her türlü gezi ve konaklama bilgileri, bütçeye göre otel ve turlar gibi imkanlar sağlanacak. 
     Tatil için yer, katılmak istenen tur, konaklamak için, internet üzerinden en hesaplı fiyatlarla gerçek zamanlı rezervasyon imk nı tanıyan portal, Türkiye’nin ilk on - line seyahat pazarı olacak. 
     
     Turizme özel önem 
     Yeni sitenin tanıtımı için dün düzenlenen basın toplantısında konuşan BookinTurkey Yönetim Kurulu Başkanı Bülent Gönç, turizm sektörüne özel bir önem verdiklerini söyleyerek, " GSMH’nin yüzde 5’i ve dış ticaret gelirinin yüzde 30’u turizmden sağlanıyor. Dış ticaret açığının yüzde 50’si turizm ile finanse ediliyor. Toplam iş gücünün yüzde 13’ü turizm sektöründe" dedi. 
     Koç Holding Bilgi Grubu proje yöneticisi ve BookinTurkey Yönetim Kurulu Üyesi Tunç Berkman da, hedeflerinin yurtdışı ve yurtiçi bireysel müşteriler ile başta yurtiçi olmak üzere kurumsal müşteriler olduğunu belirtti. 
     
     Hedef 175 bin turist 
     Berkman, siteyi kullanan firmalara maliyetten ve zamandan tasarruf ederek, en az hatayla merkezi kontrol altında internet üzerinde rezervasyon yapma olanağı sağlandığını kaydetti. 
     Sitede, Türkiye’deki bin otel ile yörelerin özellikleri, İstanbul’un otel haritası, macera turları hakkında bilgi ile restoran bilgilerinin ayrıntılı bir şekilde yer alacağını bildiren Berkman, ayrıca marinalarda ve Biletix aracılığıyla konser ve maç biletleri için online rezervasyonların yapılabileceğini söyledi. 
     Berkman, Anıtur, Detur, Setur ve Vasco Tur’un siteye dahil acenteler olduğunu, bu yılın sonuna kadar sisteme girecek 100 otelde rezervasyon yapılabileceğini kaydetti. Berkman, sistem ile ilk başta yurtiçi müşterilerin hedeflendiğini ancak, daha sonra Hollandalı bir şirketle yapılacak e - mail çalışması ile 175 bin yabancı turiste ulaşmayı hedeflediklerini belirtti. 
     
     Üyelik bedava 
     BookinTurkey sitesine üyeliğin ücretsiz olduğunu belirten sitenin ortağı Protel Genel Müdürü Metin Argman, isteyen otel ve acentelerin siteye üye olabileceklerini belirtti. Argman, üyelik için kuruluşun resim ve bilgilerini göndermesi gerektiğini anlatarak, internet üzerinden basit bir anlaşma yapıldığına değindi. Argman, site üzerinden yapılan satıştan sadece yüzde 4’lük bir komisyon alınacağını kaydetti. 
     



 EKONOMİ 






















</TEXT>
</DOC>
