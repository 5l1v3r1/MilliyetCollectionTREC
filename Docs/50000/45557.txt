<DOC>
<DOCNO> 45557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/son/sondun08.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey İttifakı "Mezar-ı Şerif'e 2-3 gün içinde gireriz" 
</HEADLINE>
<TEXT>

     Afganistan'da Taliban yönetimine karşı savaşan Kuzey İttifakı, kuzeyin en büyük kenti Mezar-ı Şerif'e 50 km kadar yaklaştığını bildirdi. 
     Kuzey İttifakı'nın sözcülerinden Muhammed Eşref Nedim AFP'ye yaptığı açıklamada, ''2-3 güne kadar kenti alabileceklerini'' iddia ederek, Kuzey İttifakı saflarında 3 bin savaşçının yer aldığını söyledi. 
     Bir başka cephe olan Samangan kentine de 8 km yaklaştıklarını söyleyen Kuzey İttifakı sözcüsü, 100'den fazla Taliban milisini de esir aldıklarını iddia etti. 
     Sözcü, çatışmalarda 25 kişinin öldüğünü ve Taliban'ın moralinin ''0'' olduğunu savundu. 
     Öte yandan, Kırgızistan Savunma Bakanı Essen Topoyev, ülkesinin, Afganistan'a olası Amerikan harekatı için hava sahasını açmaya karar verdiğini söyledi. 
     Topoyev, Afganistan'daki terörist kampların bombalanması ve sivil halka insani yardım ulaştırılabilmesi için hava koridoru açacaklarını belirtti. 
     






</TEXT>
</DOC>
