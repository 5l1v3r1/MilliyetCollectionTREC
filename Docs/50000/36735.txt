<DOC>
<DOCNO> 36735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/12/son/soneko01.html </URL>
<DATE> 2001/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TİM Başkanı'ndan kriz feryadı "Ülke üretimden kopmak üzere" 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, ''Rehabilitasyon fonunu, 3-5 şirkete yedirtmeyiz.Bundan, reel sektördeki herkes faydalanabilmeli'' dedi. 
     Satıcı, hiçbir ekstra gelişme sağlanmadan sadece ülkenin çıkışı için inanılan üretim ve ihracatın söylem olarak ön plana alınmış olmasının bile üretici ve ihracatçıyı motive ettiğini, bu motivasyon ile ilk 7 ayda ihracatta yüzde 16.7 artış sağlandığını söyledi. 
     ''İhracatçının rekabet koşulları, rakipleri ile aynı noktaya getirildiğinde bu rakamlar kimsenin hayal bile edemeyeceği rakamlara çıkabilir'' diyen Satıcı, ihracatçının istihdamın, finansmanın, enerjinin pahalı olması ve bürokratik engeller yüzünden rekabet edemediğine işaret etti. 
     Satıcı, ülkenin bu sıkıntılı durumdan üretime dayalı ihracat ile çıkabileceğini vurgulayarak, şunları kaydetti 
     ''Krizden çıkmanın birinci yolu iyimserlik havasının doğması. Bu işin yarısı. Diğer yarısı ise krizin çıkmasına müsaade etmeyecek yapısal birtakım kanunlar ki, Meclis geçtiğimiz dönem bunları çıkardı. Bundan sonrası, uygulama. Uygulamaları da öyle bir hazırlamalıyız ki, gerçekler ile örtüşmeli. Üretim ve ihracatı artıracağız, milyonlarca insanı tekrar işine kavuşturacağız dediğimizde, rasyonel birtakım kriterler koymamız lazım. Krizden ancak böyle çıkılır. Şu an sadece krizin edebiyatı yapılıyor. Belki, bu da yapılmalı. Ama, ülke üretimden kopmak üzere. Üretimden koptuğu an ihracattan da kopar.'' 
     Kaynağa gerek yok 
     Satıcı, Devlet Bakanı Kemal Derviş'in gündeme getirdiği reel sektörün yeniden yapılandırılmasına ilişkin Rehabilitasyon Fonu'nun tüm üretici ve ihracatçının rekabet şartlarını iyileştirecek çalışmalarda kullandırılması gerektiğine işaret ederek, şöyle dedi 
     ''Biz bunu sürekli söylüyoruz, bizim için bir kaynak yaratılmasına da gerek yok. Biz, kaynağın kendisiyiz. Siz, istihdam, finansman, enerji maliyetini ucuzlatın. Bürokrasiyi rahatlatın. Biz, bir üretiyorsak beş üretelim. Bizim bir ürettiğimizden büyük pay alacağınıza, beş-on ürettiğimizden daha fazla pay alın. Biz, kendi fonumuzu kendimiz yaratırız. Siz, böyle bir fon da ayırırsanız artık korkacak bir şey yok demektir. 
     Kesinlikle ve kesinlikle bu fonu, 3-5-10 şirkete yedirtmeyiz. Çünkü, reel sektör 80 tane firma değil. Burada, 280 bin tane firma var. Hangisini, ekonomiye kazandırılabilir veya kazandırılamaz diye ayırabilirsiniz Hiçbir şekilde ayıramazsınız. Fondan, reel sektördeki herkes faydalanabilmeli.'' 
     
     






</TEXT>
</DOC>
