<DOC>
<DOCNO> 15406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/son/soneko23.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Cep'te rekabet kızıştı 
</HEADLINE>
<TEXT>

     Aria'nın hizmete girmesinden sonra cep telefonu tarifelerindeki ucuzlama sürüyor. 
     Turkcell'in ''Bizbizecell'' tarifesi ile aboneleri için aylık sabit ücreti 950 bin liraya, Turkcell'den Turkcell, Hazır Kart ve Muhabbet Kart'ı aramayı 99 bin liraya düşürmesinden sonra, Telsim de yeni abonelik paketi CepTransfer'i uygulamaya koydu. 
     Telsim'den yapılan açıklamaya göre, 31 Aralık tarihine kadar geçerli olacak yeni faturalı abonelik paketi CepTransfer, her ay 30 dakikalık görüşme yapan tüm faturalı hat sahiplerine 22.30 ile 05.30 saatleri arasında yaptıkları aramaları bedava gerçekleştirme olanağı sağlıyor. 
     Telsim'in CepTransfer tarifesinde, faturalı hatlarda aylık sabit ücret 950 bin lira olarak belirlendi. Telsim'den tüm Telsim faturalı ve faturasız hatlara doğru aramalarda dakika ücreti 99 bin lira, Telsim'den diğer operatörleri ve sabit telefonları aramanın dakikası ise 295 bin lira olarak açıklandı. Faturasız hatlardan Telsim'i ve diğer faturasız hatları aramanın dakikası 141 bin 429 lira, diğer GSM operatörlerini ve sabit telefonları aramanın dakika ücreti ise 396 bin lira oldu. Telsim'in Ceptransfer faturasız hatlarında ise bedava kontör kredi uygulaması 1 Mayıs tarihinde başlayacak. 




</TEXT>
</DOC>
