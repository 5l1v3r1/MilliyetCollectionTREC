<DOC>
<DOCNO> 48752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/son/sondun15.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban "Herat'ta bir köyde 20 sivil öldü" 
</HEADLINE>
<TEXT>

     Taliban, batıdaki Herat kentine bağlı bir köye dün Amerikan savaş uçaklarının bıraktığı 7 bombanın en az 20 sivilin ölümüne neden olduğunu bildirdi. 
     Taliban'ın resmi Bahtar ajansının Genel Müdürü Abdülhanan Hemat, AFP'ye yaptığı açıklamada, Herat'ın 10 km doğusundaki İshak Süleyman köyünde ölenlerin çoğunun cami cemaati olduğunu söyledi. 
     Taliban'ın Pakistan merkezli Afgan İslam Ajansı AIP da, Amerikan bombalarının Herat yakınlarındaki Taht Alaman köyünde 16 sivilin ölümüne ve 25'inin de yaralanmasına neden olduğunu bildirmişti. 
     Haberler, bağımsız kaynaklarca doğrulanmadı. 
     Öte yandan, Tahran'da yaşayan aşırı dinci Hizb-i İslami partisinin lideri ve Sovyetler'e karşı direnişin önde gelen isimlerinden Gülbettin Hikmetyar, Amerikan bombardımanının, Taliban rejimini daha da güçlendirdiğini savundu. 
     ''Savaşın bu ilk haftalarında Taliban'ın Afgan halkı nezdinde güçlendiğine şüphe bulunmadığını'' söyleyen Hikmetyar, AFP'ye yaptığı açıklamada, ''Afgan halkının büyük bölümü Taliban'a yönelttiği eleşktirileri unuttu, zira ülkelerini savunmak istiyorlar'' diye konuştu. 
     Hikmetyar, ''Ben bile aynı tutumdayım ve ülkemi savunmak için gerektiği anda Afganistan'a gitmeye karar verdim'' dedi. 
     






</TEXT>
</DOC>
