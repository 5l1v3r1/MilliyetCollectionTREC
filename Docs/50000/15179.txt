<DOC>
<DOCNO> 15179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/08/guncel/gun08.html </URL>
<DATE> 2001/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk filmine ilgi neden 
</HEADLINE>
<TEXT>

ÇAPRAZ ATEŞ 
     ELİF KORAP 

     Son birkaç yıldır Türk filmleri, sinema salonlarına Hollywood filmlerinden fazla izleyici topluyor. Warner Bros Türkiye Temsilciliği’nin yaptığı araştırmaya göre, Ağustos 2000 - Mart 2001 arasında 19 milyon 38 bin izleyici, salonları doldurdu. Son sekiz ayda en fazla gişeyi ise "Vizontele", "Komser Şekspir", "Abuzer Kadayıf" gibi Türk filmleri yaptı. Türk sinemasına ilginin artışı, sinemacılar ve eleştirmenler tarafından farklı yorumlandı. Kimine göre ilginin kaynağı, film kalitesindeki artış kimilerine göre ise yalnızca popüler olana yönelik eğilimin ortaya çıkması. 
     
     Gani Müjde Yönetmen 
Kalite ön planda      Bu ilgi hiç şaşırtıcı değil. Türk filmlerinde estetik ve teknik kalite ön planda tutulmaya başlandı. İnsanların kendi kültürlerine ilişkin çalışmalara ilgi duyması da bu artışın nedenlerinden. Yapımların kalitesi arttıkça insanların beğenisinin ortaya çıkması olarak değerlendiriyorum bu artışı. 
     
     Zeki Demirkubuz Yönetmen 
Pazarlamanın sonucu      Film yapımcılarının ve basının örgütlediği ve çıkarı olan bir ilişki sonucunda, bazı filmlerin pazarlanışı olarak değerlendiriyorum bu ilgiyi. En iyi ölçü zamandır. Zaman iyi filmleri ortaya çıkaracak. Ama ilginin, filmlerin iyi olup olmamasıyla ilgili olduğunu düşünmüyorum. Bu konuyla aslında hiç ilgilenmiyorum. 
     
     Tunç Başaran Yönetmen 
Türk filmine özlem      Seyirci anlamında Hollywood’un sollandığı doğru. Teknik imkanların ve kalitenin artmasının bunda etkili olduğunu düşünüyorum. Türk filmlerine karşı bir özlem var. Komedi ağırlıklı, bugünün zor şartları altındaki insanları güldürüp hoşça vakit geçirtebilen filmler, izleyiciyi salona çekiyor. Türk filmleri de bu ihtiyaca karşılık veriyor. 
     
     Alin Taşçıyan Sinema eleştirmeni 
Koşullar belirliyor      Hollywood taklitleri, Hollywood filmlerinin üzerinde gişe yapıyor. İzleyicinin yerli yapımları tercih etmesindeki tek neden, daha fazla özdeşleşebileceği filmlere yönelmesi. "Eşkıya" rekor kırmıştı, ama "Muhsin Bey" aynı ekibin filmi olarak, "Eşkıya"dan kat be kat iyiydi. Sadece dönem ve pazarlama farkı. Koşullar belirliyor izleyici sayısını, filmin kalitesi değil. 
     
     Atilla Dorsay Sinema eleştirmeni 
Popüler olana ilgi var      Popüler olana ilgi var. Ama bunun da çok önemli olduğunu düşünüyorum. Bir ara Türk sinemasının yaptığı hiçbir şey popüler olmuyordu. Bu aşama geçildi. Önemli olan, seyircinin Türk sinemasını yeniden keşfetmesi. Hatta daha ileri gidiyorum, Türk sineması kendine yeni bir seyirci yarattı. Teknik imkanlar arttı. İyi işler için bir umut olarak görüyorum bu ilgiyi. 
     
     Atıf Yılmaz Yönetmen 
Artış diyemeyiz buna      Türk filmlerine genelde izleyici sayısı artmadı. Popüler kişilerin oynadığı fimlerin, sinemanın kötü ürünleri olduğunu söylemiyorum. Medyanın da desteğiyle büyük iş yapabiliyor. Bir artış diyemeyiz buna. Serdar Akar’ın Dar Alanda Kısa Paslaşmalar’, Nuri Bilge Ceylan’ın Mayıs Sakıntısı’, Zeki Demirkubuz’un 3. Sayfa’sı gibi, bunların izleyicisi 20 - 30 binde kalıyor. 
     


 GÜNCEL 




















</TEXT>
</DOC>
