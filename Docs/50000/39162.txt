<DOC>
<DOCNO> 39162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/spor/bbas.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Potada sıkı yönetim 
</HEADLINE>
<TEXT>

A Milli Basketbol Takımı, Avrupa Şampiyonası’na az bir süre kala motivasyon için dış dünyaya kapılarını kapıyor 
     2001 Avrupa Şampiyonası’na hazırlanan A Milli Basketbol Takımımız, dev turnuvanın başlamasına beş gün kala bugün kapılarını dış dünyaya kapayacak. Ay - Yıldızlı takımın genel menajeri Doğan Hakyemez, oyuncuların konsantrasyonunu en üst düzeyde tutabilmek amacıyla bu yola gittiklerini belirterek, "Bu günden itibaren basın mensuplarına, şampiyona başlayana dek röportaj verilmeyecek" diye konuştu. 
     MİLLİ Takım coachu Aydın Örs de Ay - Yıldızlı basketbolcuların motivasyonunun şampiyona için en az kondisyon ve fundamental kadar önemli olduğuna dikkati çekerek, "İki aydır hep birlikte emek veriyoruz. Tüm emeklerimizin karşılığını, seyircimizle birlikte almak istiyoruz. Bu yüzden büyük titizlik gösteriyoruz. Motivasyonumuzun dağılmaması için de bazı tedbirler almak zorundayız" dedi. 
     
Slovenya fark yaptı      2001 Avrupa Şampiyonası’nda Milli Takımımız ile birlikte B Grubu’nda mücadele verecek olan Slovenya, hazırlık maçında Bosna Hersek’i 83 - 68 mağlup etti. Slovenya’da Tusek 15 sayı ile en skorer isim oldu. Bu arada, Slovenya Milli Takımı’nın tecrübeli ismi Alibegovic kadrodan çıkarılarak yerine Mydonose Kolejliler’in eski oyuncusu Goran Jagodnik alındı. 
     
AVRUPA BASKETBOL ŞAMPİYONASI’NA DOĞRU      Hazırlayan GÖKHAN TÜRE 

YUGOSLAVYA C GRUBU      Güçlü kadro 
     AVRUPA Şampiyonaları’nın gediklisi olan Yugoslavya, 2001 Avrupa Şampiyonası’nda NBA’den takviyeli oyuncularıyla oldukça güçlü bir kadroyla mücadele verecek. Geçtiğimiz sezon Efes’te oynayan Drobnjak ve Scepanovic’in de yer aldığı Yugoslavya’nın şampiyonadaki en büyük kozu, Sacramento Kings’ten Hidayet’in takım arkadaşı Predrag Stojakovic. Şampiyonanın en büyük favorisi olarak gösterilen Yugoslavya’da Bodiroga, Tarlac, Tomasevic ve Jaric, takımın diğer yıldız isimleri olarak göze çarpıyorlar. 

</TEXT>
</DOC>
