<DOC>
<DOCNO> 18172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/son/sondun08.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ukrayna'da Çernobil kurbanları anılıyor 
</HEADLINE>
<TEXT>

     Ukrayna Devlet Başkanı Leonid Kuçma ve Başbakan Viktor Yuçenko, 15 yıl önce Çernobil faciasında ölenler için birlikte dua etti. 
     Koyu renk kıyafet giyen Kuçma ve Yuçenko'nun, ellerinde kırmızı karanfillerle başkent Kiev'deki Darnitsa Kilisesi'nde 15 yıl önceki faciada hayatını kaybedenler için birlikte dua ettikleri, ardından düzenlenen törene başkanlık ettikleri belirtildi. 
     Çan seslerinin duyulmasıyla tören kıtasındaki askerlerin, Ukrayna'nın milli renkleri kabul edilen sarı ve mavi renkli çiçeklerle bezenmiş çelengi anıta koyduktan sonra, havaya bir el ateş ettikleri kaydedildi. 
     Çoğunluğunu öğrencilerin oluşturduğu yüzlerce kişinin katıldığı başkentteki törenin ardından Kuçma'nın, Çernobil'e gitmek üzere Kiev'den ayrıldığı belirtildi. Dünyayı 1986 yılında nükleer kabusla tanıştıran Çernobil nükleer santralı 15 Aralık 2000'de resmen kapatılmış, faciaya neden olan Çernobil, milyonlarca kişiyi trajediyle karşı karşıya bırakan dünyanın en büyük nükleer kazasına sahne olan santral olarak tarihe geçmişti. Kiev'de düzenlenen resmi kapatma töreninde Kuçma'nın emriyle, saat 13.36'da Çernobil'in son vardiya şefi Oleksandır Yelşisçev, santralın tek aktif durumdaki 3 numaralı reaktörünün siyah düğmesini çevirmiş, birkaç dakika sonra randıman sıfıra inmiş, reaktör tamamen kapanmış ve Çernobil tarih olmuştu. 







</TEXT>
</DOC>
