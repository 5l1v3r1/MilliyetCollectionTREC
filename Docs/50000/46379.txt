<DOC>
<DOCNO> 46379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/son/sontur07.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Asılsız yayınlar üzerine Star TV'ye 6 gün kapatma cezası... 
</HEADLINE>
<TEXT>

     Radyo ve Televizyon Üst Kurulu RTÜK , Star, Kanal 6 ve Teleon-Kral TV'ye 6'şar, Kanal D'ye de 3 gün yayın durdurma cezası verdi. 
     RTÜK, dün yaptığı toplantıda, yayınlara ilişkin şikayetler ile İzleme ve Değerlendirme Dairesi'nin raporlarını ele aldı. 
     İş Bankası'na yönelik yayınları nedeniyle Kanal 6, Star ve Teleon-Kral TV'ye bir günlük yayın durdurma cezası uygulanmasını öngören Üst Kurul, başka bir medya kuruluşu aleyhindeki yayınları nedeniyle de her üç televizyon kuruluşuna 5'er günlük yayın durdurma cezası daha verdi. 
     Üst Kurul, diğer medya kuruluşu aleyhindeki yayınları nedeniyle Kanal D'yi de üç gün yayın durdurma ile cezalandırdı. 
     RTÜK, söz konusu yayın kuruluşlarının, yayınlarında, 3984 Sayılı RTÜK Kanunu'ndaki ''Kişi ya da kuruluşları eleştiri sınırları ötesinde küçük düşürücü, aşağılayıcı veya iftira niteliği taşıyan yayın yapılamayacağına'' ilişkin j , ''Özel amaç ve çıkarlara hizmet eden ve haksız rekabete yol açıcı yayın yapılamayacağına'' ilişkin k ve ''Aksi yargı kararıyla kesinleşmedikçe hiç kimsenin suçlu olarak ilan edilemeyeceği''ne ilişkin n bentlerini ihlal ettiklerini kaydetti. 
     RTÜK Başkanı Nuri Kayış, konuyla ilgili yaptığı açıklamada, söz konusu yayın kuruluşlarına son günlerde yaptıkları bazı yayınlardaki ciddi ihlalleri nedeniyle toplam 21 gün yayın durdurma cezası verildiğini bildirdi. 
     Televizyonların kamuya ait bir değer olan frekansları kullanarak izleyiciye ulaştıkları için, yayınlarında kamu yararını ön planda tutmak zorunda olduklarını vurgulayan Kayış, ''Ekranlar, televizyon sahip ve yöneticilerinin özel çıkarları için birbirleriyle dövüştükleri iftira, tehdit ve şantajlara başvurdukları arenalar olamaz'' dedi. 
     3984 Sayılı Kanun'un, televizyonların özel amaç ve çıkarlara 
     yönelik ve haksız rekabete yol açıcı yayın yapamayacaklarını hüküm altına aldığını hatırlatan Kayış, şunları kaydetti 
     ''Aynı kanun, kişi ya da kuruluşları eleştiri sınırları ötesinde küçük düşürücü, aşağılayıcı yayın yapılamayacağını da açıkça vurgulamaktadır. Bu kuralları hiçe sayanların bundan sonra daha ağır cezalara çarptırılacaklarını bilmeleri gerekir. 
     Evrensel hukukun temel kurallarından biri, suçluluğu yargı kararıyla kesinleşmedikçe kimsenin suçlu ilan edilemeyeceği gerçeğidir. Bu kural aynı zamanda RTÜK mevzuatının temel direklerinden biridir. Son toplantımızda ceza alan yayın kuruluşlarının söz konusu kuralı da sık sık ihlal ettikleri belirlenmiştir.'' RTÜK Başkanı Kayış, iletişim özgürlüğünün halkın doğru ve sağlıklı bilgi ve haber alma özgürlüğü olarak anlaşılması gerektiğine işaret ederek, ''Bu özgürlüğü televizyon kanallarının bağlı oldukları grupların çıkarlarını savunmak ve başka grupları iftira, tehdit ve şantajlarla sindirme özgürlüğü olarak anlayanlar bugüne kadar olduğu gibi bundan sonra da karşılarında RTÜK'ü bulacaklardır'' dedi. 
     Kayış, telefon dinleme ve gizli kamera kullanma yoluyla haber elde ederek yayınlamanın da Anayasa, Ceza Kanunu ve RTÜK kanununa göre suç olduğunu hatırlattı. 
     






</TEXT>
</DOC>
