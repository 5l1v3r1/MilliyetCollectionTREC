<DOC>
<DOCNO> 40626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/son/soneko07.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yerli ve yabancı sermayenin önü açılacak 
</HEADLINE>
<TEXT>

     Yerli ve yabancı sermayenin doğrudan yatırımlarının önündeki idari engellerin kaldırılmasına yönelik düzenlemelerle, yatırımların önündeki bürokratik engellerin basitleştirilmesi amaçlanıyor. 
     Hazine Müsteşarlığı organizasyonunda gerçekleştirilen yeni çalışmayla,yatırımın önündeki en büyük engel olarak belirtilen bürokratik işlemlerin kısaltılması ve tek elde toplanması amaçlanıyor. Buna göre doğrudan yatırım sırasında, yatırımın türüne göre, Çevre Bakanlığı'ndan Sağlık Bakanlığı'na kadar birçok bakanlığın incelemesine tabi olan işlemler, sadece bir ya da iki kurumun incelemesiyle gerçekleştirilebilecek. 
     Hazine Müsteşarlığı, yatırım izni başvurularını, en geç üç ay içinde sonuçlandıracak. Bütün bürokratik işlemler, en geç üç ay içinde sonuçlandırılmış olacak. Dünya Bankası'nın bir yan kuruluşu olan Yabancı Sermaye Danışmanlık Hizmetleri biriminin FIAS , Hazine Müsteşarlığı ile yaptığı çalışmalar sonucunda, yatırımın önündeki en büyük engel bürokratik mekanizmaların fazlalığı olarak tespit edilmişti. 
     World Economic Forum tarafından hazırlanan Global Competitiveness Report'da da, mevcut idari engellerin Türkiye'nin rekabet gücünü önemli ölçüde azalttığı vurgulanmıştı. Price Waterhouse Coopers tarafından yapılan çalışmada ise bu belirsizliğin Türkiye'ye maliyetinin yıllık 1 milyar 822 milyon ABD Doları civarında bir doğrudan yabancı sermaye olduğunun tahmin edildiği belirtilmişti. 
     Öte yandan Bulgaristan, Romanya gibi ülkelerde yatırımda bulunan Türk işadamlarının da görüşü alınarak, yatırımlarını yeniden Türkiye'ye kaydırmaları için gereken imkanlar araştırılacak. Halen Başbakanlık'ta yürütülmekte olan atıl veya üretimi durmuş fabrikalara yönelik envanter tespitinden sonra, getirilecek teşviklerle, yerli ve yabancı girişimcilerin, çok cazip vergi ve elektrik teşvikleriyle bu bölgelere yatırım yapmaları özendirilmesi amaçlanıyor. 
     Dünya Bankası'na bağlı FIAS'ın yardımıyla hazırlanan rapora ilişkin eylem planı ise ekim ayında Bakanlar Kurulu'na sunulacak. Yeni düzenleme çerçevesinde, Eylül ayı sonuna kadar, yatırım sürecini doğrudan etkileyen Ticaret Kanunu, İmar Kanunu ve diğer ilgili kanunların gözden geçirilmesi tamamlanacak. 
     Edinilen bilgiye göre, halen TOBB'un koordinasyonuyla sürdürülen Sektör Kurulu toplantılarının bitişinin ardından, Ekim ayında, reel sektöre ilişkin genel teşvik ve vergi politikası belirlenecek. Yetkililer, Cuma günü Türkiye'de çalışmalarına başlayacak olan IMF heyetiyle de bu konunun görüşüleceğini ve makro ekonomik dengeler bozulmadan, IFC'nin de desteğiyle belirlenecek sektörlere ilişkin bir genel teşvik ve vergi politikasının geliştirileceğini ifade ediyorlar. Yatırım teşviği çerçevesinde ise vergi gelirlerini düşürmeyecek bir kapsamda, yatırım vergi indirimi daha rasyonel bir hale getirilecek. 
     Yatırımların önündeki idari engellerin kaldırılması ve yeni teşvikler, Devlet Bakanı Kemal Derviş'in gerçekleştireceği, Londra ve Dünya bankası-IMF toplantılarında yabancı yatırımcılara ve danışmanlık kuruluşlarına anlatılacak. 
     Türkiye'nin büyük bir potansiyele sahip olmasına rağmen, 1995-2000 yılları arasında Türkiye'ye gelen net doğrudan yabancı sermayenin ortalama yıllık 767 milyon dolar civarında gerçekleştiğini hatırlatan yetkililer, yeni eylem planının yürürlüğe girmesiyle, bu rakamın, ilk etapta 1.5-2 milyar dolara çıkabileceği tahmininde bulundular. 






</TEXT>
</DOC>
