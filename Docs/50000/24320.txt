<DOC>
<DOCNO> 24320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/son/sonspo08.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi yolsuzluğundan gözaltına alınan eski Trabzonsporlu Şota serbest 
</HEADLINE>
<TEXT>

     Hollanda'da, AFC Ajax takımında oynayan ve adı transfer işlemlerinde vergi yolsuzluğuna karıştığı için sorgulanmak üzere hafta başında gözaltına alınan Gürcü futbolcu Şota Arveladze, serbest bırakıldı. 
     Verilen bilgiye göre, dün gece geç saatlerde Şota ile birlikte daha önce gözaltına alınan AFC Ajaxlı yöneticiler de serbest bırakıldı ve gözaltında kimse kalmadı. 
     Vergi müfettişleri, geçen Pazartesi sabahı AFC Ajax ve NAC Breda kulüplerine baskın düzenleyerek çok miktarda belgeye incelenmek üzere el koyarken, AFC Ajax'a 1997 yılında Trabzonspor'dan transfer olan Şota Arveladze ile 3 AFC Ajax ve bir NAC Breda kulübü yöneticisi gözaltına alınmıştı. 
     Yaklaşık 50 saat süreyle gözaltında tutulan Şota'nın, serbest kalmasının ardından, ülkesinin Cumartesi günü İtalya ile yapacağı maç için bugün Gürcistan'a hareket edeceği belirtildi. Öte yandan vergi uzmanlarının, aynı yıl Şota ile birlikte AFC Ajax'a transfer olan ve halen Danimarka Milli Takımı'nda antrenörlük görevini sürdüren Michael Laudrup ile NAC Breda'ya transfer olan Şota'nın kardeşi Arçil'in de sorgulanmasını istedikleri öğrenildi. Arçil, halen Almanya'da FC Köln takımında futbol oynuyor. Vergi dairesine göre, Şota ve Arçil'in Trabzonspor'da kiralık futbolcu olarak oynarken, Hollanda'ya transfer işlemlerinde, belgeler üzerinde farklı rakamlar gösterilerek en az 5 milyon florin usulsüzlük yapıldı. 






</TEXT>
</DOC>
