<DOC>
<DOCNO> 35738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/06/son/sonspo11.html </URL>
<DATE> 2001/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe'de Sellami bilmecesi... 
</HEADLINE>
<TEXT>

     Göztepe'nin Faslı oyuncusu Jamal Sellami, eski takımı Beşiktaş ile ''alacak'' meselesi yüzünden ''FIFA'lık'' olunca, sarı-kırmızılıların bu futbolcuyu Bursaspor maçında oynatabilmesi tehlikeye girdi. 
     Teknik direktör Rıza Çalımbay, Sellami'nin ''bonservisim elimde'' diye düşünerek Göztepe ile sözleşme yaptığını, ancak eski kulübü Beşiktaş'ın buna karşı çıktığını anlattı. Bu futbolcunun ancak yurtdışında bir takıma gitmesi durumunda serbest kalabileceğini öne süren siyah-beyazlı kulüp yöneticilerinin Sellami'ye, ''Göztepe'ye gidebilmesi için bize bonservis ücreti ödenmesi gerekiyor. Beşiktaş'taki alacağını silersen bonservisini alırsın'' önerisini götürdükleri kaydedildi. 
     Sellami'nin Beşiktaş'taki alacağının yüksek bir miktar olduğunu, bu nedenle de öneriyi kabul etmediğini belirten Çalımbay, ''Konu şimdi FIFA'da. Eğer çözümlenmezse, yeni bir libero transferi gündeme gelir' dedi. Göztepe A.Ş. Genel Müdürü Ömer Dinçer ise Sellami'nin Fransız menajerinin FIFA'daki gelişmeleri izlediğini ve büyük bir olasılıkla sorunun bu hafta içinde çözüleceğini söyledi. 
     Birinci Süper Lig'in ilk haftasında Bursaspor'u konuk etmeye hazırlanan Göztepe'de, teknik direktör Rıza Çalımbay, bir basın toplantısı yaparak, takımda eski yeni ayrımı varmış gibi gösterilmesinden büyük rahatsızlık duyduğunu dile getirdi. 
     Tek hedeflerinin Göztepe'nin başarısı olduğunu ifade eden Çalımbay, şunları söyledi 
     ''Kim iyiyse o formayı giyer. Tayfun ve Mehmet takımın eski oyuncuları değil mi Onlar nasıl oynuyor Çalışmayan, faydalı olamayan gider. Örneğin Şevket, bugünkü antrenmanda ben çalışmayacağım dedi. Buna biz ne yapabiliriz '' 
     Metin Diyadin, Burhan, Ümit, Şevket ve Erkan için yönetime ''mutlaka gitsinler'' diye rapor vermediğini anlatan Çalımbay, ''Nouma dünyanın en iyi futbolcularından biri ama Beşiktaş onu gözden çıkardı. İsimler önemli değil'' diyerek göndermede bulundu. Çalımbay, yönetimin kadro dışı bırakılanları resmen açıklamamakla, konuyu zaman içinde çözmeyi amaçlamış olabileceğini, buna saygı duyduğunu kaydetti. Denizlispor ile yaptıkları hazırlık maçında yedeklerden kurulu bir takımla sahaya çıkmasına yönelik eleştirileri de değerlendiren Çalımbay, ''Bence mükemmel bir hazırlık maçı oldu. Eleştiriler son derece haksız. Önemli olan Bursaspor maçı ve biz bunu kazanacağız. seyircimiz önünde kaybetmeyeceğiz'' dedi. 







</TEXT>
</DOC>
