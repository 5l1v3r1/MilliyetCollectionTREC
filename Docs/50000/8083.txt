<DOC>
<DOCNO> 8083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/21/ekonomi/eko08.html </URL>
<DATE> 2001/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Repo yüzde 3000'i gördü 
</HEADLINE>
<TEXT>

     Tarık Yılmaz 

     Kasımdaki krizde piyasaya verdiği paranın dövize kaydığını gören Merkez Bankası, bu krizde piyasaya TL vermeyince İMKB repo piyasasında gecelik faiz bu yılın rekorunu kırarak yüzde 3000'e kadar tırmandı. 
     Güne 4 katrilyon 950 trilyon lira eksi rezervle açılan piyasada Merkez Bankası'nın repo ihalesi yoluyla TL vermeyeceğini açıklaması, dövize ne kadar talep geleceğini kestiremeyen bankaları tedirgin etti. 
     Merkez Bankası, döviz talebini kesmek için TL'deki sıkışıklığı çözmemeye karar vermesi bankaların önceki gün satın aldıkları dövizleri yavaş yavaş bozdurarak TL'ye geçmelerine neden oldu. 
     Sabah saatlerinde kararsız kalan bankaların TL ihtiyacı kapanışa yaklaştıkça arttı. Sonuçta dövizden TL'ye dönmek zorunda kalan bankalar gün sonuna doğru Merkez Bankası'na satışlarını hızlandırdılar. 
     Sabah saat 9.30'dan 14.00'e kadar sadece 1 milyar dolar olan döviz girişleri saat 15.00'te 2 milyor doları piyasaların kapandığı saat 16.00 sularında da 4.3 milyar doları yaklaşık 3 katrilyon lira aştı. 
     Böylece önceki gün 7.6 milyar lira olan döviz çıkışının dün 4.3 milyar doları piyasalara çekilmiş oldu. 
     Dövizin geri gelmesinin maliyeti, güne yüzde 300'le başlayan İMKB repo piyasasında gecelik faizin gün içinde yüzde 3000'e kadar tırmanması oldu. Faiz ortalaması ise yüzde 1112 olarak günü tamamladı. Faizde bir rekor da Merkez Bankası interbank piyasasında oldu. Bu piyasada da gecelik faizler yüzde 2300'e tırmandı. 
     Bankaların müşterileriyle yaptıkları repolarda da yüzde 500'ün üzerine çıkıldı. 
     Bugün, Hazine ihalesiyle piyasadan 2 katrilyon 375 trilyon liralık çekilişe karşın piyasaya 3.9 katrilyon lira çıkacak. Piyasalardan Merkez Bankası'na repo dönüşleri nedeniyle 1.1 katrilyon liraya yakın bir para çekilecek. Uzmanlar Merkez Bankası'nın bugünde, dün olduğu gibi repo ihalesi açmayarak piyasadaki fazla parayı emeceğini ve piyasaya fazla para vermeyerek dövize kaçanları yüksek faizle cezalandıracağını iddia ediyorlar. 
     
     


 EKONOMİ 


















</TEXT>
</DOC>
