<DOC>
<DOCNO> 5538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/siyaset/siy02.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İzgi, İçtüzükte uzlaşma arayacak 
</HEADLINE>
<TEXT>

     ANKARA Milliyet 

     TBMM Genel Kurulu, DYP Şanlıurfa Milletvekili Fevzi Şıhanlıoğlu’nun ölümüyle sonuçlanan olaylardan sonra ara verdiği çalışmalarına bu hafta devam edecek. 
     İktidar ile muhalefet arasında ölümle biten kavganın odağındaki içtüzük değişikliği görüşmelerine çarşamba günü başlanacak. 
     
     Amaç orta yol bulmak 
     TBMM Başkanı Ömer İzgi’nin başkanlığında bügün parti grup başkanvekillerinin katılımıyla yapılacak toplantıda, içtüzük konusunda orta bir yol bulunarak iktidar ile muhalefet arasındaki görüş ayrılığının aşılması planlanıyor. İzgi’nin, Danışma Kurulu niteliği taşımayacak bu toplantıda gruplar arasında diyalog oluşturmayı amaçladığı belirtildi. 
     Genel Kurul yarın FP Konya Milletvekili Veysel Candan ve 20 arkadaşının, SSK’nın bugünkü durumu hakkında verdikleri Meclis araştırması önergesini ele alacak. Genel Kurul, çarşamba günü de olaylara neden olan içtüzük değişikliği teklifini görüşmeye devam edecek. 
     
     Ek protokoller 
     TBMM’de bu hafta ayrıca, Avrupa Çok Uluslu Barış Gücü Anlaşması’nın ek protokollerinin onaylanmasına ilişkin iki ayrı tasarı da öncelikle ele alınacak. Söz konusu ek protokoller Barış Gücü bünyesinde İnşaat, İstihkam Birliği ve Kriz Bilgi Şebekesi oluşturulmasını bu güçte görevli personel ve bakmakla yükümlü oldukları kişilere uygun statülerin tanınmasını öngörüyor. 
     Elektrik piyasalarının özelleştirilmesini öngören tasarının da bu hafta öncelikle görüşüleceği bildirildi. 
     


 SİYASET 














</TEXT>
</DOC>
