<DOC>
<DOCNO> 44757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/dunya/dun02.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlara çifte utanç 
</HEADLINE>
<TEXT>

ABD Havacılık Dairesi, Kıbrıs Rum Kesimi’ni teröre yataklık eden ülkeler arasında saydı. Avrupa Birliği de kara para aklamaktan izlemeye aldı 
     GÜVEN ÖZALP Brüksel YORGO KIRBAKİ Atina 

     ABD’ye karşı gerçekleştirilen 11 Eylül saldırılarından sonra dünyada terörün parasal kaynaklarını kurutmak ve ülkelerin teröristlere yataklık etmesini önlemek için harekete geçen ABD ve Avrupa Birliği’nin gözleri, Kıbrıs Rum Kesimi’ne çevrildi. Amerikan Federal Havacılık Dairesi, Rum Kesimi’ni teröre yataklık eden "şüpheli" ülkeler arasında sayarken, AB de topluluk üyeliğine aday olan Rumları kara para akladıkları gerekçesiyle izlemeye aldı. 
     Türkiye tarafından da en üst düzeyde kara para aklamakla suçlanan Güney Kıbrıs Yönetimi’nin peşine düşen AB, Klerides yönetimiyle temasa geçti. Komisyon ile Rum Yönetimi arasında geçtiğimiz günlerde bir toplantı gerçekleştirildiği ve Brüksel’in detaylı bilgi istediği kaydedildi. 
     Güney Kıbrıs’ın kara para akladığına ilişkin iddialar Avrupa Birliği Dönem Başkanlığı’nı yürüten Belçika’nın isteği üzerine komisyonca hazırlanan ve 19 Ekim’de Gent şehrinde yapılacak AB Devlet ve Hükümet Başkanları Zirvesi’ne sunulacak olan belgeye de yansıdı. 
     
     AB denetleyecek 
     Belgede, Komisyon’un kara para aklamaya ilişkin olarak alınmış yasaklayıcı kararlarının aday ülkelerde uygulanmasının yakın bir şekilde takip edileceği vurgulanıyor. Bu bağlamda geçici nitelikte toplantılar düzenlenerek aday ülkelerin kara para aklamayla mücadele konusunda AB mevzuatına ne kadar uyduklarının denetleneceği belirtiliyor. Zirve sonrası geçerli olacak bu uygulamanın Güney Kıbrıs için daha şimdiden devreye sokulması dikkat çekiyor. 
     
     Güney Rum yönetimi rahatsız 
     AB kaynakları, Güney Kıbrıs Rum yönetiminin, Komisyon tarafından hazırlanacak yıllık İlerleme Raporları’nda son dönemece girilirken bu tür bir uygulamayla karşı karşıya kalmaktan ve kara para aklama konusunda hedef duruma düşmekten büyük rahatsızlık duyduğunu belirtiyorlar. 
     ABD Sivil Havacılık Teşkilatı FAA da 26 Eylül’de yayımladığı gizli genelgede, Kıbrıs Rum kesimini teröre yataklık edebilecek "şüpheli" ülkeler arasına dahil etti. 
     Yunanistan’da yayımlanan Etnos gazetesinin haberine göre, Amerikan uçaklarının uluslararası uçuşlarının güvenliği ve yolculara kontrol kriterleri konulu genelge, Uluslararası Sivil Havacılık Teşkilatı’ndaki ICAO bazı Avrupa ülkelerinin itirazlarına rağmen geçen çarşamba gününden itibaren uygulamaya kondu. 
     
     Terörü destekleyen ülkeler 
     Genelgede biri terörü destekleyen diğeri de şüpheli ülkeler olmak üzere iki liste bulunuyor. Terörü destekleyen ülkelerin Küba, İran, Irak, Kuzey Kore, Sudan ve Suriye olarak gösterildiği genelgede, şüpheli ülkeler de Afganistan, Cezayir, Azerbaycan, Bahreyn, Bosna - Hersek, Mısır, İsrail, Ürdün, Kuveyt, Lübnan, Malta, Moritanya, Fas, Umman, Pakistan, Filistin, Somali, Suudi Arabistan, Katar, Tacikistan, Tunus, Birleşik Arap Emirlikleri, Lübnan, Kıbrıs, Yemen ve Yugoslavya olarak sıralandı. 
     Genelgede, Kıbrıs Rum Kesimi’nin de dahil olduğu şüpheli ülkelerin pasaportlarını taşıyan yolcuların "sıkı kontrole" tabi tutulmaları istendi. 
     



 DÜNYA 

















</TEXT>
</DOC>
