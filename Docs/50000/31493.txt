<DOC>
<DOCNO> 31493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/son/sondun08.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Binlerce Boşnak Srebrenitsa katliamını anıyor.. 
</HEADLINE>
<TEXT>

     Yakın tarihe, Avrupa'da İkinci Dünya Savaşı'ndan sonraki en büyük katliam olarak geçen Srebrenitsa kıyımının 6. yıldönümünde, katliam tanığı binlerce Boşnak, 1995'de öldürülen yaklaşık 8 bin yakınını anmak için sıkı güvenlik önlemleri altında kente geldi. 
     Katliamda yaşamını yitirenler için dikilen anıtın TSİ 14 00 civarında yapılacak açılış törenine katılacak 5 bin dolayında kişi, yaklaşık 1.300 yerel polis koruması altında 105 otobüsle Saraybosna'nın 70 kilometre kuzeydoğusundaki Srebrenitsa'ya gözyaşlarıyla döndü. 
     Bosna Savaşı sırasında Temmuz 1995'de, BM tarafından güvenli bölge ilan edilen Srebrenitsa'yı istila eden Bosnalı Sırp güçleri, sistemli olarak Boşnak erkekleri ve erkek çocukları öldürmüş, Boşnak nüfusun tümünü kentten sürmüştü. Katliamın tanıklarından, oğlundan başka 13 akrabasını daha kaybeden Zineta Mujic 50 , eski Yugoslavya ile ilgili olarak Lahey'de kurulan uluslararası savaş suçları mahkemesinde yargılanmayı bekleyen Yugoslavya'nın eski Devlet Başkanı Slobodan Miloşeviç'i, başlarına gelenden sorumlu tutarken, dünyanın en büyük canisi olarak niteledi. Sırbistan hükümeti tarafından Lahey'e, Kosova'da işlediği savaş suçlarıyla ilgili olarak teslim edilen Miloşeviç hakkındaki iddianamenin, Bosna-Hersek ve Hırvatistan'daki katliamları da kapsayacak şekilde genişletilmesi yönünde çalışılıyor. 







</TEXT>
</DOC>
