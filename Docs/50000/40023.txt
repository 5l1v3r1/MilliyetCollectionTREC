<DOC>
<DOCNO> 40023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/01/son/sontur10.html </URL>
<DATE> 2001/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Garih cinayetindeki sürpriz tanık inandırıcı bulunmadı ve bırakıldı 
</HEADLINE>
<TEXT>

     İşadamı Üzeyir Garih'in öldürüldüğü gün Eyüp Mezarlığı'ndan 2 kişinin çıktığı ve yabancı plakalı bir otomobille kaçtıklarını iddia eden sürpriz tanık K.Y., Asayiş Şube Müdürlüğü'nde bilgisine başvurulduktan sonra serbest bırakıldı. 
     Üzeyir Garih'in Eyüp Mezarlığı'nda geçen hafta bıçaklanarak öldürülmesi olayıyla ilgili soruşturma çok yönlü olarak sürdürülüyor. İstanbul polisinin, olayın zanlısı firari er Yener Yermez'i de yakalama çalışmaları halen devam ediyor. 
     Garih'in öldürüldüğü gün mezarlıktan 2 kişinin çıktığını ve yabancı plakalı bir otomobile binerek uzaklaştıklarını gördüğünü iddia eden ''Süpriz tanık'' K.Y'nin, dün gece Asayiş Şube Müdürlüğü'nde bilgisine başvuruldu. K.Y. daha sonra serbest bırakıldı. 
     K.Y'nin, ''anlattıklarının pek inandırıcı bulunmadığı'' öğrenildi. 
     
     Pantolon Adli Tıp'ta 
     Bu arada, olayla ilgili gözlem altına alınan Yermez'in bayan arkadaşı Pınar Konuşkan'ın da aralarında bulunduğu gözlem altındakilerin, şubedeki sorguları da sürüyor. 
     Hasdal Kışlası'nda, Yener Yermez'in dolabında bulunan kanlı pantolon da, üzerindeki kan lekelerinin Garih'e ait olup olmadığının kesin tespiti amacıyla Adli Tıp Kurumu'na gönderildi. 
     İstanbul Emniyet Müdürlüğü'nün kriminal laboratuvarında yapılan ilk incelemede, kan izlerinin Garih'e ait olduğu belirlenmişti. 






</TEXT>
</DOC>
