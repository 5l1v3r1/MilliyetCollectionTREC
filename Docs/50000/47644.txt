<DOC>
<DOCNO> 47644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/19/spor/aspo.html </URL>
<DATE> 2001/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe yönetimi, Denizli’ye acil ve radikal önlemler önerdi 
</HEADLINE>
<TEXT>
Operasyon kapıda 
Tecrübeli hocanın, ilk planda Rapajic, Ümit Özat, Lazetic ve Ogün’ü uyaracağı, gerekirse kadro dışı bırakacağı öğrenildi 
     YUSUF KOBAL 

     Gerginlik arttı 
     ŞAMPİYONLAR Ligi’ndeki başarısızlık Fenerbahçe’de gerginliği bir kat daha artırdı. Avrupa’dan ümidini kesen yönetim, Teknik Direktör Denizli’ye acil ve radikal çözümler bulmasını önerdi. Sarı - Lacivertli yöneticilerin yarın yapılacak yönetim kurulu toplantısında strateji belirleyeceği, Antalyaspor maçının hem teknik kadro, hem de futbolcuların kaderini çizeceği öğrenildi. 
     
     Yönetim uyaracak 
     YÖNETİM, ligde şampiyon olabilmek amacıyla Mustafa Denizli’yi son kez uyaracak. Denizli’den takım içindeki huzursuzluğa ve başarısızlığa bir an önce önlemler alması istenecek. Tecrübeli hocanın operasyon hazırlığına ise başladığı, ilk planda büyük tepki toplayan Ogün, Lazetiç, Ümit Özat ve Rapajiç’i uyaracağı, gerekirse bu oyuncuları kadro dışı bırakacağı belirtildi. 
     
     Yanlış yaparız’ 
     SARI - Lacivertli yöneticilerden Murat Özaydınlı, "Ligde başarılı olmak zorundayız. Denizli bize olup biteni anlatacak. Yönetim Kurulu da ne yapılması gerektiğine karar verecek" diye konuştu. Nihat Özdemir ise artık ligde tökezlememeleri gerektiğini savundu, "Denizli’yi görevden alırsak yanlış yaparız. Zemanlı, Rıdvanlı, Turhanlı döneme döneriz" ifadelerini kullandı. 
     
Ceza kampı      SARI-Lacivertli takım, Lyon’dan dün sabah erken saatlerde dönerken, Teknik Direktör Mustafa Denizli, kafileyi havalimanından doğruca Samandıra tesislerine götürdü ve futbolcuları altı saatliğine kampa aldı. Öğlen saatlerinde antrenman yaptıran Denizli, daha sonra oyuncularını serbest bıraktı. 
     DENİZLİ, Lyon yenilgisi üzerine Samandıra tesislerini de Antalya maçına kadar basın mensuplarına kapattı. Dünkü çalışmaya gazeteciler alınmadı. Fenerbahçeli futbolcular bu akşam toplanıp, Antalya maçının son antrenmanını yapacaklar ve maç saatini beklemeye başlayacaklar. 
     
     Fransa Basını 
Lyon kükredi’      FENERBAHÇE’nin deplasmanda Lyon ile oynadığı karşılaşmaya Fransız basını geniş yer ayırdı. L’Equipe gazetesi "Lyon kükredi" başlığı ile verdiği haberde, bu sonuçla UEFA Kupası’nın garantilendiğini yazdı. Gazete, 2. tura çıkma ihtimalinin az olduğunu da savundu. 
     LYON’un, gruptan vize alabilmek için Fenerbahçe’nin rakiplerine yapacağı bir sürprizi bekleyeceğini belirten L’Equipe sahanın en başarılı ismi olarak Govou’yu gösterdi. Gazete, Sarı - Lacivertli takımın en iyi oyuncusunun ise kaleci Rüştü olduğunu yazdı. 
     
Fatura oyunculara      FENERBAHÇELİ taraftarlar, Şampiyonlar Ligi’ndeki son Lyon yenilgisinden sonra internette başarı anketi düzenledi. Sarı - Lacivertli futbolcuları, Denizli’yi, yönetim kurulunu ve Başkan Aziz Yıldırım’ın ayrı ayrı oylandığı ankette fatura futbolculara çıktı. Oylama sonucu Aziz Yıldırım yüzde 95, yönetim kurulu yüzde 80, Mustafa Denizli yüzde 50, oyuncular ise yüzde 25 başarılı gösterildi. 
     
Divan toplanıyor      FENERBAHÇE Yüksek Divan Kurulu toplantısı, yarın sosyal tesislerde yapılacak. Başkan Aziz Yıldırım, toplantı öncesi yönetim ile birlikte Dereağzı tesislerini gezeceklerini söyledi. Yıldırım, Dereağzı’nda yapılmakta olan atletizm pistinin alt yapısını oluşturan asfalt çalışmasının başladığını belirterek, "15 gün sonra da tartan malzemesi piste döşenecek" dedi. 
     



 SPOR 























</TEXT>
</DOC>
