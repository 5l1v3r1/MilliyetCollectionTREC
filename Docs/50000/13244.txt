<DOC>
<DOCNO> 13244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/27/spor/spo05.html </URL>
<DATE> 2001/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Naim İstanbul'a ayıp etti 
</HEADLINE>
<TEXT>

Değerlendirme Komisyonu’nu sadece karşıladı, sonra ortadan kayboldu 
     MURAT AĞCA 

     İSTANBUL’UN 2008 olimpiyat adaylığı için en önemli aşamalardan biri olan IOC Değerlendirme Komisyonu’nun ziyaretine, Dünya ve Olimpiyat Şampiyonu haltercimiz Naim Süleymanoğlu’nun ilgisizliği üzüntü yarattı. Ziyarette görev almak için yeni asbaşkan seçildiği Dünya Halter Federasyonu’nun Tayvan’daki toplantısına gitmeyen Naim, karşılamanın ardından ortadan kayboldu. 
     NAİM, teknik danışman olarak görevli olduğu halde, üyelerin olimpiyatta halter salonu olarak kullanılacak Mydonose Showland ziyareti de dahil, hiçbir aktivitesine katılmadı. Komisyonda yer alan Ukraynalı rekortmen sırıkçı Sergei Bubka ile yakından ilgilenmesi istenen haltercimizin sandalyesi son gece verilen veda balosunda boş kaldı. Kendisini soran Bubka’ya, mazeret uyduruldu. 
     TMOK Genel Sekreteri Togay Bayatlı, "Naim’in tavrını yadırgadık" dedi. Ünlü atlet Bubka’nın, listede dekatloncu Alper Kasapoğlu ile birlikte sadece iki sporcu bulunmasının yeterli olmadığını söylediği ve "Etrafımızda daha çok madalyalı sporcunuz olmalıydı" dediği öğrenildi. Öte yandan Süleyman Demirel’in başkanı olduğu Tanıtım Grubu, uluslararası gazetecileri İstanbul’da konuk edecek. 
     
Nora zorda      FUAT ERCAN 

     IAAF Dünya Amatör Atletizm Federasyonu , Karlsruhe’deki uluslararası müsabakalarda doping kontrolünden kaçtığı gerekçesiyle soruşturma açtığı Nora Güner’in savunmasını yeterli bulmadı. Federasyona gönderdiği uyarı yazısında, Güner’in savunmasında çelişkiler bulunduğunu belirten IAAF, üç soruluk yeni metin gönderdi. 
     IAAF Doping Komisyonu, kendisine imzalaması için herhangi bir belge uzatılmadığını ileri süren Nora Güner’e şunları sordu 1 - Sakatlığınızı organizasyon doktoruna gösterdiniz mi 2- Doping kontrolü istenmediğine dair tanığınız var mı 3 - Müsabaka yerinden annenizle birlikte ayrıldığınız doğru mu 
     


 SPOR 
























</TEXT>
</DOC>
