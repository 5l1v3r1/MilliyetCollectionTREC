<DOC>
<DOCNO> 49967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/son/sondun03.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kabus dönüyor mu.. ABD 48 saat içinde yeni saldırı bekliyor... 
</HEADLINE>
<TEXT>

     ABD'nin, bütün dünyada terör örgütü El Kaide unsurlarının uydu telefonları ve elektronik posta aracılığıyla, bir "büyük olaydan" bahsettiğini tespit ettiği ve 48 saat içinde Amerikan hedeflerine karşı 11 Eylül benzeri büyük bir saldırının gerçekleşmesinden endişe ettiği belirtiliyor. 
     Amerikan basınındaki haberlerde, Federal Soruşturma Bürosu FBI tarafından vatandaşlara yapılan, "önümüzdeki hafta dikkatli olun" yönündeki uyarısının da, bu endişeye dayandığı savunuluyor. 
     ABD Adalet Bakanı John Ashcroft, ABD toprakları içinde veya bütün dünyadaki Amerikan tesislerine yönelik bir saldırı olacağı yönünde güvenilir bilgiler bulunduğunu, ancak saldırının türü ve zamanı konusunun bilinmediğini söylemişti. 
     Gazete ve televizyon haberlerine göre, 18 binden fazla FBI ajanı, bütün dünyada şüpheli durumları anında merkeze bildirmek üzere, en yüksek düzeyde alarmda görev yapıyor. 
     Amerikan basınına göre, istihbarat görevlileri, Cadılar Bayramı'nın başladığı 31 Ekim gecesinden itibaren 48 saat içinde bir saldırının gerçekleşmesi üzerinde yoğunlaştı. Bazı büyük kentlerde, önemli binalar, köprüler, metro ve tren istasyonlarına silahlı muhafızlar yerleştirileceği belirtiliyor. 
     FBI bundan önce de, 11 Eylül'den tam bir ay sonra benzer bir terörist saldırı uyarısı yayınlamıştı. 
     FBI'ın şu ana kadar, 1017 kişiyi, 11 Eylül terör olaylarıyla bağlantısı nedeniyle tutukladığı belirtiliyor. 
     






</TEXT>
</DOC>
