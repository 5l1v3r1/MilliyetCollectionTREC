<DOC>
<DOCNO> 44770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/ekonomi/eko06.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
THY hedeflerinde revizyon yapacak 
</HEADLINE>
<TEXT>

     REUTERS 

     Türk Hava Yolları THY Genel Müdürü Yusuf Bolayırlı, zaten kriz yaşamakta olan şirketin ABD’de 11 Eylül’de meydana gelen saldırılardan sonra daha da derin bir krize sürüklendiğini söyledi. Bolayırlı, 11 Eylül saldırılarından sonra THY’nin hedeflerinde revizyon yapmaya başladığını, ABD’nin Afganistan’a saldırması durumunda da yeni bir revizyonun gerekeceğini belirtti. Bolayırlı, "Uçak sayımızı 2002’de daha da düşüreceğiz. 11 Eylül’den sonra park alanına çekilen uçağımız yok ama gerekirse büyük uçakları parka alırız" dedi. 
     İç hatlarda 11 Eylül öncesi, geçen yıla göre yüzde 20 olan yolcu azalmasının bugünlerde yüzde 28’e çıktığını kaydeden Bolayırlı, "Türkiye çıkışlı hatlardaki gerilemeler de 11 Eylül öncesi yüzde 6 - 7 seviyesindeyken, şu sıralarda yüzde 15 - 16 düzeyine çıktı" diye konuştu. Bolayırlı, THY’nin gündeminde personel azaltılmasının olmadığını da söyledi. 
     
Türk ortaklar bekleyişte      THY ile ortak uçuşlar yapan Swissair’in Türkiye’de Havaş, Usaş ve Net Grubu ile ortaklıkları bulunuyor. THY yetkilileri, Swissair’in faaliyetinin durmasından sonra ortak uçuşlarda THY’nin yolcu sayısının az da olsa artacağını belirttiler. Swissair, yer hizmetlerinde Havaş’la ortak çalışıyor. Havaş Genel Müdür Yardımcısı Hacer Altıner, Swissair ile aynı grubun içinde olan Swissport’un Havaş’ın yüzde 40’ına sahip bulunduğunu, ancak Swissair ve Swissport’un bağımsız şirketler olduğunu ve son durumun Havaş’ı etkilemeyeceğini söyledi. Uçaklara yiyecek servisi veren Usaş, içinde Swissair’in de bulunduğu SAirGroup’da yer alıyor. SAirGroup’un bir diğer şirketi olan Nuance ise havalimanı perakende satış mağazaları zinciri. Nuance, Net Grubu ile kurduğu ortak girişim içinde faaliyetlerini sürdürüyor. 
     



 EKONOMİ 



















</TEXT>
</DOC>
