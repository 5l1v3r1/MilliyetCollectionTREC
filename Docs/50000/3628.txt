<DOC>
<DOCNO> 3628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/siyaset/siy04.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan Örneği yok 
</HEADLINE>
<TEXT>

Anayasa Mahkemesi Başkanı, muhtıraya açıklık getirdi "3'te 2 çoğunluk şartı görev alanımıza el atmaktadır. Böyle bir kabul ne AİHM'de ne de Avrupa'da olabilir" 
     ANKARA Milliyet 

     Anayasa Mahkemesi Başkanı Mustafa Bumin, mahkemenin önceki gün yaptığı açıklamaya açıklık getirerek, siyasi parti kapatma davalarında 3'te 2 çoğunluk şartı aranmasının Anayasa Mahkemesi'nin görev alanına el atma ve görev alanını daraltma niteliğinde olduğunu bildirdi. 
     ATV'nin dün akşamki ana haber bülteninde Ali Kırca'nın sorularını yanıtlayan Bumin, mahkemenin açıklamasının muhtıra ya da ültimatom olarak yorumlanmaması gerektiğini vurgulayarak, yaptıkları açıklamanın gerekçesini şöyle anlattı 
     "Genel Kurul'da oy kullanan milletvekillerinin çoğunluğunun hukukçu olmadığı bellidir. Hukukçu olsalar bile Anayasa Hukuku'nu çok iyi bilemeyebilirler. Bu nedenle onların aydınlatılmasına ve alınan kararın gereğinde doğuracağı vahim durumlara dikkat çekilmesinden ibarettir." 
     Açıklamanın, Anayasa Mahkemesi'nin partilerin kapatılmasının zorlaştırılması yolunda Anayasa ya da Siyasi Partiler Kanunu'nda SPK getirilecek düzenlemelere karşı olduklarını göstermediğini belirten Bumin, mahkemenin karşı olduğu iki noktayı şöyle özetledi 
     "1 - Dünyada olmasa bile Avrupa'da ve laik dış ülkelerde demokrasinin yerleştiği hiçbir yerde bulunmayan 3'te 2 çoğunluk gibi nitelikli çoğunluk aranması hususudur. 
     2 - Bu Anayasa yargısının görev alanına el atma niteliğindedir. Görev alanını daraltma niteliğindedir." 
     
İleriye yönelik açıklama      Uyarılarının sadece FP Davası'yla sınırlı değerlendirilmemesi gerektiğini ifade eden Bumin, siyasi parti kapatma davalarında 3'te 2 çoğunluk aranırken, partilerin uymaları gereken yasa hükümlerinde salt çoğunluk aranmasının çelişki oluşturacağını anlattı. İleride bu nedenle doğabilecek çelişkilere dikkat çeken Bumin, "Dört kişinin oyu yedi kişinin oyundan daha önemli ve ağırlıklı oluyor. Böyle bir kabul ne AİHM'de ne de Avrupa'nın başka bir ülkesinde ne de Anayasa'da olabilir" diye konuştu. 
     
FP Davası'nı etkiler      3'te 2 çoğunluk şartını içeren Anayasa Değişikliği Paketi'nin FP Davası'yla aynı zamanda gündeme getirilmesini "talihsiz bir süreç" olarak nitelendiren Bumin, "Görülmekte olan davayı dönüştürecek ve etkileyecek bir düzenlemenin yasamanın, yargının görev alanına müdahalesi olarak değerlendiriyor. Olay budur" dedi. 
     


 SİYASET 

















</TEXT>
</DOC>
