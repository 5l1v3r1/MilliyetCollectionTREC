<DOC>
<DOCNO> 13529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/ekonomi/eko05a.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar yine 1 milyon lira 
</HEADLINE>
<TEXT>

Başbakan Ecevit’in 15 günde 15 yasa çıkmaz’ açıklaması ile MHP - ANAP arasındaki gerginliğe bankaların ay sonu döviz talebi eklenince dolar yükseldi 
     EKONOMİ SERVİSİ 

     Devlet Bakanı Kemal Derviş’in 15 Nisan’a kadar 15 yasa çıkarılması gerektiğine ilişkin açıklamalarına karşın hükümet ortaklarının bu konuda fazla aceleci davranmaması piyasalarda tedirginliği artırıyor. Başbakan Ecevit’in dün "15 günde 15 yasa çıkmaz" açıklaması, MHP - ANAP arasında yaşanan gerginlik, Bakan Derviş’le yeşeren umutları da gün geçtikçe azaltıyor. 
     Siyasi alandaki tartışmalara ay sonu geleneksel döviz talebinin eklenmesi, Merkez Bankası’nın örtülü müdahaleleriyle günledir 1 milyon liranın altında tuttuğu doların serbest piyasada 1 milyon 3 bin liraya, Merkez Bankası efektif piyasasında ise 997 bin liraya kadar çıkmasına neden oldu. 
     Bankacılar, Merkez Bankası’nın elindeki rezervle müdahalesinin sınırlı olduğunu fiyatı fazla tutmasının mümkün olmadığını iddia ettiler. Bankaların ay sonu kaynaklı talebinin artması nedeniyle doların yükseldiğini belirten bankacılar, 31 Mart bilançolarına iki gün kala artacak döviz talebi nedeniyle yükselişin süreceğini ifade ettiler. 
     
     Faiz de yükseldi 
     Merkez Bankası’nın repo piyasasında alım oranını yüzde 83’e çekmesi, iki haftadır 80’de seyreden gecelik faizin yüzde 83’e çıkmasına neden oldu. Repodaki yükseliş, maliyetlerini yüzde 80 faize göre ayarlayan bankaların bono faizlerini de artırmalarına neden oldu. En aktif bononun faizi yüzde 142’ye kadar yükselirken gelen alımlarla faiz yüzde 138.45 ortalamadan günü tamamladı. 
     
     Borsada kan kaybı sürüyor 
     Dün hacimsiz ve satış baskısında seanslar geçiren borsa endeksi, gün içinde 7.239 puana kadar düştükten sonra gelen tepki alımlarıyla bir miktar toparlandı. Ancak endeks günü yüzde 4.33 kayıpla ve 7.614 puandan kapattı. Dolar bazında endeksin kapanışı ise 0.77 sent oldu. En son 29 Ocak 1999’da bu değerden kapanan endeks, böylece dolar bazında 26 ay geriye gitti. İşlem hacmi ise düşük seyrini sürdürdü. Uzmanlar piyasada likit fazlalığı olmasına karşın borsaya para gelmediğinin altını çizerek, "Borsaya güvenin oluşması için programa dışarıdan mali destek sağlanmalı, içeride de yasal altyapı tamamlanmalı" yorumunu yaptılar. 
     Nurol Menkul Kıymetler Pazarlama Yönetmeni Barış Bilen, dün başlayan tepki alımlarının bugün açılışta da sürebileceği olasılığını dile getirerek, "Ancak endeks yükselse bile 8.000 den dönebilir" dedi. 
     
     
     


 EKONOMİ 

























</TEXT>
</DOC>
