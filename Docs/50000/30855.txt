<DOC>
<DOCNO> 30855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/07/son/sondun11.html </URL>
<DATE> 2001/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Etna Yanardağı yeniden faaliyette..Küller 600 metreye kadar çıkıyor.. 
</HEADLINE>
<TEXT>

     İtalya'daki Etna yanardağının yeniden faaliyete geçtiği ve 600 metre yükseğe kül püskürtmeye başladığı bildirildi. 
     Sicilya'daki Poseidon gözlemevinden yapılan açıklamada, Etna'nın faaliyete geçmesiyle, lavların iki koldan kimsenin yaşamadığı Bove vadisine akmaya başladığı ve küllerin krater ağzından 600 metre yüksekliğe püskürtüldüğü belirtildi. 
     Açıklamada, Etna'nın yeniden faaliyete geçmesinin civardaki yerleşim birimleri için bir tehlike yaratmadığı belirtilirken, yetkililer, Etna civarındaki karayollarının küllerle kaplanması yüzünden kayganlaştığını ve dikkatli olunması gerektiğini kaydettiler. 
     Etna yanardağı Haziran ortalarında da faaliyete geçmişti. Etna'nın son yıllardaki faaliyetlerinin, 1971'de yanardağın güneydoğusunda, 3 bin 200 metre yükseklikte oluşan krater civarında yoğunlaştığı belirtiliyor. 






</TEXT>
</DOC>
