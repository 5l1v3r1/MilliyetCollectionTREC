<DOC>
<DOCNO> 33405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/23/siyaset/siy05.html </URL>
<DATE> 2001/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyasi sistemi krize sokmak istiyorlar 
</HEADLINE>
<TEXT>

Devlet Bahçeli, "Demokrasi dışı yollar önerenlerin başka zamanlarda demokrasi şampiyonluğunu kimseye bırakmıyor olmaları ilginç" dedi 
     ÖNDER YILMAZ Bursa 

     10’uncu Bursa Kocayayla Türkmen Kurultayı’na katılan MHP Genel Başkanı ve Başbakan Yardımcısı Devlet Bahçeli, demokrasinin zor dönemlerde askıya alınması düşünülebilecek bir siyasi rejimin adı olmadığını belirterek, "Türkiye’de ekonomik krizi derinleştirerek ve şartları ağırlaştırarak siyasi sistemi krize sokmak isteyenler vardır" dedi. 
     
     Duygusal bakma lüksü yok 
     Hükümette revizyon olmayacağını söyleyen Bahçeli, MHP’nin, sorunlara duygusal bakma lüksü olmadığını belirtti. Bahçeli şöyle konuştu "Krizin faturası MHP’ye kesilmek isteniyor. Türkiye’de ekonomik krizi derinleştirerek ve şartları ağırlaştırarak siyasi sistemi krize sokmak isteyenler vardır. Bu kişi ve çevrelerin mevcut durumu olduğundan kötü göstermeye gayret ettikleri, sürekli güvensizlik havası yaymaya ve toplumsal morali bozmaya çalıştıkları görülmektedir. İnatla moral çöküntüsü yaratmaya çalışan ve demokrasi dışı yollar önerenlerin başka zamanlarda demokrasi şampiyonluğunu kimseye bırakmıyor olmaları ilginç bir çelişkidir." 
     
     Milli Görüş’e öğüt 
     Bahçeli, Recep Tayyip Erdoğan’ın yasağının kalkması konusunda ise şu görüşleri dile getirdi 
     "Siyasetin tıkandığına, TBMM’nin kirlendiğine dair görüşler zaman zaman ileri sürülüyor. Şu ana kadar yapılan yeni oluşum arayışlarının bazıları başarılı, bazıları başarısız sonuçlanmıştır. Şahsi kanaatim bu görüşteki her iki hareketin birlik içinde gitmelerinde ülke açısından büyük yarar vardır." 
     



 SİYASET 














</TEXT>
</DOC>
