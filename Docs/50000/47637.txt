<DOC>
<DOCNO> 47637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/19/siyaset/asiy.html </URL>
<DATE> 2001/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer HAYIR dedi 
</HEADLINE>
<TEXT>

DSP Grubu’nda Cumhurbaşkanı Sezer ile yaptığı görüşmeyi anlatan Başbakan Ecevit, "Türkiye’nin yeni bir gerilime tahammülü yok" dedi 
     ANKARA Milliyet 

     Başbakan Bülent Ecevit, referandum bunalımına neden olan milletvekillerinin maaşlarının refefanduma götürülmesi sorununun çözümü konusunda hükümet önerisine Cumhurbaşkanı Ahmet Necdet Sezer’den olumlu yanıt alamadı. 
     Ecevit, Sezer ile yaptığı haftalık olağan görüşmesi hakkında DSP Grubu’na bilgi verirken, Cumhurbaşkanı’na "Türkiye’nin yeni bir gerilime tahammülü yok" dediğini aktardı. 
     Sezer’in tepkisini soran gazetecilere, "Herhangi tatsız bir durum yok" karşılığını veren Ecevit, parti grubuna Sezer’e ne söylediğini şöyle anlattı 
     "Türkiye’nin gündemindeki güncel bir konu referandum konusudur. Fakat ben bu konuya hiç değinmedim. Bu konu Sayın Cumhurbaşkanı ile TBMM arasındaki bir konudur. Onun için bugün huzurunuzda da bu konuya değinmeyeceğim. Hem ekonomi bakımından hem de uluslararası ilişkiler bakımından çok kritik bir dönemden geçiyoruz. Türkiye’nin yeni bir gerilime tahammülü yoktur. Böyle bir dönemde ben Cumurbaşkanlığı ile Başbakanlık arasında bir tartışma açılmasını da doğru bulmuyorum." 
     Ecevit, Sezer ile görüşmesinde, "Referandum konusu ile ilgili hukuksal ve teknik hususlar Yüksek Seçim Kurulu’nun yetkisi içindedir. Resmi Gazete’de yapılacak olan yayım işlerinden de, Başbakanlık Kanununa göre, Mevzuatı Geliştirme ve Yayın Genel Müdürlüğü yetkilidir" dediğini de sözlerine ekledi. 
     
     Türkiye birleştirebilir 
     ABD’nin Afganistan’a operasyonu hakkında da bilgi veren Ecevit, "ABD hava ataklarını ilelebet sürdüremez. Zaten vurulacak hedefler çok sınırlı. Bunun için kısa süre sonra hava ataklarına, saldırılarına ara vermek zorunda kalacaklar ve kara harekatıyla ilgili eylemler başlayacak. Kara harekatı zorunlu fakat zor. Çünkü hedef çok az. Afganistan’da onun için biran önce kara harekatına da geçilmesi gerekiyor" dedi. 
     Bu bu kara harekatının Afganistan dışındaki güçler tarafından başarıyla yürütülemeyeceğini bildiren Ecevit şunları söyledi 
     "Bunu Afganistan’ın kendi içindeki muhalefleri başarabilir. Fakat muhalefet güçleri arasında da bir rekabet var. Onun için bir türlü biraraya gelipde Talibana karşı etkili sonuç alamiyorlar. Fakat bunun yapılması da zorunlu aksi halde bütün bu harekat boşuna yapılmış olacak. Muhalif güçler arasında mutlaka uzlaşma sağlanması gerekiyor. Şimdiye kadar Batılı devletler buna imkan bulamadılar. Fakat Türkiye’nin Afganistan’da önemli bir birikimi vardır. Türkiye’nin devreye girmesiyle Afganistan’daki muhaliflerin biraya geleceğine inanıyorum. Elimizden gelen çabayı göstereceğiz. Bu çabayı da zaten müttefikler bizden bekliyor." 
     



 SİYASET 













</TEXT>
</DOC>
