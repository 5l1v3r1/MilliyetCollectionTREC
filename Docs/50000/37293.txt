<DOC>
<DOCNO> 37293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/son/sontur11.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan Büyükelçi, İtalya'daki futbol elçilerimizi değerlendirdi 
</HEADLINE>
<TEXT>

     İtalya'nın Ankara Büyükelçisi Vittoria Surdo, Milan Teknik Direktörü Fatih Terim'in, İtalya'da başbakan kadar iyi tanındığını söyledi. 
     Antalya'da tatilini geçiren Vittorio Surdo, Antalya Valisi Ertuğrul Dokuzoğlu'nu makamında ziyaret etti. Surdo, Vali'yi ziyareti sırasında, İtalya'da Türk sporcuların bulunmasının Türk-İtalya ilişkilerini daha sıcak kıldığını ve Antalya'ya gelen İtalyan turist sayısını artırdığını belirtti. Surdo, ''Antalya'ya bu yıl 40 bin İtalyan turistin gelmesi bekleniyordu. Bu rakam şimdiden 50 bine ulaştı. Yıl sonuna kadar toplam 60 bin İtalyan turistin Antalya'ya gelmesini bekliyoruz'' dedi. 
     Surdo, İtalya'nın Milan teknik direktörülüğünü yapan Fatih Terim'in İtalya'da çok sevildiğine ve Başbakan kadar tanındığına dikkati çekerek, şunları söyledi 
     ''Fatih Terim için söylenecek laf yok. Onu herkes iyi tanıyor. Başarılı olacaktır. Ancak Hakan Şükür, bende hayal kırıklığı yarattı. Geçen yıl başarılı olamadı. Fakat unutulmamalıdır ki, İtalyan futbolu zordur. Hakan Şükür'e bir yıl daha şans tanımak lazım. Bu yıl İnter'e transfer olan Okan ve Emre de başarılı olacaktır. Özellikle Emre'yi daha önceden tanıyordum. Çok genç. Futbolu hoşuma gidiyor. Türk Futbolcuları İtalya'da ses getirecektir. İtalya'ya daha fazla Türk sporcularının gideceğine inanıyorum.'' 
     Antalya Valisi Ertuğrul Dokuzoğlu da, Antalya'nın bir turizm cenneti olduğunu belirterek, Antalya'ya gelen İtalyan turist sayısının daha fazla olmasını arzu ettiklerini kaydetti. 
     Vali Dokuzoğlu, Antalya'ya bu yıl, geçmiş yıllara oranla rekor sayıda turistin geleceğini söyledi. 
     
     







</TEXT>
</DOC>
