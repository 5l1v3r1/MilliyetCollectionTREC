<DOC>
<DOCNO> 32979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/spor/spo01.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Eren Cenova'da 
</HEADLINE>
<TEXT>

Beşiktaş’ta satış listesine konan yıldız futbolcu İtalya’ya transfer oldu. Yeni kulübüyle dört yıllık sözleşme imzalayan milli oyuncu yıllık 1 milyon dolar, lüks bir araba ve villa alacak 
     BİLAL MEŞE 

     Yüksek ücret 
     SİYAH-BEYAZLI kulüpte gözden düşen ve Teknik Direktör Christoph Daum’la ilgili yaptığı sert eleştirilerle dikkati çeken Ali Eren, İtalya’nın 2. lig takımlarından Cenova ile dört yıllık sözleşme imzaladı. Menajer Bayram Tutumlu ile birlikte önceki akşam İtalya’ya giden ve Cenovalı yöneticilerle pazarlık masasına oturan Ali Eren’e, yıllık bir milyon dolar ödeneceği bildirildi. Milli futbolcuya ayrıca bir lüks villa ve araba tahsis edilecek. 
     
     Scala önerdi 
     CENOVA’YA Beşiktaş’ın eski hocası Nevio Scala’nın önerisiyle transfer edilen Ali Eren, "Bu güveni asla boşa çıkarmayacağım. Cenova’nın 1. lige çıkması için elimden geleni yapacağım" dedi. Tecrübeli oyuncu, sıkıntılı günler geçirdiğini belirtip, "Şartlar beni Beşiktaş’tan ayrılma noktasına getirdi. İki taraf için de böylesi daha iyi oldu. Her şeye sıfırdan başlayacağım. Dört yıl süreyle İtalya’da aslanlar gibi top koşturacağım" diye konuştu. 
     
     Bonservis krizi 
     ALİ EREN’İN Cenova’ya gitmesi yönetimde büyük sürpriz olarak değerlendirildi. Ayrıca bu futbolcunun 1 trilyon 750 milyar liralık bonservis parasını yönetimin alıp, alamayacağı da tartışma konusu oldu. Ali Eren’in menajeri Bayram Tutumlu, "Bonservis konusu iki kulüp arasında. Ancak Beşiktaş bu transferden para alamaz" iddiasında bulundu. Ali Eren ise, "Beni ilgilendirmiyor. Alabilirlerse alsınlar" ifadesini kullandı. 
     
Transfer FIFA’lık oldu      HAKAN Şükür, Okan ve Emre’nin Inter’e transferinden sonra Ali Eren’in de Cenova ile anlaşması İtalya’daki temsilci sayımızı Milan’ı çalıştıran Fatih Terim ile birlikte beşe çıkardı. Ali Eren’in sözleşmesini uzatmak için federasyona para yatıran Beşiktaş, konuyu FIFA’ya götürüp, Cenova’dan bonservis bedeli almaya çalışacak. Asbaşkan Yıldırım Demirören, "Ali Eren’e hayırlı olsun. Kendisini satış listesine koyup, parasını da yatırmıştık" dedi. 
     
Daum şaşkına döndü      BEŞİKTAŞ’ta Ali Eren’in, Cenova’dan alacağı transfer ücreti Teknik Direktör Daum’u şaşırttı. Tecrübeli oyuncunun İtalyan kulübünden 4 milyon dolar alacağının bildirilmesi üzerine Alman hoca, "4 milyon dolar büyük para. Ben Ali’ye git demedim. O kendi istedi. Yönetim ve benim hakkımda konuştu. Bu yolu tercih etmeseydi kalabilirdi" dedi. Daum’un ayrıca, "Ben de bu parayı alsam, burada bir dakika durmam" diyerek, espri yapması gülüşmelere neden oldu. 
     
Havuz sefası      Teknik Direktör Daum’un, dün sabahki antrenmanı iptal edip, futbolcularına havuza giriş izni vermesi büyük sevinç yarattı. Yoğun antrenman programından bunalan oyuncular, jakuzide yorgunluk attılar. Sık sık şakalaşan oyuncular, Daum’un yardımcıları Koch, Immel, tercüman Murat Kuş ve gazetecileri de havuza attılar. 
     
Köln sınavı      ALMANYA kampındaki dördüncü hazırlık maçında Beşiktaş bugün 1. Lig takımlarından Köln ile karşılaşacak. Müsabaka TSİ 21.00’de başlayacak. Teknik Direktör Daum, bu maçta ligde oynatmayı planladığı on biri sahaya sürecek. 
     
Güneş’ten ziyaret      MİLLİ Takım Teknik Direktörü Şenol Güneş dün akşamki Beşiktaş antrenmanına gelerek Daum ve futbolculara başarı diledi. Güneş, Daum’a yanında getirdiği hediyeyi verirken, "Milli Takıma daha çok oyuncu vermenizi istiyoruz" diye konuştu. Bu arada Daum, idmanda menajer Sinan Engin’le konuşan Sertan’ı ikaz etti. 
     
Tayfur’a tam yetki      YÖNETİCİ Fikret Orman ve Menajer Sinan Engin, dün kaptan Tayfur’la görüşerek, yeni sezonda kendisine takım içinde sınırsız yetki verdiklerini söylediler. Önceki gün antrenmanda çıkan tartışmanın büyümesini önleyen Tayfur’a, "Takımdaki disiplini sen sağlayacaksın. Bu konuda sınırsız yetkilisin. Sözünü dinlemeyen çıkarsa, gerekirse antrenmandan da kovabilirsin" dediler. 
     
Hülya Avşar katılamıyor      İSTANBUL’a 23 Temmuz’da dönecek olan Beşiktaş’ın sezon açılış programında değişiklik yapıldı. Menajer Sinan Engin, Hülya Avşar’ın konseri nedeniyle açılışa katılamayacağını bildirdi. İnönü Stadı’nda Gülben Ergen, Sibel Turnagöl, Doğuş ve Hamiyet gibi isimler sahne alacak. 
     



 SPOR 

























</TEXT>
</DOC>
