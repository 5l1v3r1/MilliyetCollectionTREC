<DOC>
<DOCNO> 12446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/ekonomi/eko02.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine Telekom, yine kavga 
</HEADLINE>
<TEXT>

Devlet Bakanı Yalova, Ulaştırma Bakanı Öksüz’ün Telekom’da yüzde 33.5 hisseye yönetim hakkı verilmesine ilişkin tasarısına olumsuz görüş bildirdi 
     HARUN GÜREK Ankara 

     Telekom özelleştirmesinde yine anlaşmazlık çıktı. Özelleştirmeden sorumlu Devlet Bakanı Yüksel Yalova, Ulaştırma Bakanlığı’nın tasarısını geri gönderdi. 
     19 Şubat’ta çıkan krizin ardından Telekom’un yüzde 33.5 hisseyle satılması projesi iptal edildi. Ekonomiden sorumlu Devlet Bakanı Kemal Derviş’in eşgüdümünde başlatılan yeni program çalışmaları kapsamında liderler, Telekom’da satılacak hissenin yüzde 51’e çıkarılmasına karar verdi. 
     Liderlerin yüzde 51’lik hisse satılması yönündeki kararına karşın, Öksüz, yine yüzde 33.5 hissenin satılmasını öngören, ancak yabancılara daha fazla yönetim hakkı verilmesine olanak sağlayan yeni bir tasarı hazırladı. 
     Öksüz’ün tasarısını bir süre inceleyen Yalova, tasarıyı önceki gün Öksüz’e geri gönderdi. Geri gönderme gerekçesinde, telekomünikasyon sektörünün içinde bulunduğu durum nedeniyle yüzde 33.5 hissenin blok satışın mümkün gözükmediğini belirten Yalova, yeni program kapsamında Telekom özelleştirmesini engelleyen şartları ortadan kaldıracak düzenlemeler gerektiğini vurguladı. 
     
     Kendi görüşümü söyledim’ 
     Yalova ise, tasarıyı geri göndermediğini belirterek, "Kendi görüşümü söyledim" dedi. Yalova, liderlerin Telekom özelleştirmesinde yüzde 51 hissenin blok satılmasını kararlaştırması nedeniyle yüzde 33.5 hissenin satışına göre hazırlanmış bir tasarıya gerek kalmadığını ifade etti. Öksüz ise dün Telekom’un satışı konusunda Derviş’le 15 dakikalık süpriz bir görüşme yaptı. 
     


 EKONOMİ 














</TEXT>
</DOC>
