<DOC>
<DOCNO> 42181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/son/sonspo07.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ultraslan'lar ABD'ye yapılan saldırıyı kınadı 
</HEADLINE>
<TEXT>

     ''Ultraslan'' Genç Galatasaraylılar Derneği, İstanbul'daki ABD Konsolosluğu'na sarı-kırmızılı çelenk getirerek, ABD'ye yapılan terörist saldırıyı kınadı. 
     'Ultraslan'' Derneği Başkanı Suat Ateşdağlı ve üyeler, üzerinde ''Terörü lanetliyoruz'' yazılı sarı-kırmızılı çiçeklerden oluşan çelenkle birlikte Tarlabaşı'ndaki ABD Konsolosluğu'na geldi. Konsolosluk önünde güvenlik önlemleri alan ve sokağı trafiğe kapatan polis yetkilileri, önce ''Ultraslan'' üyelerini içeriye almayarak, kısa bir süre sokağın girişinde bekletti. Daha sonra konsoloslukla yapılan görüşmede izin alındı ve üyeler, içeriye girerek, konsolosluk yetkililerile görüştü. 
     Yaklaşık yarım saat süren görüşmenin ardından bir açıklama yapan Ateşdağlı, terörü lanetlemek için konsolosluğu ziyaret ettiklerini belirterek, ''ABD'de gerçekleştirilen terör eylemini tüm insanlığa karşı yapılmış olduğunu düşünüyoruz. Terörün acısını çok çekmiş ve halen çekmekte olan Türk milletinin evlatları olarak bu menfur saldırıyı kınıyoruz. Dünyanın barış içinde yaşamasını istiyoruz'' diye konuştu. 
     Ultraslan üyeleri ise Galatasaray'ın Avrupa Şampiyonlar Ligi'nde SS Lazio ile yaptığı maç öncesinde saygı duruşu yapılırken, ABD aleyhine bağıran insanların kapalı tribündekiler tarafından yuhalandığını savunarak, ''Maçta küçük bir grup ABD'yi protesto etti. Bunun üzerine kapalı tribündekiler ise onları yuhaladı. Ancak bu yuhalama da yanlış anlaşıldı'' dediler. Üyeler, ABD Konsolosluğu yetkililerinin kendilerine, SS Lazio maçında tribünde olduklarını, olayları gördüklerini ilettiklerini söylediler. Bu arada ABD Konsolosluğu'nun içindeki duvarda asılmış olan sarı-lacivert renkli bayrak dikkati çekti. ABD Konsolosu'nun Fenerbahçe taraftarı olduğu ve kendi okulunun renklerini taşıdığı için o bayrağın asıldığı öğrenildi. 







</TEXT>
</DOC>
