<DOC>
<DOCNO> 49793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/son/soneko04.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell tahkime başvurdu 
</HEADLINE>
<TEXT>

     Turkcell, ara bağlantı gelirlerinin brüt gelir üzerinden ödenen yüzde 15 Hazine payına esas teşkil eden matraha dahil edilip edilmemesi konusundaki anlaşmazlığı uluslararası tahkime götürdü. 
     Turkcell'den Borsa'ya gönderilen açıklamada, Hazine Müsteşarlığı ile ortaya çıkan anlaşmazlığın çözümü amacıyla Lisans Koordinasyon Kurulu'nda görüşülmesi için Ulaştırma Bakanlığı'na daha önce başvurulduğu hatırlatılarak, şöyle denildi 
     ''Şirketimiz, Uluslararası Ticaret Odası'nın Uluslararası Tahkim Divanı'na bir dilekçe vererek Ulaştırma Bakanlığı, Telekomünikasyon Kurumu ve Hazine Müsteşarlığı aleyhine tahkim davası açmış bulunmaktadır.'' Açıklamada, tahkim konusunun, Turkcell ile Ulaştırma Bakanlığı arasında 27 Nisan 1998 tarihinde imzalanan ve daha sonra şirket ile Telekomünikasyon Kurumu arasında, gerekli Danıştay görüşü alınması ile kabul görecek lisans sözleşmesine göre Hazine'ye ödenecek payın hesabına esas teşkil edecek brüt gelire ara bağlantı gelirlerinin dahil olup olmadığının bir hakem kararı ile tesbiti olduğu vurgulandı. 
     






</TEXT>
</DOC>
