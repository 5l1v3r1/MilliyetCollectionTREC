<DOC>
<DOCNO> 46421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/guncel/gun02.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Büdü, senin orada işin ne 
</HEADLINE>
<TEXT>

Bangladeş ve Endonezya'daki gösterilerde elden ele dolaşan dev Ladin posterlerinde davetsiz bir misafir vardı Susam Sokağı'nın Büdü'sü 
     DIŞ HABERLER SERVİSİ 

     Tüm dünyada beğeniyle izlenen Susam Sokağı'nın kara kaşlı, patlak gözlü, patates burunlu 'Büdü'sünü Usame Bin Ladin posterlerinde görenler gözlerine inanamıyor. Bangladeş ve Endonezya'daki Taliban ve bin Ladin yanlısı gösteriler sırasında kullanılan Usame posterinin üzerindeki "Büdü" resmi dikkatli gazetecilerin ve okurların gözünden kaçmadı. 
     Hollanda'daki Algemeen Nederlands Presbureau ANP , Associated Press AP ve Reuters haber ajanslarının muhabirlerinin ayrı ayrı yer ve zamanlarda görüntülenen Ladin posterlerinde Büdü, ilk bakışta kolayca farkedilmiyor. Protestolarda kullanılan Büdü'lü posterlerde, büyük bir Ladin fotoğrafının etrafında, teröristin farklı küçük fotoğrafları yer alıyor. Ancak büyük fotoğrafın hemen yanında minik bir Büdü resmi bulunuyor. 
     
     Fotoğraf hilesi değil 
     Fotoğrafları çeken muhabirlerin ajansları, burada kesinlikle montaj ya da herhangi bir hile bulunmadığını, Büdü'nün gerçekten posterde bulunduğunu belirtirken olayın nedenini açıklayamıyorlar. 11 Eylül saldırılarının hemen ardından, Ladin'le Büdü'nün montajla yan yana koyulmuş "baş başa" fotoğrafları mizah içerikli internet sitelerinde yayımlanmıştı. 
     



 GÜNCEL 





















</TEXT>
</DOC>
