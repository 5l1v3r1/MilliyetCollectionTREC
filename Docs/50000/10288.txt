<DOC>
<DOCNO> 10288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/07/spor/aspo.html </URL>
<DATE> 2001/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram edelim aslanım 
</HEADLINE>
<TEXT>

HEP ilkleri başardı Galatasaray... Avrupa’da zaferler elde etti, Türkiye’yi sevindirdi. Şimdi bir ilk daha başarmak amacında... 
     Cim - Bom, bu akşam Milan’la karşılaşacak, kazanırsa Şampiyonlar Ligi’nde çeyrek finali garanti altına alacak. Ve çeyrek finale çıkan ilk Türk takımı olacak. Ali Sami Yen Stadı’nda 21.45’te başlayacak maçı Alman Krug yönetecek. 
     
Milan’da 7 eksik      SARI - Kırmızılı takımda sakatlığı nedeniyle Hakan Ünsal ve cezalı Bülent Akın oynamayacak. Ergün’ün durumu bugün kesinlik kazanacak. İtalyan temsilcisi Milan’da ise tam yedi futbolcu yer almayacak. Abbiati, Albertini, Costacurta, Ambrosini, Redondo’nun sakatlıkları, Helveg ve Gattuso’nun da cezalı olmaları nedeniyle formalarını giyemeyecekler. 
     
Avrupa’da 152. sınav      GALATASARAY, bu gece Avrupa Kupaları’nda 152. randevusuna çıkacak. Sarı - Kırmızılılar, oynadıkları 151 karşılaşmada 56 galibiyet elde ederken, 58 kez de sahadan yenik ayrıldılar. 37 maç ise berabere bitti. Rakip fileleri toplam 197 kez havalandırırken, kalesinde 231 gol gördü. 
     
B GRUBU PUAN DURUMU TAKIMLAR O G B M A Y P G.SARAY 4 2 1 1 4 4 7 MILAN 4 1 3 0 5 4 6 DEPORTIVO 4 2 0 2 5 3 6 PSG 4 0 2 2 3 6 2      
     
Sami Yen’den çıkış yok      CİM - BOM, Avrupa Kupaları’nda Ali Sami Yen Stadı’nda 1997-98 sezonunda 1-0 yenildiği B.Dortmund maçının ardından yaptığı son 20 karşılaşmadan sadece 1’ini kaybederken, 13 galibiyet, 6 da beraberlik aldı. 20 maçta 35 kez rakip ağları sarstı, 23 gol yedi. Galatasaray, sahasında son Avrupa mağlubiyetini Chelsea takımına karşı 5-0’lık skorla aldı. 
     
İtalyanlar’la 42. maç      TÜRK ve İtalyan takımları, Avrupa kupalarında 41 kez karşı karşıya geldiler. Ekiplerimiz, sadece 5 sınavı kazanırken, 8 beraberlik, 28 de yenilgi aldı. Atılan 34 gole karşılık İtalyanlar 92 kez filelerimizi havalandırdı. Trabzon 1983’te İnter’i, Fenerbahçe de 1998’de Parma’yı 1-0 yendi. Galatasaray ise 1992’de Roma’yı 3-2, geçen sezon Milan’ı 3-2, ardından da Bologna’yı 2-1 mağlup etti. 
     
Bayern dağıldı      ŞAMPİYONLAR Ligi’ne dün gece C ve D grubunda oynanan dört karşılaşma ile devam edildi. C Grubu’nda lider Bayern Münih, deplasmanda Lyon’a şok bir skorla 3 - 0 yenilirken, Arsenal, Spartak Moskova’yı 1 - 0 mağlup etti. D Grubu’nda ise çeyrek finali yakalayan iki ekibin mücadelesinde Real Madrid, Leeds United’ı 3 - 2’yle geçerek liderliği garantiledi. İtalya’daki prestij maçında da Lazio, Anderlecht’i 2 - 1 yendi. 
     


 SPOR 
























</TEXT>
</DOC>
