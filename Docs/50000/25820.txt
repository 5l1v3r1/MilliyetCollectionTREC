<DOC>
<DOCNO> 25820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/son/sontur20.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İçişleri Bakanı "Yolsuzluk sözcüğünü lugattan çıkaracağız" 
</HEADLINE>
<TEXT>

     İçişleri Bakanı Rüştü Kazım Yücelen, ''Şehit olsak da, önümüze engeller çıksa da, mücadelemiz sonuna kadar devam edecektir. Yolsuzluk sözcüğünü Türk lügatından çıkarıncaya kadar mücadele vereceğiz'' dedi. 
     Üsküdar Ünalan Mahallesi'nde dün akşam kavga eden kişileri ayırmaya çalışırken bıçakla yaralanarak kaldırıldığı hastanede şehit olan 10 yıllık polis memuru Hayrettin Yıldırım 38 için Vatan Caddesi'ndeki Emniyet Müdürlüğü kompleksinde tören düzenlendi. 
     İçişleri Bakanı Rüştü Kazım Yücelen törendeki konuşmasına ''Bugün çocuklarımdan birini kaybetmenin acısını yaşıyorum'' diyerek başladı. ''Polis, jandarma ve sahil güvenliğin, kendisinin çocuğu olduğunu''belirten Yücelen, ''Şehit olsak da, önümüze engeller çıksa da, mücadelemiz sonuna kadar devam edecektir. Yolsuzluk sözcüğünü Türk lügatından çıkarıncaya kadar mücadele vereceğiz'' dedi. 
     İçişleri Bakanlığı'nın, çalışmalarında insan haklarına saygılı davranacağını da hatırlatan Yücelen, ''Yolsuzluğa karışanlar da bilmelidirler ki, benim çocuklarım da insandır. Onların da insan hakları vardır. Biz onların insan haklarına da sonuna kadar sahip çıkacağız'' diye konuştu. 
     Emniyet Genel Müdürü Turan Genç de, Polis Teşkilatı'nın halkın birlik, düzen, huzur ve güvenini korumak için gece-gündüz, kar-kış demeden canla başla çalıştığını ifade ederek, bu asil görev uğrunda şehitler de verildiğini hatırlattı. 
     Abanoz'un konuşması 
     İstanbul Emniyet Müdürlüğü görevinden istifa eden Kazım Abanoz da, ''Emniyet Müdürü'' şeklinde anons edilerek kürsüye davet edildi. 
     Abanoz, konuşmasında, İstanbul'da görev yaptığı 10 ay süre içerisinde verilen şehitlerin faillerini yakaladıklarını belirterek, ''Hep son şehidimiz olsun istedik. Ama mesleğimiz bu. Şehitlik mertebesi bizim hedefimiz olacak. Mücadelemizde geri adım atmadık, atmayacağız'' dedi. 
     Törende daha sonra, Yücelen, Genç, İstanbul Valisi Erol Çakır ile Abanoz, şehit polis memuru Hayrettin Yıldırım'ın ailesine beraberce başsağlığı dilediler. 
     İstanbul'a bugün öğleden sonra gelmesi beklenen Hasan Özdemir'in çelenk gönderdiği cenaze törenine, şehit polis memurunun eşi Zahide, oğulları Şükrü ve Beytullah Yıldırım, babası Şükrü, annesi Kamile Yıldırım ile yakınları ve meslektaşlarının yanı sıra İstanbul DGM Cumhuriyet Başsavcısı Aykut Cengiz Engin, İstanbul İl Jandarma Komutanı Jand. Kd. Albay Halil İbrahim Tüysüz ile diğer yetkililer katıldı. 
     
     







</TEXT>
</DOC>
