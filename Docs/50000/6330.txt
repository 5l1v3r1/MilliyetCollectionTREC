<DOC>
<DOCNO> 6330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/son/sontur14.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Paraşüt operasyonunda teslim olan gümrükçüler serbest 
</HEADLINE>
<TEXT>

     Ankara Devlet Güvenlik Mahkemesi Cumhuriyet Savcısı Talat Şalk tarafından yürütülen ve kamuoyunda ''Paraşüt Operasyonu'' olarak bilinen çalışma kapsamında, haklarında gıyabi tutuklama kararı verilen 52 gümrük görevlisinden teslim olan 11'inden 10'u 1,5'er milyar lira kefaletle, biri ise kefaletsiz serbest bırakıldı. 
     Ağır Ceza Mahkemesi'ndeki duruşmada, Başbakanlık Gümrük Müsteşarlığı Teftiş Kurulu Başkanlığı'nın raporu doğrultusunda haklarında tutuklama kararı verilen 52 gümrükçüden Nuri Güzel, Göksel Akyol, Oğuz Odabaşıoğlu, Osman Demirkol, Ayhan Karakaya, Metin Doğramacı, Kubilay Erzurum, İsmet Çelik, Kani Arlı, Şefik Alkan ve Tayyip Güneş hazır bulundu. 
     Mahkeme Başkanının, haklarında teşekkül halinde gümrük kaçakçılığına yardım ve bilerek müsamaha gösterdikleri gerekçesiyle dava açıldığını anımsattığı gümrükçüler, suçlamaları kabul etmediler. 
     Gümrükçüler savunmalarında kanunların kendilerine verdiği görev ve etki kapsamında işlerini yaptıklarını ve haklarında hazırlanan raporun düzmece olduğunu öne sürerek, tahliyelerini istediler. Cumhuriyet Savcısı Muhuttin Yıldırım, delillerin toplandığını, sanıkların durumu ve tahliyeleri halinde delilleri karartma ihtimallerinin bulunmaması dikkate alınarak, mahkemece belirlenecek bedel üzerinden kefaletlerini talep etti. Ara sonrasında kararı açıklayan mahkeme başkanı, teslim olanlardan Kubilay Erzurum'un kefaletsiz, diğer sanıkların 1,5'ar milyar lira kefaletle serbest bırakılmasına, haklarında tutuklama kararı bulunan Osman Cantekin, Burhanettin Sarı, Mehmet Yılmaz ve Abdullah Dinçer'in tutukluluk kararının kaldırılmasına, teslim olmayan 37 gümrükçünün tutukluluk halinin devamına karar verilerek, duruşmanın bir başka güne bırakıldığını açıkladı. 




</TEXT>
</DOC>
