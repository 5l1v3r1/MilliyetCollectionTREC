<DOC>
<DOCNO> 36120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/son/sontur26.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz Başkonsolos Tayyip Erdoğan'ı ziyaret etti 
</HEADLINE>
<TEXT>

     İngiltere'nin İstanbul Başkonsolosu Roger Short, parti kurma hazırlıklarını sürdüren eski İstanbul Büyükşehir Belediye Başkanı Recep Tayyip Erdoğan'ı ziyaret etti. 
     Erdoğan'ın Üsküdar Emniyet Mahallesi'ndeki bürosunda gerçekleşen Short ile Erdoğan görüşmesi yaklaşık 45 dakika sürdü. 
     Başkonsolos Short, görüşmeden sonra bürodan ayrılışı sırasında basın mensuplarının soruları üzerine, Tayyip Erdoğan'ın planları ve yeni partiyle ilgili konuştuklarını söyledi. 
     Short, ''Tayyip Erdoğan'ın planları nedir '' şeklindeki soruyu, ''Onun neye ilgi duyduğunu herkes biliyor. Haftaya haberleri almış olacaksınız'' diye yanıtladı. 
     Bu konudaki düşüncelerinin sorulması üzerine Short, ''Bildiğiniz gibi biz çoğulcu demokrasiden yanayız. Bu parti de bu düşünceyi destekliyor. Böyle bir partinin kurulması bizi mutlu eder'' şeklinde konuştu. 
     Short, ''Tayyip Erdoğan'ın misyonu hakkında ne düşünüyorsunuz '' sorusuna ise şu karşılığı verdi 
     ''Bu parti çoğulcu demokrasiyi benimserse, yeni atılımlar yaparsa bizi mutlu eder. Çoğulcu demokrasinin benimsenmesiyle, oy kullananlar isteklerini daha kolay ifade edecekler. Bu onları mutlu eder. Böylece demokrasinin gelişmesi de bizi mutlu eder.'' 
     ''Fazilet Partisi'nin bu şekilde ayrışması konusunda ne düşünüyorsunuz '' sorusu üzerine de Short, ''Bu, bizim cevap vereceğimiz bir konu değildir'' dedi. 
     Recep Tayyip Erdoğan da, görüşmenin son derece olumlu geçtiğini ve yeni parti hakkında konuştuklarını söyledi. 
     
     







</TEXT>
</DOC>
