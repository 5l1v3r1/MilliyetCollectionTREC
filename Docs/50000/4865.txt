<DOC>
<DOCNO> 4865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/son/sontur23.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeğen Şıhanlıoğlu "Olay sadece kalp sorunu değil" 
</HEADLINE>
<TEXT>

     TBMM Genel Kurulu'nda yaşanan kavga sonrasında hayatını kaybeden DYP Şanlıurfa Milletvekili Fevzi Şıhanlıoğlu'nun yeğeni Lokman Şıhanlıoğlu, amcasının ölümünün sadece kalp sorunundan kaynaklanmadığını ileri sürerek, "Otopsi raporu açıklandıktan sonra siz de göreceksiniz" dedi. 
     Lokman Şıhanlıoğlu, Özel Güven Hastanesi'nde gazetecilerin sorularını yanıtladı. Adalete güvendiklerini ve şu anda otopsi raporunu beklediklerini söyleyen Şıhanlıoğlu, cenazeyi Şanlıurfa'ya götüreceklerini ifade etti. 
     Şıhanlıoğlu, "Burada yapılacak olan herşey yapılmıştır. Yalnız biz adli mercilere dilekçelerimizi verdik. Gerekli olan bütün resmi işlemlerin arkasındayız. Bu işe gerek resmi olarak, gerek siyasi olarak ve aile olarak takipçi olacağımızı belirtmek istiyorum. Ne gerekiyorsa biz onu yapmaya çalışıyoruz. Bir kasıt var mı, şu an onu bilmiyoruz." dedi. 
     "Hesap sorulacak" şeklindeki açıklamasıyla dikkatlari üzerine çeken yeğen Şıhanlıoğlu, hesabın resmi merciler tarafından sorulacağını söyledi. Şıhanlıoğlu, şöyle konuştu 
     "Biz kalkıp da herhangi bir eşkıyalık peşinde değiliz. Resmi olarak ne gerekiyorsa onu yapacağız. Aynı zamanda parti mensubu arkadaşları da bu işin takipçisi olacaklar. Bu işin peşini sonuna kadar bırakmayacağız. Biz bunu böyle söylemiştik, yanlış bir anlaşılma olmasın." 
     MHP milletvekillerinin başsağlığı dileyip dilemediklerine ilişkin bir soruyu da, Şıhanlıoğlu, "Meclis Başkanı'na kadar bize başsağlığına geldiler. Bizim partilerle, fikirlerle herhangi bir ilgimiz yok. Şahsi olan şeyler varsa, onları çözmeye çalışıyoruz" diye yanıtladı. 




</TEXT>
</DOC>
