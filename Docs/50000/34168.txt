<DOC>
<DOCNO> 34168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/27/son/sontur09.html </URL>
<DATE> 2001/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanlıştan dönülüyor..."Hayattan tasarruf"ta geriye dönüş... 
</HEADLINE>
<TEXT>

     Adapazarı'nda, TCDD'nin tasarruf genelgesi nedeniyle saat 24.00'te görevi bırakan bekçilerin dünden itibaren son tren geçinceye kadar çalışmaya başladığı bildirildi. 
     Sakarya Vali Vekili İdris Kurtkaya, yaptığı açıklamada, bekçilerin, son tren geçmeden görevi bırakmasından kaynaklanan tehlikeyi basından öğrendiğini ve sorunun çözümü için girişimde bulunduğunu söyledi. 
     Adapazarı Gar Müdürlüğü ve Arifiye gar müdürlüklerinden bilgi aldıktan sonra TCDD 1. Bölge Müdürlüğü ile temasa geçtiğini dile getiren Kurtkaya, ''Resmi bir yazıyla, yanlışın düzeltilmesini istedim. Hemzemin geçit bekçileri, son tren geçinceye kadar görev yapacak'' dedi. 
     Yanlış bir uygulamadan medyanın uyarısıyla dönüldüğünü bildiren Kurtkaya, ''Tasarruf, insan hayatının söz konusu olduğu yerlerde değil, başka yerlerde yapılır'' diye konuştu. 
     Bu arada, Sakarya Valiliği'nin girişimi sonrasında dün gece trenin geçiş saatinde geçitler trafiğe kapatıldı. Son günlerde korkuyla geçide girmeye başlayan araç sürücüleri, yanlış uygulamanın kaldırılmasından dolayı memnun olduklarını bildirdiler. 
     TCDD'nin tasarruf genelgesi uyarınca hemzemin geçit bekçilerinın saat 24.00'te işi bırakması nedeniyle, saat 23.46'da Adapazarı'nda olması gereken, ancak genellikle rötar yapan elektrikli tren, trafiğe kapatılmayan 5 geçitten geçerek gara ulaşıyordu ve bu arada kaza tehlikeleri yaşanıyordu. 
     
     






</TEXT>
</DOC>
