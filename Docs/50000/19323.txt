<DOC>
<DOCNO> 19323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/03/yasam/ayas.html </URL>
<DATE> 2001/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremimiz ölmedi fay hattında yaşıyor 
</HEADLINE>
<TEXT>

Ekonomik kriz, dolar, mark, borsa derken unuttuğumuz depremi, İTÜ'lü Prof. Tüysüz hatırlattı Erzincan hazır, İstanbul bekliyor... 
     ÖNAY YILMAZ İstanbul 

     Bir süredir kendimizi 'fani ve mali' olaylara kaptırarak unuttuğumuz deprem konusunda, ciddi bir uyarı geldi. 
     Uyarıyı yapan da, İstanbul Teknik Üniversitesi İTÜ Avrasya Yer Bilimleri Müdür Yardımcısı Prof. Dr. Okan Tüysüz. Prof. Tüysüz, önce beklenen İstanbul depreminin 'emekleme evresinde' olduğunu söyledi. 
     
     'Sessizlik ürkütüyor' 
     İstanbul dışında çok yakın zamanda deprem beklenen yerlerin başında Erzincan, Bursa, Balıkesir ve Denizli'nin geldiğini söyleyen Tüysüz'e göre, özellikle Erzincan depreminin 'eli kulağında'.. Erzincan'da 45 - 50 kilometrelik kırılmamış bir fay parçası bulunduğunu söyleyen Prof. Tüysüz, 6 - 7 büyüklüğünde bir deprem beklediklerini belirtti ve şöyle konuştu 
     "Erzincan'da hiç hareketlilik yok suskun. Bu da çok kötü. Demek ki, bu fay kilitlenmiş. Marmara fayı da, Büyükçekmece açıklarında kilitlendi. Orada da hiçbir sismik aktivite yok. Büyük olasılıkla İstanbul depremi de, oradaki kırılma ile gelecek.." 
     
     San Francisco hazır 
     Tüysüz, ardından da gözleri yine yakın zamanda yıkıcı depremler bekleyen iki büyük dünya kentine çevirdi ve Türkiye ile şu karşılaştırmayı yaptı 
     "Tokyo ve San Francisco depremlerinin de eli kulağında. Ama bu iki kent, depreme hazır. Zemin etütleri ve binaların kodlanması tamam... Bina - zemin bağlantıları ilişkilendirilmiş, fay izleniyor. Depremlerin hangi faylarda oluşacağı belli, büyüklük tahminleri kesinleşmiş.. Deprem anı ve sonrası için her iki kentte de şehir içi güzerg hların yerleri belirlenmiş.. 
     
     Peki ya İstanbul... 
     "Zemin etütleri tamamlanmadı, bina çalışması hiç yapılmadı, fay yapıları kesinleşemedi, deprem dalgalarının kentin hangi yerlerini nasıl etkileyeceği belirsizliğini koruyor, fay hareketleri yeterince izlenemiyor, kent içi güzerg hlarda kurallara uyulmuyor. Japonlar deniz dibi sismometrelerini aldığı için fay hareketleri sağlıklı izlenemiyor. Fay çalışmalarının tamamlanması da, Fransız gemisi gelmediği için gerçekleşemiyor." 
     
     'Para yok ki araştıralım' 
     Prof. Okan Tüysüz, daha sonra lafı deprem çalışmalarına getiriyor. 
     ABD'li uzmanların İzmit Körfezi'nde en çok çalışan bilim adamları olduğunu anlatan Tüysüz, Türkiye'de ise hiçbir jeoloğun San Andreas fayında çalışmadığını vurguluyor. Tüysüz, sözlerini şu acı açıklamalarla bitiriyor 
     "Hindistan'daki depreme de bizden kimse gitmedi. Hangi parayla gideceksiniz ABD'de hocaların araştırma bütçeleri var. Biz ise karnımızı zor doyuruyoruz. Adam diyor ki, 'Al sana yıllık 50 bin dolar, araştır, soruştur, yayınla. Bizde ise bir araştırma için otomobil kiralamaya kalksan bile en az üç yerden teklif alacaksın, pazarlık yapacaksın, ihale açacaksın..." 
     
     



 YAŞAM 





















</TEXT>
</DOC>
