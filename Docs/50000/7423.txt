<DOC>
<DOCNO> 7423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/16/son/sontur01.html </URL>
<DATE> 2001/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasadışı gösterilerde gözaltı 
</HEADLINE>
<TEXT>

     Mersin, Batman ve Adana’da bazı gruplar, yasadışı gösteri yaptı. Göstericilerden bazıları gözaltına alındı. 
     İçel Emniyet Müdürlüğü’nden alınan bilgiye göre, akşam saatlerinden itibaren Siteler, Eğriçam, Çilek, Demirtaş ve Yenipazar semtlerinde ayrı ayrı toplanan gruplar, lastik yakarak gösteri yaptılar. Polisin ikazına rağmen dağılmayan ve daha sonra polis otolarını taşlayarak 2’sinin camını kıran göstericilerden 53’ü gözaltına alındı. Polisin bu semtlerde geniş güvenlik önlemleri aldığı ve uygulamalara İçel Emniyet Müdürü Haluk Bahçekapılı’nın da katıldığı bildirildi. 
     Batman’da ise İpragaz Mahallesi’nde akşam saatlerinde toplanan bir grup, Dolum Caddesi’ne doğru yürümeye başladı. Emniyet güçleri, sloganlar atarak yasadışı gösteri yapan kalabalığa müdahale etti. Gruptan ayrılan bazı kişiler, Akyürek Mahallesi’ndeki MHP İl Binası’nı taşladı. Güvenlik güçlerinin müdahalesi ile buradaki göstericiler de dağıtıldı. Olaylarda, yaklaşık 25 kişinin gözaltına alındığı öğrenildi. 
     Bu arada, Adana’nın Havuzlubahçe Mahallesi’nde toplanan küçük bir grup da lastik yaktı. Bu gruba müdahalede bulunmayan polis, çevrede güvenlik önlemleri aldı. 
     




</TEXT>
</DOC>
