<DOC>
<DOCNO> 13493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/son/sontur01.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP grubu sabaha kadar tartıştı,Yılmaz hükümet ve Derviş'e sahip çıktı 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, Hükümet'in sonuna kadar desteklenmesini istedi. 
     TBMM Genel Kurulu'nun kapanmasının ardından toplanan ANAP Grubu yaklaşık 5,5 saat sürdü. Toplantıdan sonra konuşan Grup Başkanvekili Zeki Çakan, ekonomik konularla ilgili ayrıntılı görüşlerin dile getirildiğini söyledi. Çakan, bugün sabah saatlerinde toplantıya ilişkin ayrıntılı açıklama yapacaklarını bildirdi. 
     Alınan bilgiye göre, toplantıda konuşan Genel Başkan Mesut Yılmaz, sonuna kadar Hükümet'i desteklemek zorunda olduklarını ifade ederek, ''Türkiye önemli bir dönemeçten geçiyor'' dedi. Yılmaz, Devlet Bakanı Kemal Derviş hakkındaki değerlendirmeleri yanıtlarken de, Derviş'i Merkez Bankası Başkanlığı için kendisinin önerdiğini söyledi. 
     Derviş'in Bakan olmak istediğini söylediğinde Hükümet'in diğer ortaklarının tereddüt göstermelerine karşın bu isteği ilk kez kendisinin kabul ettiğini anlatan Yılmaz, ekonomik programın ayrıntılarının de 15 Nisan'da açıklanacağını kaydetti. Toplantıda konuşan Yozgat Milletvekili Lütfullan Kayalar'ın da halka rağmen politika yapılamayacağını belirterek, ''Cumhurbaşkanı'nın halk desteği yüzde 70, Derviş'in desteği yüzde 60, Hükümeti oluşturan 3 partinin ise yüzde 20-25 civarında'' dediği ifade edildi. 
     MHP Lideri Devlet Bahçeli'nin, ''Derviş 4. ortak'' şeklindeki sözlerini hatırlatan Kayalar'ın hem halkta hem de iç ve dış piyasalarda Hükümet'e güven duyulmadığı yolundaki görüşlerini dile getirdiği belirtildi. 
     Trabzon Milletvekili Eyüp Aşık'ın da, konuşmasında 55. Hükümet dönemindeki yatırımları anlatarak, ''Beğenilmeyen o hükümet döneminde 3. Boğaz köprüsü, Kurtköy Havaalını, Çanakkale Geçişi konuşuluyordu. Şimdi ne yapılıyor Bankaların görev zarararları nereye harcandı '' yeklinde konuştuğu kaydedildi. 




</TEXT>
</DOC>
