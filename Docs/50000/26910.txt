<DOC>
<DOCNO> 26910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/son/sontur24.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Enerji Davası'na mahkeme bulundu 
</HEADLINE>
<TEXT>

     Yargıtay 5. Ceza Dairesi, ''Beyaz Enerji Davası''nda Ankara 4. Ağır Ceza Mahkemesi'nin 9'u tutuklu 15 sanık hakkında verdiği görevsizlik kararını kaldırdı. Davadaki, ''rüşvet alıp verme'', ''ihaleye fesat karıştırma'' ve ''görevi kötüye kullanma'' suçlamalarını Ankara 4. Ağır Ceza Mahkemesi görüşüp, karara bağlayacak. 
     Ankara 1. No'lu DGM'nin davadaki bazı suçlamalardan verdiği görevsizlik kararı üzerine, dosyanın gittiği Ankara 4. Ağır Ceza Mahkemesi de görevsizlik kararı vermişti. Uyuşmazlığın, yasa gereği, intikal ettiği Yargıtay 5. Ceza Dairesi, uyuşmazlığı karara bağladı ve görevli mahkemeyi belirledi. 
     Yargıtay 5. Ceza Dairesi, 9' u tutuklu 15 sanığın ''rüşvet alıp verme'', ''ihaleye fesat karıştırma''ve ''görevi kötüye kullanma'' suçlamalarından verdiği görevsizlik kararını yerinde bulmayarak, kaldırdı. Buna göre, 15 sanık bu suçlamalardan Ankara 4. Ağır Ceza Mahkemesi'nde hakim karşısına çıkacak. Yargıtay 5. Ceza Dairesi'nin bugün verdiği karar, Yargıtay Cumhuriyet Başsavcılığı'na gönderildi. Dava dosyası önümüzdeki günlerde Ankara 4. Ağır Ceza Mahkemesi'ne de tebliğ edilecek. 
     







</TEXT>
</DOC>
