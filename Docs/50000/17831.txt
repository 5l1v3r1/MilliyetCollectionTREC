<DOC>
<DOCNO> 17831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/son/soneko06.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bizden kötüsü de var...Arjantin ekonomisi felakete gidiyor 
</HEADLINE>
<TEXT>

     Arjantin ekonomisinin felakete sürükleneceği endişelerinin yeniden artması üzerine, Buenos Aires borsası ve New York menkul kıymetler borsası Wall Street'te yatırımcılar, Arjantin şirketlerinin hisse senetlerini, menkul kıymetlerini ve Hazine tahvillerini elden çıkarmaya başladı. 
     TSİ ile dün gece yaşanan bu gelişmeler üzerine, Arjantin'in süper ekonomi bakanı Domingo Cavallo, bu krizin ''söylentilerden kaynaklandığını ve yakında söneceğini'' bildirdi. Cavallo yatırımcıları, Arjantin aleyhinde spekülasyon yapanların uzun vadede kaybedeceği hususunda uyardı. 
     Cavallo, ''Arjantin piyasalarında sukuneti yeniden tesis ediyoruz, durum tamamen kontrolümüz altında'' derken, Devlet Başkanı Fernando de la Rua, ABD'nin yardımı düşünebileceğini ve söylentiler ile karamsarlara kulak veirlmesine gerek olmadığını bildirdi. 
     Bu sözler piyasaları yatıştırmaya yetmedi. Önde gelen yatırım bankerlerine göre, New York borsasında Arjantin menkul kıymetleri ve Hazine tahvilleri, büyük ölçeklerle elden çıkarılıyor. 
     Bu arada Arjantin Hazine tahvillerinin, Amerikan Hazine tahvilleriyle kıyaslanarak yatırım profilinin ölçüldüğü ülke risk puanı 1,285 puanı aşarak, Türkiye ve Rusya'nınkinden daha istikrarsız hale geldi. 
     Cavallo ise gazetecilere yaptığı açıklamada, bu durumda, piyasaları hala ikna etmesi gerektiğini kabul edip, ''şimdiye kadar kendimi esasen doğrudan yatırımlara adamıştım, tabii ki bugünden itibaren piyasalara yoğunlaşmam gerekiyor'' şeklinde görüş bildirdi. 
     
     




</TEXT>
</DOC>
