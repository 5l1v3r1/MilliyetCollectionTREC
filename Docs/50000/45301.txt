<DOC>
<DOCNO> 45301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/son/sontur06.html </URL>
<DATE> 2001/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Oyuncu Kenan Kalav uyuşturucu suçundan 15 yıl hapse çarptırıldı 
</HEADLINE>
<TEXT>

     Sinema sanatçısı Yusuf Kenan Kalav, ''Teşekkül oluşturarak uyuşturucu ticareti yapmak'' suçundan 15 yıl ağır hapis ve 156 milyon lira ağır para cezasına çarptırıldı. 
     Kalav'ın, aynı suçtan İspanya'da hapis yattığı için Türkiye'de tekrar cezaevine konulmayacağı bildirildi. 
     İstanbul 3 No'lu DGM'deki duruşmaya tutuksuz yargılanan Yusuf Kenan Kalav ile davanın diğer sanığı, başka suçtan tutuklu Latif Deniz katılmadı. 
     Mahkeme, karar aşamasına gelen duruşmada Kalav'ın avukatı Kadir Çiçek'ten son savunmasını yapmasını istedi. 
     Avukat Çiçek, müvekkilinin bu suçtan İspanya'da yargılanarak 10 yıl 4 ay 1 gün ağır hapis cezasına çarptırıldığını ve Kalav'ın cezasının infazını orada gerçekleştirdiğini hatırlatarak, beraatini talep etti. 
     Kararı açıklayan mahkeme, ''Teşekkül oluşturarak eroin ticareti yapmak'' suçunu düzenleyen TCK.'nın 403 5,6 ve 7'nci maddeleri uyarınca, Kenan Kalav ile Latif Deniz'i önce 18'er yıl ağır hapis, 187'şer milyon 500'er bin lira ağır para cezasına çarptırdı. 
     Sanıkların duruşmalardaki iyi halini de göz önünde bulunduran mahkeme, cezalarda 6'da 1 oranında indirimi öngörerek, 15'er yıl ağır hapis ve 156'şar milyon lira ağır para cezası verdi. 
     Mahkeme, aynı suçtan İspanya'da yargılanan ve 10'ar yıl 4'er ay 1'er gün hapis cezasına çarptırılarak, cezalarının infazını bu ülkede 
     tamamlayan Kenan Kalav ile Latif Deniz'in, tekrar cezaevine konulmayacağını belirterek, temyiz yolu açık olmak üzere davayı sona erdirdi. 
     
     Olayın geçmişi 
     Sinema sanatçısı Yusuf Kenan Kalav ile eski eşinin işyerinde çalışan Latif Deniz, 7 Kasım 1990'da İsviçre'den İspanya'ya gidişlerinde havalimanında 2 kilo 650 gram eroinle yakalanmışlardı. 
     Bu ülkede yargılanan her iki sanık, 10'ar yıl 4'er ay 1'er gün ağır hapis cezasına çarptırılmışlardı. 
     Kenan Kalav bu ülkede 1996 yılında iyi halden tahliye edilerek, şartlı tahliye süresinin dolmasının ardından da 15 Mart 1999 tarihinde döndüğü İstanbul'da gözlem altına alınmıştı. 
     İfadesi alındıktan sonra tahliye edilen Kalav'ın, aynı suça ilişkin İstanbul DGM Cumhuriyet Savcılığı'nca hazırlanan iddianame de, ''Teşekkül oluşturarak uyuşturucu ticareti yapmak'' suçundan 30 yıla kadar ağır hapis cezasına çarptırılması isteniyordu. 
     Diğer sanık Latif Deniz'in de, aynı cezaya çarptırılması öngörülüyordu. 
     






</TEXT>
</DOC>
