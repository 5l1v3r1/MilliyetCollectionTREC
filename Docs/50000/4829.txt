<DOC>
<DOCNO> 4829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/son/soneko11.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD ve MEDEF'ten Fransa'ya ortak tepki 
</HEADLINE>
<TEXT>

     TÜSİAD ve DEİK Türk-Fransız İş Konseyi heyetlerinin Fransız özel sektörünü temsil eden kuruluş MEDEF'le yaptıkları toplantıda alınan kararlar, açıklandı. 
     Sözde Ermeni soykırım yasası ve neden olduğu gerginlikten üzüntü duyan 2 kuruluş, ortak çıkarlara zarar veren siyasi gerginlik ve sert kamuoyu tepkilerinin yol açtığı ortamın yumuşatılması için çaba gösterme kararı aldı. 
     TÜSİAD ve DEİK Türk-Fransız İş Konseyi heyetlerinin Fransız özel sektörünün temsil kuruluşu MEDEF'le dün Paris'te yaptıkları toplantıda alınan kararlar, TÜSİAD tarafından yazılı olarak kamuoyuna açıklandı. 
     Fransız ve Türk girişimcilerin Fransız Parlementosu'nun Ermeni sorunu hakkında onayladığı yasa ve neden olduğu gerginlikten üzüntü duydukları belirtilen ortak duyuruda, Türk halkının Fransa'ya karşı olan dostluk duygularını yaralayan bu kararın Fransa ve Türk özel sektörlerinin karşı uyarılarına rağmen yürürlüğe girdiği vurgulandı. 
     Ortak duyuruda, daha sonra şöyle denildi 
     ''Her iki tarafın iş dünyası, aşağıdaki konularda kararlılıklarını açıklamışlardır 
     -Son 10 yılda her iki taraf arasında gelişmiş olan ortak çıkarlara zarar veren siyasi gerginlik ve sert kamuoyu tepkilerinin yol açtığı ortamın yumuşatılması Fransa, Türkiye'nin ikinci, Türkiye de Fransa'nın AB dışındaki birinci ticari partneridir İki ülke arasındaki ekonomik, kültürel ve teknolojik işbirliğinin ve yatırımların, istihdam ve ekonomik kalkınmaya katkıda bulunma yönünde yeniden hızlandırılması Türkiye'yi Avrupa Birliği'nde ve AB'yi Türkiye'de daha iyi tanıtmak amacıyla ortak etkinlikler yapılması Türk ve Fransız girişimcileri arasında tesis edilmiş olan olumlu ve güvenli işbirliğinin ve Türkiye'nin AB üyeliğine olan desteğin sürdürülmesi. Türkiye'nin AB üyeliği perspektifinin tüm Avrupa ülkelerinin ortak yararına olduğunun vurgulanması için çaba gösterilecektir.'' 
     TÜSİAD Yönetim Kurulu Başkanı Tuncay Özilhan da, Başbakan Bülent Ecevit'in, ''Fransa'ya karşı gösterilecek tepkide siyasi ve diplomatik çevreler ile Fransız kamuoyu arasında ayrım yapılması'' yönündeki görüşünü desteklediğini açıkladı. 
     Özilhan, TÜSİAD ve MEDEF arasında alınan ortak karara ilişkin değerlendirmesinde, gerek Ermeni sorunu, gerek tüm diğer Türkiye'nin tanıtım sorunlarına yönelik stratejide Batı toplumları içinde Türkiye lehine olan çevreleri güçlendirmek ve genişletmenin başlıca hareket noktası olması gerektiğini bildirdi. 
     Son Fransa olayında bu ülkenin özel sektörünün Türkiye lehine son derece aktif şekilde devreye girdiğini belirten Özilhan, TÜSİAD ve MEDEF arasındaki işbirliğinin Ermeni iddialarının yasalaşmasını son yıllarda birçok kez engellediğini, ancak bu son olayda maalesef yerel seçimler öncesinde yılların propaganda birikiminin baskın çıktığını ifade etti. 
     Bununla birlikte, Fransa iş dünyasının kendi kamuoyu önünde ağırlığını açıkça Türkiye tarafına koyduğunu vurgulayan Özilhan, şunları kaydetti 
     'Türkiye karşıtı lobilerin umduğunun aksine Türkiye'nin Fransa'da kendisine yakın çevrelerle bağlarını güçlendirerek sürdürmesi milli çıkarımız olarak görülmelidir. Türkiye karşıtı girişimlerin hedefi, ülkemizin tecrit edilmesi ve AB üyeliği sürecinin zayıflatılmasıdır. Fransız özel sektörü bizimle yaptığı ortak bildiride bu konularda Türkiye'nin lehine net bir tavır almıştır. Geleceğe güvenle bakan bir ülke olma yönünde süratle demokrasisinin saygınlığını kanıtlamış, ekonomik istikrarını sağlamış, uluslararası tanıtımını en akılcı yöntemlerle yapan bir ülke konumuna gelmemiz başlıca özlemimizdir.'' 




</TEXT>
</DOC>
