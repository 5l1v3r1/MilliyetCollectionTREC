<DOC>
<DOCNO> 25790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/son/sonspo09.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaelispor sezonu, Toshack'ın takımı Real Sociedad ile açacak 
</HEADLINE>
<TEXT>

     Kocaelispor, transfer çalışmalarının yanı sıra yeni sezon hazırlıkları için temaslarını sürdürüyor. 
     Geçen sezon sakatlığı nedeniyle az sayıdaki maçta kadroya girebilen Telat Özden, yeniden maç başına anlaştığı Kocaelispor'la 1 yıllık daha sözleşme imzaladı. Bu futbolcuya ödenecek ücret açıklanmadı. 
     Dış transferde Ankaragücü'den Kennedy ve Yimpaş Yozgatspor'dan Ayev'le prensip anlaşmasına varan Körfez ekibi, geçen sezon denemek amacıyla İzmit'e getirdiği, ancak FİFA ile sorunlu olduğu için transfer edemediği Nijeryalı Utaka'nın yeniden peşine düştü. 
     Transfer komitesi, Mısır'ın İsmailia takımında forma giyen ve halen Nijerya Milli Takımı kampında bulunan Utaka'nın menajeriyle görüşmelerini sürdürüyor. 
     Kocaelispor, yeni sezon açılışını da 3 Temmuz Salı günü İzmit İsmetpaşa Stadyumu'nda gerçekleştirecek. 
     Açılışta Beşiktaş'ın eski teknik direktörü Johan Benjamin Toshack'ın çalıştırdığı İspanya'nın Real Sociedad takımıyla hazırlık maçı yapacak olan Körfez ekibi, daha sonra 10 gün süreyle kendi tesislerinde çalışacak. 
     Yeşil-siyah-mavili ekip, yeni sezon hazırlık kampı için, 26 kişiden oluşan sporcu kafilesiyle Avusturya'nın İnsburg kentine gidecek. 
     Robinson Otel'de 16 gün konaklayacak olan Körfez ekibi, Yunanistan'ın Olympiakos, Panathinaikos ve AEK takımlarıyla hazırlık maçları da yapacak. 






</TEXT>
</DOC>
