<DOC>
<DOCNO> 24330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/son/sonspo18.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım gitmeden önce stadın tapusunu kulübe kazandırıyor 
</HEADLINE>
<TEXT>

     Fenerbahçe Kulübü Başkanı Aziz Yıldırım, Avrupa'da stadı olmayan kulübün bulunmadığını ve her başarılı kulübün kendine ait stadı olması gerektiğini söyledi. 
     Fenerbahçe Kulübü Başkanı Aziz Yıldırım, Gençlik ve Spor Genel Müdürü Kemal Mutlu'yu ziyaret etti. Yıldırım, arsa tapusu kendilerine ait olan Fenerbahçe Şükrü Saraçoğlu Stadı'nın kulübe verilmesi için GSGM'den istekte bulunduklarını ve yasal çerçevede, bu stadı Fenerbahçe'nin malı yapmak istediklerini söyledi. 
     Avrupa'da her başarılı kulübün kendine ait stadı olduğunu hatırlatan Yıldırım, Fenerbahçe'nin böyle bir olaya öncülük ederek, diğer kulüplere örnek olacağını kaydetti. 
     Gençlik ve Spor Genel Müdürü Kemal Mutlu ise, tesislerin kulüplere yakışacağını belirterek, ''Kanuni yollarını araştırıyoruz. Kulüplerimizin kendi statları olması bizi de sevindirir. Fenerbahçe'nin öncü olacağı bu olayda, diğer kulüplerimizin de kendisine ait bir stadı olması yolu da açılacaktır'' diye konuştu. 
     Daha sonra Kemal Mutlu ve gazetecilerle öğle yemeği yiyen Aziz Yıldırım, ''Fenerbahçe şampiyon olsa da olmasa da, ben başkanlığı bırakacaktım'' dedi. 
     Yıldırım, Fenerbahçe'de görev yaptığı 3.5 yıl içinde kulübe sevgi, barış ve dostluk getirdiğini belirterek, ''Bundan sonra gelecek başkanların işleri daha kolay olacak'' ifadelerini kullandı. 
     Yıldırım, şunları söyledi 
     ''İşim, ailem ve sağlığımı gözönünde bulundurarak ve kafamda çok muhakeme yaparak, Fenerbahçe Kulübü Başkanlığı'ndan ayrılmaya karar verdim. Bunada zorunluyum. Ancak, Fenerbahçe'ye sevgi, barış ve kardeşlik getirdiğim inancındayım. Bu nedenle benden sonra gelecek başkanların görevi daha kolay olacak.'' 
     Yıldırım, Fenerbahçe'ye gönül bağıyla bağlı olduğunu ve bundan sonra kulübün maddi bir zorluk içinde bulunmayacağını belirterek, her türlü manevi desteği de bundan sonra vermeyi sürdüreceğini vurguladı. 
     Yıldırım, Fenerbahçe'nin başkansız kalmayacağını ve delegelerin Fenerbahçe'ye yakışır bir başkan seçeceğinden emin olduğunu sözlerine ekledi. 
     







</TEXT>
</DOC>
