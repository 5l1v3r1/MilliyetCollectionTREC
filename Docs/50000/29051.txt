<DOC>
<DOCNO> 29051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/spor/spo07.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusoy beraat etti 
</HEADLINE>
<TEXT>

     A Milli Takım’ın Azerbaycan ile oynadığı maçta yaşanan protokol krizi sonrası, Devlet Bakanı Fikret Ünlü’nün "Devletin manevi şahsiyetini zedeledikleri" gerekçesiyle Futbol Federasyonu Başkanı Haluk Ulusoy ve yönetim kurulu hakkında İstanbul Cumhuriyet Başsavcılığı’na yaptığı şikayet, takipsizlik kararı ile sonuçlandı. Ulusoy’un önceki hafta ifade verdiği savcılığın kararından sonra protokol krizinde herhangi bir yasal işlem yapılmasına gerek kalmadı. 
     
Erzik’ten açıklama      UEFA Asbaşkanı Şenes Erzik, FIFA’nın özgür seçim şartı aradığının altını çizerek, "Mevcut yasa bunu gayet iyi karşılıyor" dedi. Erzik, "Herhangi bir nedenle bundan geri adım atılacağını sanmıyorum" diye konuştu. Bu arada federasyon ile bakanlık arasında yaşanan olaylar ile ilgili olarak FIFA’nın tarafsız bir gözlemci yollayarak iki tarafı da dinleyeceği belirtildi. 
     
Ünlü’den çifte standart      HAKLARINDA kamu davası açıldığı gerekçesiyle Futbol Federasyonu Başkanı Haluk Ulusoy’u görevden almak için yasa değişikliği hazırlatan Devlet Bakanı Fikret Ünlü’nün bir başka olayda farklı davrandığı belirlendi. Ünlü’nün iki yıl önce mahkeme tarafından suçlu bulunan eski hentbol federasyonu başkanı Serhat Bilgi’yi seçimlere kadar görevde tuttuğu ortaya çıktı. 
     
Bakan’dan geri adım      FUTBOL Federasyonu Başkanı’nı görevden uzaklaştırıp yerine atama yapma yetkisi almak isteyen Devlet Bakanı Fikret Ünlü, FIFA’nın tehdidi karşısında geri adım attı. Tasarıda yer alan "Federasyon bakan tarafından seçilecek üyelerden oluşacak geçici yönetim tarafından yönetilir" hükmünün çıkarılması konusunda harekete geçen Ünlü’nün, Şenes Erzik ile yaptığı görüşmeden sonra tavrını değiştirdiği ifade edildi. 
     



 SPOR 
























</TEXT>
</DOC>
