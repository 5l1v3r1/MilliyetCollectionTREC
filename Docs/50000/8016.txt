<DOC>
<DOCNO> 8016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/20/son/soneko10.html </URL>
<DATE> 2001/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İhale öncesi piyasalar temkinli 
</HEADLINE>
<TEXT>

     Devletin zirvesinde yaşanan dünkü krizin ardından, günün ilk yarısında Hazine ihalesi öncesi piyasalar temkinli bir bekleyiş içinde bulunuyor. 
     Krizle birlikte gecelik faizlerin yüzde 760'lara yükselmesinden sonra, bugünkü ihalenin vadesinin 1 aya indirilmesi piyasalarda olumlu karşılanırken, Borsa güne yükselişle başladı. 
     Ulusal-100 Endeks, 8,832 puan seviyesinde açılış yaptıktan sonra en yüksek 8,943 puanı gördü. 8,800 puan seviyelerinde yatay seyre giren piyasa, ihale sonucuna odaklandı. 
     Para piyasalarının faiz cephesinde ise günün ilk saatlerinde durgunluk hakimdi. İMKB Tahvil ve Bono Piyasası ile İnterbank'da bir süre işlem oluşmadı. İnterbank'da henüz işlem olmazken, İMKB repo piyasasında daha sonra gerçekleşen işlemlerde gecelik faiz yüzde 394 seviyelerinde oluştu. Borsa uzmanları, Hazine'nin ihale süresini kısaltmasının olumlu olduğunu belirterek, aslında zaman kazanıldığını ve bu sürede piyasaların yeniden yerine oturtulması gerektiğini kaydettiler. Merkez Bankası'nın radikal önlemlerle faizleri aşağı çekmesi gerektiğini ifade eden uzmanlar, bugünkü ihale sonucunun önemli olduğunu ve piyasaların buna göre yönünü belirlemeye çalışacağını bildirdiler. 
     Kapalıçarşı'da alınıp satılan döviz türlerinden dolarda 800 liralık bir artış gözleniyor. Dün akşam saatleri itibariyle 685 bin 200 liradan satılan dolar, bugün 686 bin liradan alıcı buluyor. Dün 322 bin 800 lira olan mark ise bugün 321 bin liradan, 996 bin 200 lira olan İngiliz sterlini de 996 bin 250 liradan satılıyor. 




</TEXT>
</DOC>
