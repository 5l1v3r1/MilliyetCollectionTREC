<DOC>
<DOCNO> 49314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/son/sontur23.html </URL>
<DATE> 2001/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan ''Milli Görüş'ün önünü kesmeye kimsenin gücü yetmeyecek'' 
</HEADLINE>
<TEXT>

     Saadet Partisi SP Genel Başkanı Recai Kutan, ''En kısa sürede sandık milletin önüne gelecektir'' dedi. 
     Kutan, İzmir'in Kemalpaşa İlçesi'ni ziyaret ederek, Belediye Başkanı Mehmet Ali Özüdoğru ile görüştü. Belediyeciliğin dünyanın en zor işi olduğunu belirten Kutan, insanların doğumundan ölümüne kadar yaşamının tüm evresinde belediye hizmetlerinin yer aldığını anlattı. 
     Kutan, mevcut Anayasa'nın Türkiye'nin sorunlarını çözmekten uzak olduğunu, 1960 ve 1980'den sonra yapılan anayasaların, halkın arzusuna uygun, sivil anayasa olmadıklarını söyledi. 
     Anayasa'yı parça parça ele almanın ''yanlış'' olduğunu iddia eden Kutan, şöyle konuştu 
     ''Parça parça yapılacak Anayasa yama mahiyettedir. Anayasa'nın 37 maddesinde yapılacak değişiklik, Meclis Uyum Komisyonu'nda ele alındı. 
     Meclis Genel Kurulu'nda bazı maddeler değiştirilmedi. Biz, referanduma, şu an Türkiye'nin içinde bulunduğu ortam uygun olmadığı için karşı çıktık. Ancak, bir tek 86. maddenin yeniden önümüze getirilmesini samimi bulmuyoruz. Elimizde, antidemokratik maddelerin değiştirilmesi için fırsat var. Bu madde ile birlikte onları da görüşelim. İlla referandum olacaksa, bir erken seçim kararıyla birlikte olsun. Milletin yüzde 90'ının arzusu, temennisi bu hükümetin gitmesidir. En kısa sürede sandık milletin önüne gelecektir.'' Recai Kutan, yarın Cumhuriyet Bayramı'nı Ankara'daki törenlerle kutlayacaklarını da ifade ederek,''Cumhuriyet, bu aziz milletin eseridir''dedi. 
     Kutan, daha sonra Kemalpaşa Kültür Sarayı'nda SP İzmir Genişletilmiş İl Divan Toplantısı'na katıldı. 3 ayda 80 ilde teşkilatlandıklarını kaydeden Kutan, ''Milli Görüş''ün, milletin kendisini, milletin kültürel değerlerini temsil ettiğini savunarak, ''Bu büyük davanın önünü kesmeye kimsenin gücü yetmeyecektir'' şeklinde konuştu. 
     






</TEXT>
</DOC>
