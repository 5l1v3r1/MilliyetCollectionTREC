<DOC>
<DOCNO> 4275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/28/guncel/gun06.html </URL>
<DATE> 2001/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Balkaner’in adamları 
</HEADLINE>
<TEXT>

Yurtbank’ın eski sahibi Balkaner off - shore’dan para alan şirketlerin sahiplerinin de kendi adamı olduğunu açıkladı 
     SEMRA PELEK İstanbul 

     Kartal Cezaevi’nde bulunan Yurtbank’ın eski sahibi Ali Avni Balkaner, off - shore’dan para alan şirketlerin hissedarı gözüken kişilerin kendi adamları olduğunu belirterek, "Sermayeyi ben koydum. Onlar hissedar gözüktüler. Bir kayıpları yok ki kandırmış olayım. Zaten maaşlarını alıyorlardı" dedi. Hakkında 2 bin 159 yıl hapis cezası istenen Ali Avni Balkaner, 21 Kasım’da DGM Savcıları Turan Çolakkadı ve Muzaffer Yalçın’a verdiği ifadede ilginç açıklamalarda bulundu. 
     Off shore bankasında para alan Ak İhracat, Veksan, Anadolu İhracat ve İthalat, Gepsan Ayakkabı gibi şirketlerin kendisine ait olduğunu söyleyen Balkaner, şunları kaydetti 
     "Bu şirketlerin hissedarı ve yöneticisi görünen şahıslar benim mutemet adamlarımdır. Onların üzerine şirket kurdum ancak sermaye benimdir. Bu kişiler benim talimatlarım doğrultusunda hareket etmişlerdir. Şirketlerin hissedarı olan kişileri kandırmış değilim. Zaten bir zararları da olmamıştır. Sermayeyi ben koydum. Onlar hissedar gözüktüler. Bir kayıpları yok ki kandırmış olayım. Maaşlarını alıyorlardı." 
     Çamlıca Konakları’nın arsasını kat karşılığı Ekşioğulları’ndan aldığını söyleyen Balkaner, şöyle konuştu "Yapılacak 280 konutun yarısı benim yarısı onların olacaktı. 1998 yılı Eylül ayında inşaatın yüzde 95 tamamlandı. Gayrımenkul satışlarında olduğu gibi biz de ilk satışlarda promosyon düşündük. Sözleşmede Çamlıca Konakları’ndan alacak kişiler isterlerse 6 ay içinde alımdan vazgeçebilirler’ maddesini ekledik." 
     


 GÜNCEL 




















</TEXT>
</DOC>
