<DOC>
<DOCNO> 31557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/son/sontur10.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'un Anadolu yakası daha ucuz çıktı... 
</HEADLINE>
<TEXT>

     İstanbul'un Avrupa ve Asya yakasında gayrimenkul satış fiyatlarında büyük farklılık göze çarpıyor. 
     Dünyanın en büyük gayrimenkul franchising sistemlerinden Re Max tarafından, Türkiye genelinde ortalama 120 metrekarelik satılık konutların il ve ilçelerdeki fiyatlarının yanı sıra değişim grafiğini de belirlemek amacıyla yapılan gayrimenkul analizine göre, İstanbul'un Avrupa yakasında 120 metrekarelik bir konutun satılık fiyatı 56 milyar ile 173 milyar lira arasında değişiyor. 
     Avrupa yakasında konutun metrekare birim fiyatı 466 milyon liradan başlıyor ve 1 milyar 440 milyon liraya kadar çıkıyor. Gayrettepe'de 775 milyon, Ataköy'de 785 milyon, Levent'te 1 milyar lira olan metrekare fiyatları, Bebek'te 1 milyar 175 milyon, Tarabya'da 1 milyar 440 milyon lira gibi büyük meblağlara ulaşıyor. 
     İstanbul'un Anadolu yakasında yine 120 metrekarelik bir konut, 34 milyar ile 120 milyar lira arasında alıcı buluyor. Metrekare birim fiyatı ise 285 milyon ile 1 milyar lira arasında değişiyor. Asya kıtasındaki yerleşim merkezlerinden Üsküdar'da 285 milyon, Kadıköy'de 550 milyon, Bostancı'da 700 milyon, Erenköy'de 815 milyon lira ortalama metrekare fiyatları olarak ortaya çıkıyor. 
     Başkentte fiyatlar 
     Ankara'da konut fiyatları 44 milyardan başlayarak 95 milyar liraya kadar yükseliyor. Başkentte en düşük metrekare birim fiyatı 365 milyon lira, en yüksek birim fiyatı ise 792 milyon lira. 
     Re Max verilerine göre, ortalama metrekare fiyatları Dikmen'de 365 milyon, Çankaya'da 565 milyon, Kızılay'da 625 milyon ve Kavaklıdere'de 792 milyon lira olarak belirlendi. 
     İzmir Karşıyaka ve Bornova'da 120 metrekarelik bir konutun en düşük satış fiyatı 35 milyar lira olarak saptandı. Konutta en yüksek satış fiyatı ise 58 milyar lira oldu. 
     Adana'nın merkezinde bir daire sahibi olmak isteyenlerin ise 20 milyar lirayı gözden çıkarmaları gerekiyor. 
     
     







</TEXT>
</DOC>
