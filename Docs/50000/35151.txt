<DOC>
<DOCNO> 35151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/son/sontur24.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahliye olan Veli Göçer "Beraat edersem inşaatçılığa dönerim" 
</HEADLINE>
<TEXT>

     Marmara Depremi'nde, müteahhitliğini ve satışını yaptığı evlerin yıkılması sonucu 168 kişinin ölümünden sorumlu tutulan ve tutuklu olarak yargılandığı davada tahliye edilen Veli Göçer, beraat ettiği takdirde, konut işine yeniden döneceğini bildirdi. 
     Göçer, Konya Gazeteciler Cemiyeti'nde düzenlediği basın toplantısında, Marmara Depremi'nin faturasının suçsuz olduğu halde kendisine çıkarıldığını ileri sürerek, ''Suçsuzluğumu kanıtlayacağım ve beraat edeceğim. Beraat edersem konut işine yeniden döneceğim'' dedi. 
     Veli Göçer, ''isminin sembolik ve medyatik olması nedeniyle üzerine gelindiğini'' öne sürerek, şunları söyledi 
     ''Ben depremin günah keçisi oldum. Çınarcık'ta yıkılan binanın üzerinde Veli Göçer yazıyor diye suçlandım. Bir binanın kime ait olduğu tapu sicil kaydında mevcuttur. Ben, bu binaların sadece satıcılığını yapıyordum. Benim sattığım ve yıkılmayan binalarım da var. Kimse bunun için aferin demiyor. Ayrıca bu bölgede inşaat yapılamaz raporu depremden sonra verildi. Depremden önce böyle bir rapor olsaydı bu felaket olmazdı.'' 
     Yaptıklarından pişman olmadığını, çünkü hiçbir yanlışının bulunmadığını ifade eden Göçer, ''Beni sonuca götüren de dürüst olmamdır. Duruşmalarım bitinceye kadar hiçbir işle ilgilenmeyeceğim. Ancak, yaşadığım bu kötü günlerde hep not tuttum, Deprem ve Ticaret isimli bir kitap yazmayı düşünüyorum. Edebiyatı seven biriyim. Bu kitabı da ticaret için değil, hobi olsun diye yazacağım'' diye konuştu. 
     Türkiye'ye en uygun imarın ''bahçeli ev'' olduğunu belirten Göçer, yargılandığı davada beraat ettiği takdirde, yapıp satacağı konutların, ''bahçeli ev'' şeklinde olacağını sözlerine ekledi. 
     
     






</TEXT>
</DOC>
