<DOC>
<DOCNO> 45818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/08/son/sontur20.html </URL>
<DATE> 2001/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Türkiye'nin verdiği güçlü destekten memnun.... 
</HEADLINE>
<TEXT>

     ABD'nin Ankara Büyükelçisi Robert Pearson, Türkiye'nin verdiği ''güçlü'' destekten son derece memnun olduklarını söyledi. 
     Büyüelçi Pearson, Dışişleri Bakanlığı Müsteşarı Uğur Ziyal'ı ziyaret ederek 20 dakika görüştü. 
     Pearson, görüşmeden sonra gazetecilere yaptığı açıklamada, ziyaretinin normal bir danışma görüşmesi çerçevesinde gerçekleştiğini belirterek, bu danışma görüşmelerini ileride daha da artıracaklarını söyledi. 
     Bir gazetecinin, daha ileri talepleri olup olmadıkları yolundaki bir soruya Pearson, şu karşılığı verdi 
     ''NATO'nun 5. maddesine göre hareket ediyoruz. Bu çerçevede Türk hükümetini de bilgilendiriyoruz. Beni anlayacağınızdan eminim. Bu konuda spesifik bir açıklama yapamayacağım.'' Pearson, Türkiye'den bir talepte bulunmadıklarını belirterek, ''Türk yetkililerle görüşmemde onların tavsiyesiyelerini alıyorum. 
     NATO çerçevesinde hareket ettiğimiz için de doğru olan yöntem bu'' diye konuştu. 
     Büyükelçi Pearson, bir başka soru üzerine de AB'nin mevcut askeri güç durumundan memnun olduğunu ifade ederek, ''Farklı bir durum olursa Türkiye ve diğer müttefiklerden destek isteyebiliriz. Ancak şimdilik böyle bir ihtiyaç yok'' dedi. 
     Pearson, Afganistan'a yapmayı planladıkları insani yardım konusunda Türkiye'den istekte bulunup bulunmadıkları yolundaki bir soruya da, ''Afganistan'a insani yardımda bulunma planımız var. Bu konuda Türkiye ile görüşebiliriz'' yanıtını verdi. 
     Öte yandan, Ziyal ve Dışişleri Bakanlığı Müsteşar yardımcıları öğleden önce bakanlıkta biraraya gelerek son gelişmeleri değerlendirdi. 
     Ürdün'ün Ankara Büyükelçisi Musa Braizat da öğleden önce Ortadoğu Dairesi'nden yetkililerle görüşürken, bunun rutin bir görüşme olduğu ve çok önceden planlandığı kaydedildi. 
     İngiltere Büyükelçiliği'nden yetkililer de bakanlığa gelirken, ziyaret hakkında herhangi bir açıklama yapılmadı. 
     






</TEXT>
</DOC>
