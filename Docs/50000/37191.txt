<DOC>
<DOCNO> 37191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/spor/spo03.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ARTIK YANDILAR 
</HEADLINE>
<TEXT>

Sarı - Kırmızılı takımda kart gören oyuncuları ağır cezalar bekliyor. Yönetim, Lucescu’yu tam yetkili yaptı, en düşük miktarın 2.5 milyar lira olacağını açıkladı 
     HALİL ÖZER 

     Sorun oldu 
     GALATASARAY yönetimi bundan böyle gereksiz kart gören futbolcuların gözünün yaşına bakmayacak. Teknik Direktör Lucescu ile bu konuda bir görüşme yapan ve Rumen hocaya bütün yetkileri veren yöneticiler son yıllarda sorumsuz kartlar yüzünden çok canlarının yandığını, artık caydırıcı önlemler alacaklarını belirttiler. Bundan böyle Lucescu oyunculara verilecek cezayı kendisi belirleyecek. 
     
     Ceza sınırsız 
     YÖNETİM para cezasının alt limitini 2.5 milyar lira olarak belirlerken, maçlarda her kart gören futbolcu bu miktarı ödemek zorunda kalacak. Lucescu istediği taktirde para miktarını yükseltebilecek. Yöneticiler bu konuda da Rumen hocaya sınır koymadılar. Lucescu’nun verebileceği en ağır cezaya bile destek kararı alan Sarı - Kırmızılı yöneticiler bu işin önüne geçeceklerini söylediler. 
     
     Yakın takip 
     TEKNİK Direktör Lucescu’yu tam yetkili kılan Galatasaray yönetimi, Rumen hocayı da yakın takibe alacak. Tecrübeli hocadan futbolculara gerekli uyarılarda bulunmasını isteyen yöneticiler, hiçbir oyuncuya ayırım yapılmaması için de özen gösterecek. Bu arada Gaziantepspor maçında kırmızı kartla oyun dışı kalan Suat’a şimdilik ceza verilmeyecek. Uygulama Denizlispor maçından itibaren başlayacak. 
     
Jardel için son ataklar      GALATASARAY yönetimi Jardel için Monaco ile son temaslarını yapıyor. Brezilyalı futbolcunun Monaco ile kesin olarak anlaştığı ve Berlin’deki Roma maçından sonra Fransa’ya gideceği belirtildi. Eğer Jardel bu hafta anlaşamazsa Lucescu tarafından Denizlispor maçının kadrosuna alınacak. Monaco’dan Bonnal ile Radiciu’nun alınacağı Elloua’da ise küçük bir pürüz olduğu belirtildi. 
     
Cim-Bom’da gergin idman      SARI - Kırmızılı takımın dün sabah yaptığı çalışmada Vedat ile Bülent Akın arasında kavga çıktı. Antrenman sırasında birbirine sert giren iki oyuncu daha sonra sözlü bir şekilde tartışmaya başladılar. Olaya bir hayli sinirlenen Teknik Direktör Lucescu araya girerek her iki oyuncuyu da sert bir şekilde uyardı ve gerginliği noktaladı. 
     VEDAT daha sonra saha kenarında olayı görüntülemek isteyen gazetecilere sataştı. Ancak bu olay da fazla büyümeden tatlıya bağlandı. Galatasaray yönetimi, Teknik Direktör Lucescu’nun yardımcılığını bırakan Bülent Ünder’in yerine Yasin Özdenak ile görüşmelere başladı. Antrenmana hafif sakatlığı bulunan Popescu katılmadı. 
     
ROMA-G.SARAY      SARI - Kırmızılı takım bugün Almanya’nın Berlin kentinde İtalya liginin şampiyonu Roma ile bir hazırlık maçı yapacak. Jardel’in de kadroda yer alacağı karşılaşma Berlin’in Dinamo Stadı’nda oynanacak. Maç TSİ 19.00’da başlayacak, Show TV naklen yayınlayacak. Cim - Bom bu sabah Almanya’ya gidecek. 
     GALATASARAY’ın milli takımdaki oyuncular nedeniyle yedeklerden kurulu bir kadroyla mücadele edeceği belirtildi. Teknik Direktör Lucescu, Roma’nın güçlü bir takım olduğunu belirtti, "Ancak bu karşılaşma diğer oyuncularımı görmem açısından bir hayli fayda sağlayacak" diye konuştu. 
     
Hakan üç hafta yok      GALATASARAY’ın Gaziantep maçında sakatlanan Hakan Ünsal üç hafta sahalara dönemeyecek. Milli futbolcunun dün çekilen MR’ı sonucunda sağ arka adalesindeki sakatlığın tam olarak geçmediği ve zorlama nedeniyle iç kanama oluştuğu belirlendi. Tedavisine hemen başlanan Hakan Ünsal, Malatyaspor sınavına kadar forma giyemeyecek. 
     



 SPOR 





















</TEXT>
</DOC>
