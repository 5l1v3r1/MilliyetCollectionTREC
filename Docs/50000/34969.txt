<DOC>
<DOCNO> 34969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/dunya/adun.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hangisi daha kutsal 
</HEADLINE>
<TEXT>

ABD’de bir kadın gazeteci, bir cinayet hakkında elde ettiği bilgi ve belgeleri yargıca teslim etmeyince hapse atıldı. ABD tartışıyor Basın özgürlüğü mü daha kutsal, adalete yardım mı 
     YASEMİN ÇONGAR WASHINGTON 

     Vanessa Leggett 33 yaşında, Amerikalı bir kadın gazeteci. Teksaslı bir milyonerin 1997’de cinayete kurban giden karısının hikayesini kitaplaştırıyor. Daha doğrusu polis tarafından tutuklanıp cezaevine konuluncaya dek, kitaplaştırıyordu. 
     Legget’ın tutuklanma gerekçesi, polisle işbirliği yapmayı reddederek adaletin işlemesini engellemek. 20 Temmuz’da yargıç önüne çıkarılan yazar, savcının ısrarına karşın, kitabına malzeme oluşturan dosyaları, teyp kayıtlarını ve notlarını polise vermeyi reddetti. 
     Savcıya bakarsanız, Legget kitabı için yaptığı özel araştırma sırasında Doris Angelton cinayetiyle ilgili çok özel bazı ipuçlarına ulaşmış durumda ve şimdi soruşturmanın ilerleyip katilin bulunabilmesi için, bulgularını polisle paylaşması gerek. Legget ise, hem gazetecilik mesleğinin kendisine verdiği "kaynağını gizli tutma" hakkını, hem de basın özgürlüğünü savunarak, polise bilgi aktarmayı reddetti ve bunun üzerine tutuklandı. 
     
     Gazetecilik, ya da devlet ajanlığı 
     Avukatı Mark DeGuerin’e göre, "Legget hem kendisini resmi makamlar adına soruşturma yürüten bir konuma sokup hem de bağımsız gazeteci olarak kalamaz. Polisle işbirliği yaparsa, devletin ajanı haline gelir, kaynakları erir, basın özgürlüğü de elden gider." 
     Polis, ölen kadının kocası Robert Angelton’un cinayeti planladığını, bu iş için Doris’i öldürmekle suçlandıktan bir süre sonra intihar eden kardeşi Roger’ı kullandığını düşünüyor ve kanıtların Legget’ın elinde olduğuna inanıyor. Legget’a kalırsa, esrarın aydınlanması için kitabı beklemeleri gerekecek. Bu arada Amerikan medyası da, "basın özgürlüğü ile adalete yardım" arasındaki sınırın nereden geçtiğini tartışıyor. 
     



 DÜNYA 












</TEXT>
</DOC>
