<DOC>
<DOCNO> 22134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/19/son/sonspo02.html </URL>
<DATE> 2001/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'da Galatasaray galibiyetine açık çek 
</HEADLINE>
<TEXT>

     Gaziantepspor Kulübü Basın Sözcüsü Kamil Gereçci, Galatasaray'ın çok ciddi ve güçlü bir rakip olduğunu belirterek, ''Bunun bilinciyle sahaya çıkıp, galibiyet arayacağız'' dedi. 
     Kamil Gereçci, Gaziantepsporlu futbolcuların söylediği ifade edilen ''Galatasaray'ı kebap yapacağız'' veya benzeri sözlerin gerçekleri yansıtmadığını söyledi. 
     ''Gaziantepsporlu futbolcular çocuk değil ve rakibin de Galatasaray olduğunu biliyorlar. Türkiye'nin ötesinde Avrupa'nın en güçlü ekiplerinden birisi için böylesi sözler söylemeyecek kadar da akıllılar'' diyen Gereçci, ortamı gerginleştirici, tarafların birbirine kuşkuyla bakmasına yol açacak söz ve davranışlardan kaçınılmasını istedi. 
     Yarın yapacakları karşılaşmanın, 2 takım açısından da çok büyük önem taşıdığına dikkati çeken Gereçci, ''Galatasaray şampiyonluğu, o olmaz ise Avrupa Şampiyonlar Ligi'ni hedefliyor. Biz ise Avrupa Şampiyonlar Ligi'ne katılmayı amaçlıyoruz. Kaybeden yalnız bu karşılaşmayı değil, belki de bir sezon boyunca mücadele vererek geldiği noktayı, hedefi de kaybedecek'' diye konuştu. 
     Gücünü çok iyi bildikleri Galatasaray'ın karşısına mutlak galibiyet için çıkacaklarını vurgulayan Gereçci, sakat olan Fatih'in takımdaki yerini alacağını, Mustafa'nın durumunun ise belli olmadığını sözlerine ekledi. 
     
     Primler 
     Bu arada Gaziantepspor Kulübü Yönetim Kurulu'ndan yapılan açıklamada, stat kapılarının yarın saat 13.30'da açılacağı ve 18.00'de kapatılacağı, koltuk sayısı kadar bilet satılacağı ve çocuk da olsa biletsiz hiç kimsenin stada girmesine izin verilmeyeceği bildirildi. 
     Galatasaray galibiyetine Gaziantepspor Kulübü Yönetim Kurulu'nun açık çek, Gaziantep Sanayi Odası, Gaziantep Ticaret Odası, Organize Sanayi Bölgesi, SANKO Holding ve Tekerekoğlu Tekstil'in ise 5'er milyar lira prim vereceği açıklandı. 
     Öte yandan bilet ücretleri, numaralı tribün 50, maraton tribünü 5 ve kale arkaları 2 milyon lira olarak belirlendi ve biletler satışa çıkarıldı. 






</TEXT>
</DOC>
