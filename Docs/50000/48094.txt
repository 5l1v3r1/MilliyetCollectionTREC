<DOC>
<DOCNO> 48094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/ekonomi/eko04.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş Goldaş’a yaradı 
</HEADLINE>
<TEXT>

Terörist saldırıların ardından altın fiyatlarının savaş tedirginliğiyle yükselişe geçmesi Goldaş’a olumlu yansıdı. Şirket bu yıl dolar bazında yüzde 30 büyüme hedefliyor 
     EBRU SUNGUR 

     ABD’ye yapılan saldırılardan sonra esmeye başlayan savaş rüzgarlarıyla altın fiyatlarının yükselmesi borsanın kuyumcusuna yaradı. Döviz ve altın değerlemelerini bilançosuna yansıtan Goldaş, ilk altı ayda da dövizdeki tırmanış nedeniyle bu bilanço kalemindeki birikimini 1 trilyondan 20.3 trilyona çıkarttı. 
     Goldaş Genel Müdürü Sedat Yalınkaya, "Maalesef bu tip olumsuzluklar bize yarıyor" derken, bu yıl dolar bazında yüzde 30 büyümeyi planladıklarını ifade etti. 
     Hammadde girdilerinin ve ürün satışlarının dolar bazında olduğunu, stoklarında bulunan altının da Londra Borsası’nda belirlenen ons fiyatı üzerinden hesaplandığını anlatan Yalınkaya, son dönemde gerek doların gerekse altının değer kazanmış olmasının Goldaş’a olumlu yansıdığını kaydetti. Yalınkaya, buna karşın işçilik giderlerinin TL bazında olması nedeniyle reel anlamda maliyetlerinin düştüğünün de altını çizdi. Üretim hızını ve verimliliği artırmayı planladıklarını belirten Yalınkaya, bunun için 1 milyon dolarlık yatırım gerçekleştirdiklerini söyledi. 
     
     Yurtdışına açılıyor 
     Yalınkaya, yurtdışı piyasalara ADR ihraç etme iznini de aldıklarını hatırlatarak, yıl sonuna kadar Goldaş k ğıtlarının Frankfurt Borsası’nda işlem görmeye başlayacağını açıkladı. Yalınkaya, "Frankfurt’u, Nasdaq Europe ve Londra Borsası izleyecek" dedi. 
     Goldaş ürünleri satan mağazaların sayısını artırmayı planladıklarını anlatan Yalınkaya, "Bu kış Side, Alanya ve Bodrum’da mağaza açmayı düşünüyoruz. Kriz nedeniyle yurtdışına da yöneldik. Almanya ve Rusya’da zincir kuracağız. Almanya’da Dusseldorf başta olmak üzere yedi sekiz şehir belirledik" diye konuştu. 
     
Altın, krizleri seviyor      Eylül başında ons fiyatı 273 dolar seviyesinde bulunan altın, 11 Eylül’de ABD’ye yapılan terörist saldırıların ardından yükselişe geçerek, aynı gün 293 dolara kadar ulaştı. İstanbul Altın Borsası’nın raporuna göre, 1968’e kadar onsu 35 dolar olan altın, 1979’daki ikinci petrol şoku sonrası ABD’nin İran’la yaşadığı rehine krizi, Sovyetler’in Afganistan’ı işgali ve İran-Irak savaşının başlamasının ardından 21 Ocak 1980’de 855 dolar ile tarihi zirveye ulaştı. Altın 1990 başında 345 dolara gerilediyse de Irak’ın 1990 Ağustos’unda Kuveyt’i işgal etmesiyle yükselişe geçti ve 410 doların üzerine çıktı. 
     



 EKONOMİ 
















</TEXT>
</DOC>
