<DOC>
<DOCNO> 8223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/21/son/sontur09.html </URL>
<DATE> 2001/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç'tan Ecevit'e "Oyuncağı elinden alınmış bir çocuk gibi davranıyor" 
</HEADLINE>
<TEXT>

     FP Grup Başkanvekili Bülent Arınç, MGK toplantısında yaşanan olaylardan dolayı Başbakan Bülent Ecevit ve Başbakan Yardımcısı Hüsamettin Özkan’ı suçlayarak, "Kaprisli, hırçın, elinden oyuncağı alınmış çocuk gibi davranan bir insanın Türkiye’yi yönetemeyeceği bir daha ortaya çıkmıştır" dedi. 
     Arınç, TBMM’de düzenlediği basın toplantısında, MGK’da yaşanan tartışmaları ve bu olaydan sonraki gelişmeleri değerlendirdi. Cumhurbaşkanı Ahmet Necdet Sezer ve Başbakan Bülent Ecevit arasında yaşanan tartışmanın Türkiye’nin ekonomik ve sosyal hayatında çok büyük zararlara yol açtığını ifade eden Arınç, Ecevit’in ekonomik hayatta meydana gelen olayları fark ederek yumuşama eğilimine girdiğini söyledi. 
     Bülent Ecevit’in "kriz" sözcüğünü ağzına pelesenk ettiğini ifade eden Arınç, "Ecevit daha önce de 5 artı 5 kabul edilmezse, Af Kanunu, Memur Kararnamesi veto edilirse kriz yaşanır demiştir" dedi. FP’li Arınç, Ecevit’in, işler istediği gibi gittiğinde "istikrar"dan, istediği gibi gitmediğinde "kriz"den söz ettiğini öne sürdü. 
     Cumhurbaşkanı Sezer’in, "istikrar adı altında yolsuzluğa göz yummam" mantığı ile Devlet Denetleme Kurulu’nu görevlendirdiğini, bunun üzerine Ecevit’in "denetimin denetimi olmaz" dediğini bildiren Arınç, "Ecevit bugün doğru yapmadığını görmüş ve pişkin bir şekilde barışalım, yumuşayalım demektedir. Barıştırma için araya girilmesinden son derece memnun görünmektedir" diye konuştu. 
     Bülent Arınç, MGK toplantısında olanların Başbakan Bülent Ecevit tarafından dışarıya sızdırıldığını, "Yaşanan bir krizdir" dediğini söyledi. Ortaya çıkan bu krizin Türkiye’ye faturasının Kasım ayında yaşanan krizden daha fazla olduğunu, Merkez Bankası’ndan 7.6 milyar dolar para çıktığını ifade eden Arınç, şöyle konuştu 
     "Bu krizin faturası hepimize çıkmaktadır. Kaprisli, hırçın, elinden oyuncağı alınmış bir çocuk gibi davranan bir insanın Türkiye’yi yönetemeyeceği bir kez daha ortaya çıkmıştır. . Yaşanan bu krizin faturasını başka yerde aramaya gerek yoktur. Bu krizin faturası Başbakan’a aittir. Başbakan Ecevit her hali ile Türkiye’ye zarar vermektedir." 
     




</TEXT>
</DOC>
