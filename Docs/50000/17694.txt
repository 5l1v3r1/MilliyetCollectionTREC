<DOC>
<DOCNO> 17694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/son/sontur11.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeçen saldırganlar kan dökmeyecek ama eylemi sürdürecekmiş.. 
</HEADLINE>
<TEXT>

     Swissotel'deki rehin alma olayını gerçekleştiren işgalciler adına yapılan basın açıklamasında, ''kan dökülmeyeceği'', ''taleplerine olumlu ve kuvvetli cevaplar alınıncaya kadar eylemin sürdürüleceği'' kaydedildi. 
     Swissotel Business Center'dan bazı basın organlarına gönderilen ''kamuoyuna duyuru'' başlıklı ve üzerinde herhangi bir imza bulunmayan açıklamada, ''Üzgünüz, zira bu otelin misafirleri bir süre de zorunlu olarak bizim misafirlerimiz kalacaklardır'' denildi. 
     Açıklamada, çocuklar, kadınlar, yaşlılar, hastalar ve özellikle Türkiye Cumhuriyeti vatandaşlarından başlamak suretiyle, rehinelerin ''iyi niyet göstergesi'' olarak serbest bırakılmaya devam edileceği belirtildi. 
     Açıklamada, özetle şunlar kaydedildi 
     ''Ama her durumda önemli bir miktarda misafiri de eylemimizin son anına kadar yanımızda tutmaya devam edeceğiz. Şurası bilinmelidir ki misafirlerimizin hiçbiri bizden hiçbir zarar görmeyecektir. Kan dökmeyeceğiz. Eğer bu eylemde bir damla bile kan dökülse, bunun sorumlusu kesinlikle biz olmayacağız. Taleplerimi eylemin ilerleyen zamanlarında bildirecek, olumlu ve kuvvetli cevaplar alıncaya kadar da eylemi sürdüreceğiz. 
     Bu şartlar altında bizler, terörist olarak nitelendirilemeyiz. Masum insanların özgürlüklerini kısıtlamak zorunda kalışımız, elimizde silah bulunması ve terörizan içerik taşıyan bir eylem düzenlememize rağmen, bizler kesinlikle terörist değiliz.'' 
     




</TEXT>
</DOC>
