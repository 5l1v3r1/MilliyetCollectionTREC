<DOC>
<DOCNO> 28618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/ekonomi/aeko.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Temmuza güçlü giriyoruz 
</HEADLINE>
<TEXT>

Devlet Bakanı Derviş, kamu maliyesi ve ekonomideki belirli dengelerin sağlandığını ifade ederek "Temmuz ayına güçlü giriyoruz" dedi 
     SEÇKİN ÜREY İzmir 

     Ekonomiden sorumlu Devlet Bakanı Kemal Derviş, Türkiye’nin temmuz ayına güçlü girdiğini söyledi. İzmir’deki temasları sırasında Karşıyaka’dan Konak’a motorla geçerken, "Kamu maliyesi ve ekonomik dengelerde belli noktaya geldik" dedi. 
     Gerek kamu bankalarında, gerekse özel bankalarda reel sektöre kredilerin yeniden açılması gerektiğini söyleyen Derviş, "Ödemeler dengesinde belli bir noktaya geldik. Şimdi bunu reel sektöre aktarmaya başlamalıyız. Bir miktar kaynağın dikkatli biçimde kamu dengelerini bozmadan aktarılması lazım" diye konuştu. 
     İşadamlarıyla yaptığı toplantılarda Denizli’de "Ekime kadar sabır" isteyen Derviş, aynı mesajı İzmir’de tekrarladı. İzmirli işadamlarıyla önceki akşam yemek yiyen Derviş, "Temmuz ayı içinde bankaların sendikasyon geri ödemeleri zirve noktasında, bunu aştıktan sonra enflasyonda da bir inme başlayacak, sonbaharda ciddi bir düzelme göreceğiz" dedi. 
     İzmir’deki temasları sırasında programın başarıyla uygulanması gerektiği, ancak lüzumsuz sorun çıkaranlar olduğunu söyleyen Derviş, bu mesajını İzmirli işadamlarıyla yediği akşam yemeğinde daha da netleştirdi. 
     
     MHP moral bozuyor 
     Derviş, "Özellikle DSP ve ANAP dışındaki bazı partilerin üyelerinden gelen tepkiler zaman zaman moralimizi bozuyor, ama kesinlikle bir yılgınlığımız, bezginliğimiz yok" dedi. Derviş’in koalisyon ortağı üç partiden DSP ve ANAP’ın dışındaki partilerin mensuplarından şikayetçi olması, isim vemeden MHP’yi hedef aldığı şeklinde yorumlandı. Derviş, işadamlarının politikaya girip girmeyeceği yönündeki sorularını ise cevapsız bıraktı. 
     



 EKONOMİ 






















</TEXT>
</DOC>
