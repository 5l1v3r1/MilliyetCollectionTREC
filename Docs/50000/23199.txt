<DOC>
<DOCNO> 23199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/son/sonspo15.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Kaptanı Ogün "Dönüşte Kadıköy'ü hayal bile edemiyorum" 
</HEADLINE>
<TEXT>

     Fenerbahçe kaptanı Ogün Temizkanoğlu, yarın ligde yapacakları Samsunspor maçı öncesi takım olarak morallerinin üst düzeyde olduğunu belirterek, ''Sezon boyu uğraş verdiğimiz şampiyonluk için yalnızca Samsunspor deplasmanı kaldı'' dedi. 
     Sarı-lacivertli takımın futbolcusu, kendisine ait ''www.oguntemizkanoglu.com'' internet adresinde yaptığı açıklamada, bu haftayı iyi bir çalışma dönemiyle geçirdiklerini, Teknik Direktör Mustafa Denizli'nin dikkatli olmaları yönündeki uyarılarını akıllarından çıkarmadıklarını ve bir kaza olmaması için son derece dikkatli olacaklarını kaydetti. 
     
     'Sakatlığım geçti' 
     Ogün, ligin 29. haftasında oynadıkları Gaziantepspor maçında sağ dizinden geçirdiği sakatlığın tam olarak iyileştiğini ve Samsunspor karşısında forma giyebilecek durumda olduğunu bildirdi. 
     Son çalışmada kendisini denediğini ve herhangi bir problem yaşamadığını anlatan Ogün, ''Ancak sağlığımın düzelmiş olması kesinlikle sahada yer alacağım anlamına gelmez. Uzun süredir idman eksiğim var. Çoğu çalışmada yer alamadım. Oynatıp oynatmama kararı elbette Mustafa Hoca'nın olacak'' dedi. 
     
     Samsun dönüşü KAdıköy 
     Fenerbahçe kaptarı Ogün, deplasmanda Samsunspor karşısında alacakları 1 puanın dahi kendilerine şampiyonluğu getirecek olduğu maç sonrası Kadıköy'ü hayal dahi edemediğini kaydetti. 
     Fenerbahçe taraftarının kutlamalarının herkese parmak ısırtacağına inandığını ifade eden kaptan Ogün, kendilerinin de bir şekilde kutlamalar içerisinde yer alacaklarını dile getirerek, hayatında ilk kez şampiyon bir ekibin kaptanı olarak tatile çıkmanın heyecanı yaşayacağını anlattı. 
     
     'Tranferimde sorun olmaz' 
     Ogün, sezon sonunda Fenerbahçe ile sözleşmesinin sona erdiğine, ancak 12 yıllık profesyonel futbol hayatında hiçbir zaman sözleşme imzalamakta problem yaşamadığına da açıklamasında yer vererek, şöyle devam etti 
     ''Son dönemde bu konu ile ilgili sorularla sıkça karşılaşmaya başladım. Belki yeri ve zamanı değil ama, söylentileri önlemek için bu konuyu açıklamak istiyorum. Fenerbahçe'yi fazlasıyla seviyorum ve ayrılmayı elbette istemem. Ayrıca, Fenerbahçe gibi büyük bir camianın da hakkımı vereceğime inanıyorum. Transfer görüşmemde sorun yaşanmaz.'' 






</TEXT>
</DOC>
