<DOC>
<DOCNO> 26947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/siyaset/asiy.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dokunulmazlık kaldı 
</HEADLINE>
<TEXT>

TBMM Uzlaşma Komisyonu, Anayasa değişikliği paketini tamamladı. Alt Komisyon’un vekil dokunulmazlığının sınırlandırılması önerisi dikkate alınmadı. Rüşvetten hırsızlığa kadar bir dizi yüz kızartıcı suç koruma altında kaldı 
     ANKARA Milliyet 

     TBMM Uzlaşma Komisyonu, Anayasa değişikliği paketi üzerindeki çalışmasını, alt komisyonun önerdiği 51 maddeden 37’si üzerinde anlaşarak tamamladı. Milletvekili dokunulmazlığının sınırlandırılmasına ilişkin Alt Komisyon önerisi pakete alınmayınca, rüşvetten hırsızlığa kadar bir dizi yüz kızartıcı suç koruma altında kaldı. 
     Çalışmada, başta temel haklar ve özgürlükler olmak üzere, birçok bölümün Avrupa İnsan Hakları Sözleşmesi’ne AİHS uygun hale getirilmesi benimsendi. Ancak MHP’nin dil ve Abdullah Öcalan’la bağlantılı idam çekinceleri, AİHS sınırlarının zorlanmasına neden oldu. Dokunulmazlık listesini koruması açısından hayal kırıklığı yaratan pakette önerilen değişiklikler şöyle 
     
     Üç ayda karar verilecek 
     Madde 83 Dokunulmazlık fezlekeleri Meclis’e geldiği günden itibaren en geç üç ay içinde sonuçlandırılacak. Böylece dosyaların sürüncemede bırakılıp milletvekillerinin yargıdan kaçması engellenecek. Milletvekilleri Yargıtay’da yargılanacak. Tekrar seçilen milletvekili hakkında önceden başlayan soruşturma devam edebilecek. Dokunulmazlık kapsamı dışına çıkarılması beklenen, "zimmet, ihtilas, irtikap, rüşvet, hırsızlık, dolandırıcılık, sahtecilik, inancı kötüye kullanma, iflas, kaçakcılık, resmi ihale ve alım satımlara fesat karıştırma" suçları ise yine kapsam içinde bırakıldı. 
     Madde 38 MHP’nin isteğiyle savaş, yakın savaş ve terör suçları dışında ölüm cezası kaldırılacak. Değişiklikten önce Anayasa’nın 14. maddesine aykırı suçlarda verilen kararlar bu hüküm dışında bırakıldı. Böylece Öcalan’ın idam kararı çifte garantiye alındı. 
     
     Kürtçe yayın ama... 
     "Dil Türkçe’dir" bölümü değiştirilmedi, ancak 28. maddedeki "Kanunla yasaklanmış olan herhangi bir dilde yayım yapılamaz" hükmü kaldırıldı. 9. maddede, "düşünceyi yayma hürriyetinin, "milli güvenlik, kamu düzeni, kamu güvenliği ve bölünmez bütünlüğün korunması" amacıyla sınırlanması hükme bağlandı. Madde 87 Anayasa’nın 14. maddesindeki fiillerden dolayı hüküm giyenlerin affedilemeyeceğine ilişkin hüküm kaldırıldı. Böylece, devletin ülkesi ve milletiyle bölünmez bütünlüğünü bozmayı ve cumhuriyeti ortadan kaldırmayı amaçlayan eylemlerden hüküm giyenler de affedilebilecek. 
     Madde 89 Cumhurbaşkanları yasaları kısmen veto edebilecek. 
     
     MGK’ya kısmi sivilleşme 
     Madde 118 Milli Güvenlik Kurulu’nun asil üyeleri arasına Başbakan yardımcıları ile Adalet Bakanı da dahil edildi. Bakanlar Kurulu MGK kararlarını öncelikle dikkate almak yerine, "değerlendirecek." 
     12 Eylül kanunları ve kararlarının Anayasaya aykırılığı iddia edilebilecek. 
     
     Hürriyetler sınırlanamaz 
     Başlangıç bölümündeki, "Hiçbir düşünce ve mülahazanın Türk varlığının, devleti ve ülkesiyle bölünmezliği esası"na aykırı olamayacağına ilişkin bölüm değiştirildi. 
     Madde 13 ve 14 Temel hak ve hürriyetlerin, genel ahlak - sağlık gibi belirsiz gerekçelerle sınırlandırılabileceğine ilişkin hüküm kaldırıldı. 
     
     Üst arama yazıyla olacak 
     Madde 20 Hakim kararı olmayıp, gecikmesinde sakınca bulunan durumlarda yetkili merciin yazılı izni olmadıkça kimsenin üstü, özel kağıtları, konutu aranamayacak, iletişim özgürlüğü engellenemeyecek. 
     Madde 19 Yargı önüne çıkarma süresi toplu suçlarda 15 günden bir haftaya indirilecek. Üzerinde uzlaşılan 37 madde liderlere, onayın ardından imzaya açılacak. Teklif Meclis Başkanlığı’na sunulacak. Anayasa Komisyonu’ndan geçtikten sonra Genel Kurul’da iki kez görüşülecek. 
     
     Seçim öncesi değişiklik yok 
     67. maddeye eklenecek, "Seçime bir yıldan daha az süre kaldığı zaman içinde seçim kanunlarında yapılan değişiklikler, izleyen seçimden sonra yürürlüğe girer" hükmüyle partilerin kendi durumlarına en uygun düzenlemeleri hazırlayarak seçime gidilmesi engellenmiş olacak. 
     



 SİYASET 
















</TEXT>
</DOC>
