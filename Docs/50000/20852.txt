<DOC>
<DOCNO> 20852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/12/yazar/sazak.html </URL>
<DATE> 2001/05/12/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Hesap verme 
</HEADLINE>
<TEXT>

     Arı Hareketi, 2001 yılında "Etik Türkiye İçin Siyasi ve Yasal Çözümler" başlığı altında bir dizi etkinlik düzenlemişti. 
     Etik değerlerdeki yozlaşmanın toplumsal yaşamdaki etkilerini değerlendirmek ve çözüm önerileri geliştirmek üzere tasarlanan toplantılardan ikincisi İstanbul'da yapılacak. Boğaziçi Üniversitesi'nde 26 Mayıs'ta başlayacak forumun konusu "Kanunların Yaptırımı ve Siyasi Sorumluluk". 
     Açılış konuşmasını Arı Heraketi adına Kemal Köprülü ve ABD Ankara Büyükelçisi Robert Pearson'un yapacağı forumun davetlileri arasında öne çıkan 3 isim var İçişleri Bakanı Sadettin Tantan, TBMM Başkanvekili Murat Sökmenoğlu ve Yargıtay Cumhuriyet Başsavcısı Sabih Kanadoğlu. 
     TESEV Başkanı Can Paker'in yöneteceği toplantıda "yasaların yaptırımı, denetim ve siyasi sorumluluk" kavramları tartışılacak. 
     Hukuk devleti ve şeffaflık. 
     Hesap verme zorunluluğu. 
     Siyasi sorumluluk ve etik değerler ise DSP İstanbul milletvekili Ahmet Tan ile Boğaziçi Üniversitesi öğretim üyesi Ersin Kalaycıoğlu'nun katılacağı bölümde ele alınacak. 
     Arı Hareketi, siyasi yozlaşmanın doruğa çıktığı, ahlaki çürümenin lider ve yönetim kadrolarını salladığı, Türkiye'nin "yolsuzluk ekonomisi" nedeniyle dibe vurduğu bir dönemde doğru bir iş yapıyor. 
     Şeffaflık ve hesap verme zorunluğu "gündeme cuk oturuyor " 
     Beyaz Enerji... Mavi Akım. Mesut Yılmaz'ı jandarmayla "Gestapo devlet" tartışmasına sürükleyen Enerji operasyonu... Telefonu dinlenen bakanlar, milletvekilleri. Üzerine vazife değilken Moskova'ya giden parti liderinin Gazprom Başkanı'yla doğalgaz müzakereleri... DGM dosyasına giren fotoğraflar... Yalanlamalar, yönlendirmeler, polisi, jandarmayı, savcıları içine alan manipülasyonlar. İstifa ettirilmeye çalışılan bakanlar. 
     Egebank, Etibank sanıkları nedeniyle adı "Bankalar Caddesi"ne çıkan cezaevi koğuşları. ABD'de FBI tarafından kelepçelenen eski bakanlar. Eski cumhurbaşkanının bankacı yeğeninin başrolde olduğu iddianameler, bankacılık yaparken batan medya patronları. Off shore sanıkları. Hortumcular, nitelikli soyguncular 
     Tekmili birden hepsi Türkiye'nin ve dünyanın gündeminde. IMF, Dünya Bankası bastırıyor, ABD Başkanı Bush mektup üstüne mektup yazarak, reformlar konusunda Ecevit'i "cesaretlendiriyor " 
     Popülizm ve siyasi nüfuz kullanımı batağındaki Ankara'yı Derviş kanalıyla düze çıkarmak için Washington'un özel bir çaba gösterdiği açık. 2000'lerdeki ekonomik ve siyasi krizin ardında "etik çözülme"nin payı yadsınamaz. 
     Arı Hareketi şimdi bu gerçeği tartışıyor. 
     Kaçırmayın... 
     
     







Bürokrasi ve yargı 


Atış serbest 


Bence kusur değil 


Meclis TV’de asker sesi 


Ne zaman adam oluruz 


Yol kazası olmasın 


ABD'de surname 


Kriz, zam ve kolejler 


AB şartı WC 


İyi gitmiyor... 


Bu nasıl şeffaflık 


Sigorta güvencesi 


Hesap verme 


300 personelli üst kurula 350 lojman 


Yanlışlık yapılıyor 


Söyleneni yap... Yeter 


</TEXT>
</DOC>
