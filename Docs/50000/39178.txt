<DOC>
<DOCNO> 39178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/spor/yozer.html </URL>
<DATE> 2001/08/27/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
İnat değil mi 
</HEADLINE>
<TEXT>

     Herhalde dokuz gol atılan bir maç için kötü yazacak değiliz. Kötü yazacak olsak adama daha ne istiyorsun diye sorarlar. Ama inat değil mi. Kötü işte. Bal gibi kötü bir maç. 
     Zaten atılan toplam dokuz gol bu maçın mahallelinin maçı olduğunu göstermiyor mu Allah her rakibe Rize gibi bir defans versin. Adamı bir hoş yapıyorlar. Diz çöküp göz yaşları içinde "ne olur bana gol at" diye yalvarıyorlar. Eee tabii karşısındaki kör topal ama Galatasaray. Biraz da işi sıkınca yarım düzineyi bırakıverdiler Rize kalesine. Rize’ye dişli dedik. Dişsiz çıktı. Dişsiz çenesiyle de bu kadar ısırabildi. Hali harap. Daha şimdiden ben giderim ikinci lige şarkısını söylüyorlar. 
     Galatasaray’da usta çoktu. Ümit usta, Arif usta. Pişirip pişirip yediler. Çelik - çomak oynadılar. Sergen usta daha çıraktı. İki pasla idare etti. Hele bir Mondragon vardı ki, Dragon Ejderha değil civciv. Boyu posuyla aslan gibi. Her gelene maşallah gir içeri. 
     İlk onbeş dakikada Galatasaray yaz yağmuru gibi yağdı, geçti. Rize’nin çay alanlarını sel bastı. Hele ikinci yarıda her atak gol oldu. Kimse darılmadı, gücenmedi. Goller sıra sıra geldi. Galatasaray, ikinci yarıda Rize’nin demsiz ataklarını öylesine kendi lehine çevirdi ki Arif ile Ümit rakip yarı alanda horon tepti. Keyifle oynadılar, keyifle gollerini attılar. Mondragon olmasa dokuz golü de Galatasaray atardı. 
     Sonuçta Galatasaray aradığı tempoyu bulmaya başladı. Zaten onlara fazla maç yapmak yarıyor. Oynadıkça açılıyorlar. Her maç körük gibi. Bastıkça koşuyorlar. Dün Sofya maçından bile daha derli toplulardı. Ama sadece savunma biraz dikkatsizdi. O da Bülent’ten kaynaklandı. Kırmızıyı yedi, savunmanın düzenini bozdu. 
     Çulcu’yu gözümüz pek tutmadı. Rize seyircisi kaç para aldın diye bağırdı, durdu. Hatalı kararlar verdi. İki tarafın da penaltısını çıtır çıtır yedi. Şu maçı bile doğru dürüst idare edemeyen bir hakem, sıkı maçlarda herhalde düdüğü kulağıyla çalar. 
     



 SPOR 



























</TEXT>
</DOC>
