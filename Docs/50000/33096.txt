<DOC>
<DOCNO> 33096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/son/sonspo15.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu'ndan UEFA'ya soruşturma 
</HEADLINE>
<TEXT>

     AB Komisyonu, Avrupa Futbol Federasyonları Birliği'nin UEFA , Avrupa Futbol Şampiyonası maçlarının televizyonlarda naklen yayın haklarının satışına ilişkin yöntemlerinin AB kurallarına aykırı olduğunu belirterek soruşturma açtı. 
     Komisyon tarafından yapılan açıklamada, UEFA Şampiyonlar Ligi maçlarının naklen yayın haklarının, bölgelere göre, birkaç yıl için, sadece birer televizyon kanalının tekeline satılması politikasının, AB rekabet kurallarına aykırı olduğu duyuruldu. Komisyon, bu yöntemin, AB vatandaşlarının maçları özgürce izlemelerini engellediği görüşünü savundu. 
     UEFA'nın yayın haklarını satış koşullarından sadece güçlü medya gruplarının yararlanabildiğine dikkat çeken Komisyon, rekabet sorunu yüzünden, yüksek teknoloji olanaklarından da gereği gibi yararlanılamadığını, ses ve görüntü dağıtımı hizmetinin daha geniş halk kitlelerine yayılamadığını belirtti. 
     AB Komisyonu, UEFA'nın izlediği satış politikasında amacın, katılımcı spor kulüplerinin menfaat ve dayanışma ilkelerini korumak olduğunun bilincinde hareket ettiğini, ancak bunun daha farklı ve rekabet kurallarını çiğnemeyen yöntemlerle gerçekleştirilebileceğine inandığını ifade ertti. 
     Komisyon, UEFA'ya 3 ay süre tanıyarak, görüşlerini bildirmesini istedi. UEFA yetkililerinin, Brüksel'de yapacakları savunmadan sonra, açılan soruşturmanın sonucu ve konuya ilişkin karar kamuoyuna duyurulacak. 






</TEXT>
</DOC>
