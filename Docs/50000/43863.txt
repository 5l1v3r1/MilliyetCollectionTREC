<DOC>
<DOCNO> 43863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/26/siyaset/siy02.html </URL>
<DATE> 2001/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Deklarasyon şoku 
</HEADLINE>
<TEXT>

     SALİHA ÇOLAK Ankara 

     İktidar partilerine mensup bir grup milletvekili, hazırladıkları deklarasyonla hükümeti topa tuttu. 
     Dün akşam saatlerinde iktidar kulisine bomba gibi düşen deklarasyon, hükümet ortaklarını rahatsız etti. DSP’de başta Sema Pişkinsüt ve Rıdvan Budak olmak üzere yaklaşık 11 milletvelinin, MHP’den de aralarında Sadi Somuncuoğlu ve Edip Özbaş’ın bulunduğu bazı milletvekillerinin deklarasyon metnini imzalayacağı kulislerde dillendirildi. Ancak aralarında Uluç Gürkan ve Işın Çelebi’nin de bulunduğu milletvekillerinin hazırladığı deklarasyona imza koyan DSP’li ve MHP’li’nin bulunmadığı kaydedildi. 
     Bu arada Sema Pişkinsüt’ün bugün DSP’den istifa edeceği öne sürülüyor. 
     
İşte deklarasyon..      Kamuoyuna 
     Ülkemiz ne yazık ki küresel çağın ekonomik, sosyal ve siyasal gereklerine uygun, projelendirilmiş ve toplumsal mutabakata dayalı bir değişim yaşayamıyor. Değişim adına yapılanlar ise hedefi olmayan, tutarsız ve dar çıkar kavgaları etrafında atılan küçük adımlardan öteye geçemiyor. 
     Ekonomimiz bir iflas eşiğindedir. Nitekim en yetkili ağızlar bile uygulanan politikaların tek hedefinin borcu yeniden borçlanarak döndürmek olduğunu söylemekte, yapılabilirse bunun bile başarı olabileceğini ifade etmektedirler. Sistem çökmüş sadece lira değil, toplumun bütün ahlaki dayanakları nerede duracağı belirsiz bir şekilde dalgalanmaya bırakılmıştır. 
     Bu tablo, ekonomik kriz de dahil, mevcut sorunların temelinde siyasi irade ve tercih yokluğunun yattığını göstermektedir. Siyasetin kendi içinden ve dışından etkisiz kılınmasıyla gelinen bu noktada, mevcut yapıya Türk halkı gibi, dünyanın da itimadının kalmadığı ortaya çıkmıştır. 
     Türkiye vizyon ve bilgiden yoksun siyasi kadroların elinde heyecanını dahi kaybetmiştir. 1920’lerin ağır koşullarında "devleti yeniden inşaa"yı başaran 1930’ların dünya krizi şartlarında sanayileşme hamlesi başlatan 1940’ların savaş şartlarında demokrasinin eksiklerini gidermeyi düşünen ve 1950’de bu hedefine ulaşan 1960’ta ve 1970’te soğuk harbin kanat ülkesi olmanın dayattığı siyasi şartlara rağmen temel hak ve özgürlükler alanını genişletme sancısını göğüsleyen 1980’de aksine telkinlere rağmen dünyaya açılmayı, uluslararası sistemle rekabete dayalı entegrasyonu hedefleyen ülkemizin elinde bugün tek bir "ulusal proje" yoktur. 
     Ortadaki karanlık tablonun sorumluları milletvekillerini yetkisizleştirerek sistemin dışına itmişlerdir. Ne var ki, bu karanlık tablo, milletvekillerinin kendilerine rağmen itibarsızlaşmalarına yol açmıştır. Bugün bu gidişe itiraz etmemenin de bir sorumluluğu olduğu açıktır. 
     Bu inançla, aşağıda imzası bulunan bizler 
     1- Türkiye’nin Avrupa Birliği’ne tam üyeliğinin gerçekleşmesini ilke ediniyoruz. 
     2- Türkiye’nin Anayasa ve yasalarında gerekli ve kapsamlı değişiklikleri gerçek anlamda yaparak, çağdaş demokrasinin temeli olan düşünce, ifade ve örgütlenme özgürlüklerinin önündeki engelleri kaldırması gerektiğine inanıyoruz. 
     3- Mevcut siyasi sistemin ülkemizi içine sürüklediği, toplumda siyasete güven duygusunu yok eden yolsuzluk batağından çıkmasını sağlayacak hukuki tedbirleri almanın birinci öncelik olduğunu düşünüyoruz. Ülkede siyasetin gerçek mecrasına oturması ve kirlilikten korunması için, özelleştirmenin hızla tamamlanmasını ve ihale düzeni başta olmak üzere, kamu harcamalarının tamamında şeffaflığı sağlayacak düzenlemenin yapılmasının kaçınılmaz olduğunu biliyoruz. 
     4- Siyaseti vesayet düzenine dönüştüren ve şahsiyetsizleştiren mevcut partiler yasası ve seçim kanunlarının vakit geçirmeden tamamen değiştirilmesini talep ediyoruz. 
     5- Bunların gerçekleşmesi için, varolan Meclis yapısı içinde, ancak siyasi oligarşilerin dışında, mevcut siyasi partilerden bağımsız bir milletvekili inisiyatifine ihtiyaç bulunduğuna inanıyoruz. 
     TBMM’nin yeni yasama döneminde bu yolda müşterek hareket edeceğimizi duyururuz. 
     Saygılarımızla. 
     



 SİYASET 










</TEXT>
</DOC>
