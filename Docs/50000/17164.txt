<DOC>
<DOCNO> 17164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/20/siyaset/siy02.html </URL>
<DATE> 2001/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Olağan bakışma 
</HEADLINE>
<TEXT>

Ülke gündeminin yoğunluğu ve krize rağmen, Ecevit ve Sezer’in görüşmeleri 25 dakika sürdü 
     ANKARA Milliyet 

     Cumhurbaşkanı Ahmet Necdet Sezer ile Başbakan Bülent Ecevit’in Çankaya Köşkü’ndeki haftalık olağan görüşmesi "brüt 25 dakika" sürdü. 
     Yeni ekonomik program açıklandıktan sonra ilk kez bir araya gelen Sezer ve Ecevit’in gündemdeki çok sıcak ve önemli gelişmelere karşın sadece 25 dakika görüşmeleri dikkat çekti. Ecevit’in saat 15.30’da Köşk’e giriş yaptığı ve 25 dakika sonra ayrıldığı görüldü. Başbakan’ın kapıdan girip Cumhurbaşkanı’nın makamına ulaşması ve aynı yolla Çankaya’dan ayrılması için geçen süre de hesaplandığında görüşmenin en fazla 15 dakika sürebileceği kaydedildi. 
     
Gündemden kısa kısa      Ekonomik kriz, Ecevit - Bush görüşmesi, ölüm oruçları ve Sezer’in onayından geçmesi gereken acil yasalar gibi çok sıcak gündem maddelerine karşın görüşmenin bu kadar kısa sürmesi şaşırtıcı bulundu. 
     Ecevit, MGK’da yaşanan krizin ardından yaptığı açıklamalarda Sezer ile haftalık olağan görüşmelerinin atmosferini, "Ben odasına giriyorum. Anlatacaklarımı anlatıyorum. En fazla 10 dakika sürüyor. Sayın Cumhurbaşkanı susuyor. Ben de konuşkan biri değilim. Birbirimize bakıyoruz. Görüşme 20 dakikada bitiyor" diye anlatmıştı. 
     Sezer, dün Genelkurmay Başkanı Orgeneral Hüseyin Kıvrıkoğlu’nu da kabul etti. Sezer - Kıvrıkoğlu görüşmesi bir saat sürdü. 


 SİYASET 

















</TEXT>
</DOC>
