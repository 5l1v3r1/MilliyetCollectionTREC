<DOC>
<DOCNO> 31393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/ekonomi/eko04.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Beş banka gitti 
</HEADLINE>
<TEXT>

Bayındırbank, EGS ve Kentbank’a içinin boşaltıldığı, Tarişbank ve Sitebank’a mali yapıları zayıfladığı gerekçesiyle el konuldu. Atlas ve Okan Yatırım da tasfiye ediliyor 
     HARUN GÜREK Ankara 

     Bankacılık Düzenleme ve Denetleme Kurulu BDDK , mali yapılarını güçlendirme sözü verdiği halde yerine getirmeyen özel bankalara taviz vermedi. BDDK, IMF Başkanı Horst Köhler’in Başbakan Ecevit’e yazdığı mektubu üzerine planladığı operasyonu öne alarak, beş bankaya el konulmasını, iki yatırım bankasının kapatılmasını kararlaştırdı. 
     
     El koyma gerekçeleri 
     Tarişbank Milli Aydın Bankası ve Sitebank’a Bankalar Kanunu’nun 14’üncü maddesinin 3 numaralı fıkrası uyarınca, "gerekli tedbirleri almadıkları, zararları özkaynaklarını aştığı ve yükümlülüklerinin varlıklarının değerini aştığı" gerekçesiyle el konuldu. 
     Bayındırbank, EGS Bank Ege Giyim Sanayicileri ve Kentbank’a el konulma gerekçesi ise 14’üncü maddenin 3 ve 4 numaralı fıkraları oldu. 
     Bu maddeler, yukarıdaki gerekçelerin yanı sıra, "kaynakların bankanın emin şekilde çalışmasını tehlikeye düşürecek şekilde hissedarların oluşturduğu sermaye grubuna aktarılması ve faaliyetlerini sürdürmelerinin mevduat sahiplerinin haklarını ve mali sistemin güven ve istikrarını tehlikeye düşürmesi" konularını içeriyor. 
     
     İki bankaya tasfiye kararı 
     BDDK, Okan Yatırım Bankası’nın da bankacılık yapma iznini, mali bünyesi zayıfladığı için kaldırdı. Kentbank gibi Süzer Grubu’na bağlı Atlas Yatırım Bankası için alınan bankacılık iznini kaldıran kararda da "kaynaklarının ortakları lehine kullanılması" gerekçe gösterildi. 
     BDDK açıklamasında el konularak Tasarruf Mevduatı Sigorta Fonu’na TMSF aktarılan bankaların normal faaliyetlerini sürdüreceği ve her tür yükümlülüklerini yerine getirmeye devam edeceği belirtilerek, vatandaşların mevduatlarını çekmelerine gerek olmadığı vurgulandı. 
     
Malvarlıklarına tedbir, yurtdışına çıkış yasağı      BDDK, üç bankanın eski yöneticilerinden mal beyanı istenmesi kararlaştırıldı. BDDK’nın malvarlıklarına tedbir ve yurtdışına çıkış yasağı için işlem başlattığı bankacılar şunlar Kentbank eski Yönetim Kurulu Başkanı Mustafa Süzer, eski Başkan Vekili Sami Çakır, eski Genel Müdür Veysel Bilen, eski Yönetim Kurulu üyeleri Mustafa Selçuk, Hasan Kılavuz, Yasin Hilmi Yazan, Mehmet Ercan Torgay, Uğur Tevfik Doğan, Taner Berksoy. EGS Bank eski Yönetim Kurulu Başkanı Hasan Turan, eski Genel Müdür Kubilay Kırman, eski Yönetim Kurulu üyeleri Alper Kuş, Fatih Cenikli, Mete Oğuz, Enver Güney, Güngör Kesçi. Bayındırbank eski Yönetim Kurulu Başkanı Kamuran Çörtük, eski Başkan Vekili Abdullah Çoban, eski Genel Müdür Levent Tarhan, Yönetim Kurulu üyeleri Mustafa Erdinç Çağlayan, Mümtaz Pehlivanlı, Ergin Eren. 
     
Fon’a bir de Arnavutluk bankası      EKONOMİ SERVİSİ 

     Süzer Grubu’nun sahibi olduğu Kentbank’a el konulmasıyla birlikte Tasarruf Mevduatı Sigorta Fonu, Arnavutluk’un ilk büyük özelleştirmesi sayılan National Commercial Bank’ın da sahibi oldu. 
     Kentbank’ın yüzde 60 ortağı olduğu bankaya geçen yıl yapılan özelleştirme sırasında 6 milyon 900 bin Euro yaklaşık 7.6 trilyon lira vererek Dünya Bankası’nın yan kuruluşu İnternationel Finance Corporation IFC ve Avrupa Kalkınma Bankası EBRD ile birlikte satın almıştı. 
     Bankaya el konulmasıyla Fon National Commercial Bank’a sahip olma yanında Anravutluk’ta 30 bin mudiye ve 150 milyon dolarlık mevduatın da sorumluluğunu almış oldu. 
     
     Off- shore banka 
     Kazakistan’da Kazakistan İnternational Bank adlı bir bankaya sahip olan grubun Kıbrıs’ta da off - shore bankası bulunuyor. 
     Enerji, turizm, inşaat, emlak geliştirme, sanayi, gıda alanlarında toplam 34 şirketi ve 4 bin çalışanı olan Süzer Grubu’nun, Maçka’da yaptığı Gökkafes için dünyaca ünlü oteller zinciri Ritz Carlton ile ortaklık kurdu. Grup, enerji özelleştirmeleri kapsamında ise ABD’li CSWI AEP Grubu ile ortaklığı bulunuyor. 
     

</TEXT>
</DOC>
