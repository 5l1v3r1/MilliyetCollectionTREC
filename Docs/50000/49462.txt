<DOC>
<DOCNO> 49462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/son/sontur07.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı, Pidecilik Lisesi açacakmış.. 
</HEADLINE>
<TEXT>

     Tarım ve Köyişleri Bakanı Hüsnü Yusuf Gökalp, Bakanlığı'na bağlı tarım meslek liselerinde "Fırıncılık, Ekmekçilik, Pidecilik, Pastacılık" eğitimine geçilmesi için çalışmalar yapıldığını bildirdi. 
     Tarım Bakanı Gökalp, kendisine mektupla başvurup Trabzon'a "Fırıncılık, Ekmekçilik, Pidecilik ve Pastacılık Meslek Lisesi" açılmasını isteyen MHP Trabzon Milletvekili Nail Çelebi'ye gönderdiği yanıtta, kendi bakanlığında ve Milli Eğitim Bakanlığı'nda bu yönde çalışmalar yapıldığını belirtti. Bolu'da eğitim veren okulların programlarından yararlanılacağını anlatan Gökalp, Milli Eğitim Bakanlığı izni olmadan bir okulun açılamayacağını hatırlattı. 
     MHP Trabzon Milletvekili Nail Çelebi ise Bakan'a gönderdiği dilekçede, "Hali hazırda Türkiye'nin neresine giderseniz gidin fırınların çoğunda ve lokanta ve pastanelerde Trabzonluların çalıştığı, ustalık yaptığı görülecektir. Hatta Avrupa'daki Türklerin yaşadığı bölgelerde de durum aynıdır. Bu da açıkça gösteriyor ki Fırıncılık Trabzonluya has bir özelliktir" dedi. 
     






</TEXT>
</DOC>
