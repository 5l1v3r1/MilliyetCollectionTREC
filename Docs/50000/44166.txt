<DOC>
<DOCNO> 44166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/spor/spo01.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Veit de sırada 
</HEADLINE>
<TEXT>

Beşiktaş’ta, Norveçli Stavrum’un ardından bir türlü bekleneni veremeyen Alman futbolcunun da gönderilmesi gündeme geldi 
     BİLAL MEŞE 

     SİYAH - Beyazlı kulüpte Norveçli Stavrum’dan sonra oynadığı futbolla eleştiri toplayan Veit’in de gönderilmesi gündemde. Veit’in yetersizliği hem teknik kadroyu, hem de yönetimi karamsarlığa itti. Alman oyuncunun boşluğunu Ali Tandoğan ile doldurmak isteyen yönetim, Denizlispor’un takas teklifine karşı çıkması üzerine şimdilik bu defteri kapattı. Sağ kanatta yaşanan sıkıntı ümit takımla çalışan Ali Eren’in affında da büyük rol oynadı. 
     MENAJER Sinan Engin’in yakın arkadaşlarına, "Çaremiz yok, Ali Eren’i affedeceğiz" diye konuştuğu bildirildi. Hafta başında Serdar Bilgili başkanlığındaki toplantıda Ali Eren konusu gündeme gelecek. Bu futbolcunun salı günü takımla çalışmalara başlayacağı belirtildi. Öte yandan Siyah - Beyazlı yönetim, Stavrum ve Veit konusunda Teknik Direktör Daum’dan gelecek raporun ardından kaliteli bir yabancı forvet transfer etmek için harekete geçecek. 
     
Tümer forvette      BEŞİKTAŞ’TA Tümer’in sakatlığının tamamen geçmesi Daum’u sevindirdi. Üç gündür takımla birlikte çalışan bu futbolcunun Kocaelispor maçında ilk on birde forma giyeceği kaydedildi. Alman hoca, Tümer’e İlhan ile birlikte forvette görev verecek. Adalesi çeken Sertan’ın yedekler arasında sahaya çıkması, defansta da Erman’ın yerine Ahmet Yıldırım’ın oynaması bekleniyor. 
     
Daum sistemi kurduAlman teknik adam, Kocaelispor karşısında da oyuncularını 4-4-2 düzeninde sahaya sürecek 
     SİYAH - Beyazlı ekibin teknik patronu Christoph Daum, Ankaragücü galibiyetinin ardından sistemini kesin olarak belirledi. Alman hocanın, zorlu Kocaelispor karşısında da oyuncularını sahaya 4 - 4 - 2 düzeninde süreceği bildirildi. Futbolcular da yeni sistemde daha başarılı olduklarını, Kocaelispor’u yenerek çıkışlarını sürdüreceklerini iddia ettiler. 
     BEŞİKTAŞ, hazırlıklarına dün İnönü Stadı’nda yaptığı tek idmanla devam etti. İlk onbirde görev vermeyi düşündüğü futbolcularla özel olarak ilgilenen Daum, takımını yine 4 - 4 - 2 düzeninde oynattı. Alman hoca, kanatlardan gelen tüm topların İlhan’la buluşturulmasını, ceza sahası üzerinde topla buluşulması halinde de şut çekilmesini istedi. 
     



 SPOR 




























</TEXT>
</DOC>
