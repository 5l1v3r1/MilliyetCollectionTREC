<DOC>
<DOCNO> 29146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/son/sonspo22.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Asbaşkanı "Jardel için Marsilya ile anlaştık" 
</HEADLINE>
<TEXT>

     Galatasaray Kulübü Asbaşkanı ve Basın Sözcüsü Ali Dürüst, Brezilyalı futbolcuları Jardel için Fransa'nın Marsilya Kulübü ile prensipte anlaştıklarını söyledi. 
     Bu futbolcunun transferi için prensipte anlaşmalarına karşın, henüz herhangi bir sözleşme imzalamadıklarını kaydeden Dürüst, ''Biz anlaştık. Ancak imzalar 2 gün içinde atılabilir. Jardel için bize bir miktar para artı Leroy ve Perez'i verecekler'' dedi. 
     Galatasaray'da transferin hiçbir zaman bitmeyeceğini ifade eden Dürüst, takım hafta sonunda yurtdışı kampına gidecek olmasına rağmen, transferin daha sonra da devam edeceğini söyledi. 
     Bu arada, Beşiktaş'a, Ayhan'a karşılık Mehmet Aksu ve Ahmet'i verdiklerini hatırlatan Dürüst, ödenecek miktarın ise basında yer aldığı kadar olmadığını sözlerine ekledi. 






</TEXT>
</DOC>
