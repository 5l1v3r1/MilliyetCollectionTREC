<DOC>
<DOCNO> 34299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/son/soneko04.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fischer, bankacılarla birarada... 
</HEADLINE>
<TEXT>

     Uluslararası Para Fonu IMF Birinci Başkan Yardımcısı Stanley Fischer, bankacılarla bir araya geldi. 
     Fischer, sabah akademisyenler, köşe yazarları, Merkez Bankası ve Hazine Müsteşarlığı yetkilileriyle yaptığı görüşmenin ardından banka temsilcileriyle de bir toplantı düzenledi. 
     Görüşmeye, Yapı Kredi Bankası Genel Müdürü Naci Sığın, Dışbank Genel Müdürü Faik Açıkalın, Türk Ekonomi Bankası Yönetim Kurulu Başkanı Yavuz Canevi, Akbank Genel Müdürü Zafer Kurtul, Garanti Bankası Genel Müdürü Ergun Özen, Bankacılık Düzenleme ve Denetleme Kurulu BDDK Başkanı Engin Akçakoca, Hazine Müsteşarı Faik Öztrak, Merkez Bankası Başkanı Süreyya Serdengeçti, Dünya Bankası Türkiye Temsilcisi Ajay Chhibber katıldı. 
     Toplantıya gelişi sırasında gazetecilerin sorularını yanıtlayan Garanti Bankası Genel Müdürü Ergun Özen, toplantıda ne konuşulacağına ilişkin bir soruya karşılık, ''Aktaracağımız konular var. Kur rejimi dahil herşeyi aktaracağız. Ama öyle bir değişiklik filan temenni ettiğimiz de yok. Kurun öngörülebilirliği konusunda ne yapılabilirse... O konuda ne düşündüklerini soracağız. Bunu öğrenmek istiyoruz'' yanıtını verdi. 






</TEXT>
</DOC>
