<DOC>
<DOCNO> 41245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/spor/ysenay.html </URL>
<DATE> 2001/09/09/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Hatalar düellosu 
</HEADLINE>
<TEXT>

     KOCAELİ’NDE iki takımın da yaptığı inanılmaz savunma hatalarından kaynaklanan bir gol düellosu vardı sahada. 
     Kocaeli’nin saha yaygınlığını çok yerinde planlamış Hikmet Karaman’ın düşünceleri oyunda doğru olarak işliyor ve Fenerbahçe sahada pas yapacak serbest alan bulmakta güçlük çekiyordu... Ayrıca Kocaeli’nin özellikle orta alanda kıran kırana bir pres ve top kapma yarışına soyunması, Fenerli orta alancıları oldukça zorluyor ve Fenerbahçe oyunda hakimiyet kurmakta büyük zorluklar çekiyordu 90 dakika boyunca. 
     Fenerbahçe’nin gol adamları olarak uçta oynayan Revivo her zamanki klasını Körfez sahasında da konuşturuyor, özellikle de attığı şahane şamdel golle fanatik Kocaeli seyircisinden dahi alkış almasını beceriyordu. Ancak Andersson dün niçin ilk onbirdeydi pek anlayamadım... Denizli hocam yan toplardan faydalanmayı düşünmüştü sanırım Andersson’la... Ama yerden beş santim bile zıplayacak gücü olmayan bu fizik hantalı adamı sanırım artık yavaş yavaş Fenerbahçe formasından uzak tutmanın zamanı geldi de, geçiyor bile... Ümit Özat’ın defolu hareketleri milli maçta da, dün geceki oyunda da korkutucu nitelikte çıkmaya başladı ortaya... Körfezin ikinci golünde yaptığı kabahat yenilir - yutulur gibi değildi doğrusu... 
     Fenerbahçe’nin kanatlara çıkarma yapamadığı gecede rakibi göbekten aşacak hiç bir özel varyasyon ve ince ara pasları gibi değişik düşüncelere hiç mi hiç rastlayamadık dünkü 90 dakikada... Hem de Hakan Bayraktar Lazetic - Yusuf - Revivo gibi top teknikleri çok yüksek futbolcular olmasına rağmen... 
     Rüştü dünkü oyunun yine en saygın ve Fenerbahçe’yi kurtaran adamdı Sarı - Lacivertli formada... "Yahu üç gol yemiş bir kaleciye böyle methiyeler düzülür mü " demeyiniz lütfen. Çünkü yaptığı çok özel kurtarışlar olmasa Fener’in Körfez’den Kadıköy’e başı eğik olarak dönmesi işten bile değildi. 
     Evet, oyun iki takımın da karşılıklı atakları ve golleriyle devam ediyor, ancak Mustafa Hoca nedense Andersson’un 77 dakikalık temposuzluk ızdırabına inatla tahammül ediyor ve genç Serhat’a sadece 13 dakikalık bir zamanda yer bulabiliyordu. Yahu bir futbolcunun 13 dakikada oyuna girip, mucizeler yaratması futbolun doğasında var mı ki... Özetle Fenerbahçe’nin Kocaelispor önünde iyi oynadığını asla söyleyemeyiz. Bu takımın golcüleri açık ve net bir şekilde belirlenmedikçe Fenerbahçe’nin önümüzdeki günlerde maç trafiğinde büyük kazalar yapması kaçınılmaz olur. 
     



 SPOR 
































</TEXT>
</DOC>
