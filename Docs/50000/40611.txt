<DOC>
<DOCNO> 40611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/son/sondun17.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermenistan'da ücretli telefona tepki..Muhalefet protestoya hazırlanıyor 
</HEADLINE>
<TEXT>

     Ermenistan'ın telefon şirketi ArmenTel'in 1 Eylül'den itibaren şehir içi konuşmaların dakika başına ücretlendirilmesi uygulaması, geniş tepkilere neden oldu. 
     Merkezi Erivan'da bulunan Mediamax'ın haberine göre, dün Bağımsız Kadınlar Forumu'nun çağrısı üzerine parlamento üyeleri ve sivil toplum örgütleri temsilcileri, bir ''yuvarlak masa'' toplantısı düzenleyerek, yeni ücretlendirme sisteminin toplumsal etkilerini ele aldı. 
     Muhalefet partileri tarafından yapılan açıklamalarda da, özelleştirmeler yoluyla özellikle iletişim ve enerji alanında dış sermayeye bağımlı olmanın dış siyasi baskılara elverişli ortam yaratacağı savunuldu ve 7 Eylül'de protesto gösterisi çağrısında bulunuldu. Üniversite öğrencilerinin de aynı gün dersleri boykot ederek gösteriyi desteklemeleri bekleniyor. Bazı özel radyolar da, dinleyicilerini, telefonlarını belirli saatlerde hiçbir şekilde kullanmamaya çağırdı. 
     Bu arada, parlamentodaki ''Hak ve Birlik'' grubu, Cumhurbaşkanı Robert Koçaryan'ın istifasını istedi. Grup temsilcisi Napolyon Azizyan, ArmenTel'e tekel olma hakkı veren ve şirketin yabancı sermaye tarafından alınmasına olanak sağlayan anlaşmanın 1997 yılında yapıldığını hatırlatarak, ilgili satış sözleşmesinin o tarihte başbakanlık görevini yürüten Koçaryan tarafından imzalandığına işaret etti. Azizyan, bu nedenle Koçaryan'ın istifa etmesi gerektiğini söyledi. ArmenTel şirketinin yüzde 90 hissesi Yunan OTE şirketinin kontrolünde bulunuyor. 







</TEXT>
</DOC>
