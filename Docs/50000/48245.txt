<DOC>
<DOCNO> 48245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/son/sonspo27.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Leverkusen Teknik Direktörü "Fenerbahçe tehlikeli bir takım" 
</HEADLINE>
<TEXT>

     Fenerbahçe'nin Avrupa Şampiyonlar Lgi F Grubu'nda yarın karşılaşacağı TSV Bayer 04 Leverkusen'in teknik direktörü Klaus Topmöller, yarın kendilerini zorlu bir maçın beklediğini söyledi. 
     Topmöller, Çırağan Kempinski Oteli'nde düzenlediği basın toplantısında F Grubu'nda Fenerbahçe'nin şu ana kadar puan almamış olmasının kendileri için önemli olmadığını kaydederek, ''Fenerbahçe'ye saygı duyuyoruz. Puan cetveli bizim için hiç önemli değil. Fenerbahçe tehlikeli bir takım ve dikkatli olmalıyız'' dedi. 
     Fenerbahçe ile Leverkusen'de oynadıkları ilk maça da değinen Topmöller, şunları söyledi 
     ''Fenerbahçe ilk maçta çok iyi bir performans sergiledi. Biz ancak Johnson'un kırmızı kart görmesinin ardından oyunda üstünlük kurabildik. Johnson'un cezası bitti ve yarın bize karşı oynayacak. Son lig maçında da iki gol attı. Karşımızda sağlam ve tehlikeli bir Fenerbahçe bekliyoruz. Sanırım Mirkoviç ve Andersson da ilk 11'de oynayacak. Bu oyuncular da oldukça etkililer.'' Topmöller, Türk insanının misafir perverliğinin dünyaca ünlü olduğunu vurgulayarak, ''Umarım yarın Fenerbahçe bu misafir perverliği gösterir ve bize 3 puanı verir'' dedi. 
     Fenerbahçe'nin güçlü bir ekip olduğunu yineleyen Topmöller, sözlerini şöyle sürdürdü 
     ''Dün gece Beşiktaş-Galatasaray maçının televizyondan izledim. 
     Fenerbahçe geçen sezon bu iki takımı geride bıraktığına göre gücünü de ortaya koyduğunu düşünüyorum. Çünkü dün seyrettiğim maçtaki 2 takım oldukça iyiydiler. Fenerbahçe Şampiyonlar Ligi'nde şanssızdı. 
     Özellikle Fransız takımıyla oynadığı 2 maçı da şanssız bir şekilde kaybetti. Sanırım yarın da ilk puanlarını almak için mücadele edecek.'' TSV Bayer 04 Leverkusen'de 2 futbolcu kart cezalarıyla nedeniyle yarınki maçta forma giyemeyecek. 
     Brezilyalı Lucio ve Arjantinli Placente sarı kart cezaları bulunduğu için yarın sahaya çıkamayacaklar. 
     Öte yandan, sakatlığı süren kaptan Nowotny'nin de oynayıp oynamayacağının yarın kesinlik kazanacağı öğrenildi. 
     






</TEXT>
</DOC>
