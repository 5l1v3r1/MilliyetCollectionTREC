<DOC>
<DOCNO> 38666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/23/son/sontur13.html </URL>
<DATE> 2001/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Vurgun operasyonunda rüşvetin belgesi ele geçirildi 
</HEADLINE>
<TEXT>

     Bayındırlık ve İskan Bakanlığı'nda görevli iki şube müdürünün de yeraldığı ihale yolsuzluğuyla ilgili şube müdürlerinden birinin üzerinde, ihaleye katılan firmalardan birine ait 5 milyar liralık çek ele geçirildi. 
     Devlet Güvenlik Mahkemesi Savcısı Cengiz Köksal'ın yürüttüğü operasyon kapsamında gözaltına alınan 8 kişinin sorgulanmasına başlandı. 
     Sözkonusu kişilerin, yolsuzluk yapıldığı tespit edilen 17 ihale ile ilgili ifadelerine başvurulduğu bildirildi. Gözaltına alınan kişilerin verdiği ifadelere göre, şu ana kadar üst düzey bürokratlar ya da siyasilere yönelik herhangi bir bilgi ya da bulgunun sözkonusu olmadığı kaydedildi. 
     İhale dosyaları ve ifadeler doğrultusunda Yapı İşleri Genel Müdürlüğü'nün yaptığı ihalelerin bugüne kadar 20 firmaya verildiği tespit edildi. Alınan bilgiye göre, organizatör firma olan Pırlanta'nın ihaleleri hangi firmanın alacağında etkili olduğu, ihaleyi kim alırsa diğer 19 firmaya yüzde 5 oranında ''kırım bedeli'' ödediği belirlendi. Pırlanta firmasının kırım bedeli dışında komisyon aldığı belirlenirken, 20 firma arasında çok iyi ilişkilerin olduğu, ihaleye birden fazla katılımlarda devlet lehine hiç bir kırımın yapılmadığı, ancak yüzde 5 kırım dağıtma uygulamasının sürekli yerine getirildiğini saptandı. Bir yetkili, ''Öyle bir sistem kurulmuşki 1 trilyonluk ihalenin yüzde 5'ine tekabül eden 50 milyar lira hemen 19 firmaya çek ya da nakit dağıtılıyor. İhale ileride iptal edilirse yüzde 5'leri birbirlerine dürüstçe geri iade etmişler'' dedi. 
     Aynı yetkili, medyada yeralan konuyla ilgili siyasi senaryoların boşuna olduğunu söyledi. 
     Öte yandan, gözaltına alınan kişilerin ev ve işyerlerinde yapılan aramalarda 50 milyar liralık döviz ve Türk Lirası ele geçirildi. Bu arada gözaltında bulunan Bayındırlık ve İskan Bakanlığı Şube Müdürü Fethi Soydan'ın üzerinde 5 milyar liralık çek bulundu. Bu çekin ihaleye giren bir firma tarafından kesildiği bildirildi. 
     Bu arada, gözaltına alınan kişilerin mal varlığının tespiti için bankalara ve tapuya yazı gönderildiği belirtildi. 
     







</TEXT>
</DOC>
