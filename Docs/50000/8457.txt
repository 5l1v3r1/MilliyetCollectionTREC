<DOC>
<DOCNO> 8457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/23/guncel/agun.html </URL>
<DATE> 2001/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Vurguncuya kötü haber 
</HEADLINE>
<TEXT>
KARAKUTU YAKALANDI 
Sümerbank’ın Interpol tarafından aranan eski Genel Müdürü Şükrü Karahasanoğlu, Milano’da kredi kartları sayesinde yakalandı... 
     TOLGA ŞARDAN Sofya 

     Batık banka operasyonlarında adı geçtiği gerekçesiyle soruşturma kapsamına alınan ve Interpol’ün kırmızı bültenle aradığı Sümerbank’ın eski genel müdürü Şükrü Karahasanoğlu’nu kredi kartları yakalattı. 
     İstanbul DGM’nin yürüttüğü Sümerbank operasyonu kapsamında soruşturmaya alınan ve Yurtbank ile Etibank dosyasında da adı geçen Karahasanoğlu’nu Emniyet Genel Müdürlüğü’nün verdiği bilgiler yakalattı. İçişleri Bakanı Sadettin Tantan’ın talimatıyla, yurtdışına kaçan bankacıların yakalanması amacıyla oluşturulan özel ekip yaptığı çalışmalar sonucu İsviçre’de aradığını buldu. 
     İstanbul Emniyeti’ne bağlı bir ekip, yaptığı araştırmada, Karahasanoğlu’nun kredi kartlarını incelemeye aldı. Kartların seri numaraları üzerinde yapılan teknik incelemeler sonucu, Karahasanoğlu’nun, kartlarını İsviçre’de kullandığı anlaşıldı. 
     
     Interpoller devrede 
     İstanbul Emniyet Müdürlüğü yaptığı çalışmanın sonuçlarını, İstihbarat Daire Başkanlığı aracılığıyla Interpol dairesine gönderdi. Interpol dairesi, hiç zaman kaybetmeden Karahasanoğlu ile ilgili bilgileri İsviçre Interpolü’ne ulaştırdı. 
     Türk Interpolü yazısında Karahasanoğlu’nun adına kayıtlı kredi kartlarını İsviçre’de kullandığının belirlendiğini kaydederek, firari bankacının yakalanıp Türkiye’ye iadesini istedi. Bu yazıya gecikmeden yanıt veren İsviçre İnterpolü, olayı doğrularken Karahasanoğlu’nun ülkelerinden ayrıldığını ve İtalya’ya geçtiğini bildirirken, İtalya’da kalabileceği iki adresi de Türkiye’ye bildirdi. 
     
     50 bin dolar çıktı 
     Bilgi üzerine pazartesi günü İtalya’ya acil mesaj gönderen Türk Interpolü, Karahasanoğlu’nun kaldığı adresleri bildirip, yakalanmasını istedi. Harekete geçen İtalyan polisi, salı günü Karahasanoğlu’nu Milano’da bir İtalyan arkadaşının evinde yakaladı. Karahasanoğlu, çıkarıldığı mahkemece hakkındaki kırmızı bülten nedeniyle tutuklandı. Karahasanoğlu’nun üzerinde 50 bin dolar olduğu da öğrenildi. 
     
Çağlar’la görüştü      Karahasanoğlu’nun kendisi gibi hakkında kırmızı bülten çıkarılan Cavit Çağlar’la İsviçre’de görüştüğü öne sürüldü. Çağlar’ın bankacılık sektöründeki faaliyetleri nedeniyle Karahasanoğlu’yla görüştüğünü belirten kaynaklar, iki firarinin Türkiye’deki gelişmeler konusunda İsviçre’de görüşmüş olabileceklerini kaydettiler. Özel ekip şimdi de Çağlar ile bankacı Sami Erdem’in peşine düştü. 
     Milano’daki San Vittore Cezaevi’nde tutulan Karahasanoğlu’nun iadesi için Adalet Bakanlığı harekete geçti. Adalet Bakanlığı, Karahasanoğlu’nun suç dosyasını önümüzdeki hafta İtalya’ya gönderecek. İtalya da dosya üzerinde inceleme yaptıktan sonra Karahasanoğlu’nu iade edecek. 
     
2. tutuklama Etibank’tan      SEMRA PELEK İstanbul 

     İtalya’da önceki gün yakalanan Karahasanoğlu hakkında, Etibank soruşturması kapsamında da gıyabi tutuklama çıkartıldı. 
     Tasarruf Mevduatı Sigorta Fonu’na devredilen Etibank’tan usulsüz krediler verilmesi ve off - shore hesaplarla ilgili soruşturmayı yürüten İstanbul DGM Cumhuriyet Savcısı Ercan Cengiz, bankanın eski genel müdürlerinden Karahasanoğlu’nun tutuklanması için Nöbetçi 5 No’lu DGM’ye başvurdu. Mahkeme de Karahasanoğlu’nun gıyaben tutuklanmasına karar verdi. 
     Karahasanoğlu hakkında, yine genel müdürlüğünü yaptığı Sümerbank’la ilgili yürütülen soruşturma kapsamında da gıyabi tutuklama kararı çıkartılmıştı. 
     


 GÜNCEL 

















</TEXT>
</DOC>
