<DOC>
<DOCNO> 12278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/ekonomi/eko03.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancılar dönüyor 
</HEADLINE>
<TEXT>

Devlet Bakanı Derviş, bazı yabancı bankaların Türkiye’deki pozisyonunu yükseltme eğiliminde olduğunu söyledi 
     ANKARA Milliyet 

     Nisanda son şekli verilecek ekonomik programı toplumun tüm kesimleri ile görüşerek oluşturmak isteyen ve bu amaçla önce işçi sendikaları, ardından TÜSİAD ve TOBB ile görüşen Devlet Bakanı Kemal Derviş dün de işverenlerle masaya oturdu. 
     Türkiye İşveren Sendikaları Konfederasyonu TİSK Başkanı Refik Baydur’u ziyaret eden Derviş, önceki gün IMF ile sağlanan çerçeve anlaşma sonrası piyasalarda tam istendiği kadar olmasa bile bir rahatlama görüldüğünü söyledi. Derviş, "Bugün dün dışarıdan aldığımız haberler de olumlu yönde. Dışarıdaki bazı bankalar Türkiye’deki pozisyonlarını yükseltme eğiliminde görülüyor" dedi. 
     "Artık hep birlikte icraat zamanıdır" diyen Derviş, TİSK yöneticileriyle, ekonominin yeniden büyüme sürecine en hızlı bir şekilde nasıl götürüleceğini görüşmek istediğini belirtti. 
     Burada ihracatın çok önemli olacağına dikkat çeken Derviş, mevcut kur değerinin Türkiye’yi çok rekabetçi bir konuma getirdiğini de vurguladı. Derviş, TİSK’le ayrıca, ekonominin küçüleceği yılın ilk yarısındaki külfetin sosyal adelete en uygun şekilde nasıl yüklenilebileceğini de tartışmak istediğini söyledi. 
     
     


 EKONOMİ 















</TEXT>
</DOC>
