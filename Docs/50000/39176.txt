<DOC>
<DOCNO> 39176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/spor/yguven.html </URL>
<DATE> 2001/08/27/ </DATE>
<TIME>  </TIME>
<AUTHOR> ERCAN GÜVEN  </AUTHOR>
<HEADLINE>
Nerede Ağrı’nın atletleri 
</HEADLINE>
<TEXT>

Yılllar önce, otomobilden çok, atlet görmüştüm sokaklarında. Bugün, bir tane bile bulamadım. Kimi İstanbul, kimi Ankara’ya gitmiş işçi maaşına. 
     Ağrı Dağı, heybetli, soylu, ulaşılmaz olduğu kadar, yalnız ve suskun bir volkan... 
     Ağrı kenti de öyle, Ağrı insanı da, genci de. 
     Sinemasız, tiyatrosuz, diskosuz, havuzsuz bu şehri mesleğin ilk yıllarında atletlerinden tanırdım gıyaben... Ve yıllar önce ziyaretimde, gerçekten otomobilden çok, atlet görmüştüm sokaklarında. 
     Bugün, bir tane bile bulamadım... Kimi Gebze Belediyesi’ne, kimi İstanbul Büyükşehir’e, kimi Ankara’ya gitmiş işçi maaşına. 
     Sonra Mehmet Kayan’a rastladım. 50 kez milli bu "rüzg r çocuk", orta yaşlı bir adam olmuş, beden eğitimi öğretmenliği yapıyormuş. Ona sordum "Nerede Ağrı’nın atletleri " diye. Yanıtladı 
     "Gidenler gitti, yenileri yetişmiyor. Bu sene tüm spor branşlarında yaz okulları açıldı. Futbol dışında hiçbirine tek müracaat bile olmadı". 
     Peki, Milli Takım’ın omurgası Ağrılı kayakçılar .. Onlar da "parasızlıktan" nasiplerini almışlar ve Küpkıran adındaki köylerine çekilmişler sessizce. 
     Ağrı’da yaşanan "parasızlık", krizden evvel. Sınırdan petrol ithalinde kotaları 30’da 1’e indiğinden beri. Ağrı’nın bu "özel" krizini anlamak isteyenler Ağrıspor’un Victor Hugo’luk öyküsüne bakmalılar... 
     Yıl 1998... Ağrı Valisi Lütfü Yeğenoğlu... Ağrıspor Üçüncü Lig’den gümbür gümbür geliyor. Çünkü Vali Yeğenoğlu, Ağrı’ya petrolün, Ağrıspor’a paranın musluklarını sonuna kadar açıyor. Tepeden tırnağa yenilenip, ışıklandırması bile yapılmış statta, her Ağrıspor maçı bir "Cumhuriyet Balosu" gibi. Şeref tribününde, bürokratlar, doktorlar, devlet erk nı ve şehrin ileri gelenlerinden yer bulunamıyor. Tribünler tıka basa... Ağrıspor 3,5 milyon dolarlık bir harcama ile İkinci Lig’e terfi ediyor. 
     Ardından Vali tayin oluyor. Petrol kısılıyor. Ağrıspor’un KİT’lerdeki minik payları özelleştirmeye kurban oluyor ve görev yeni başkan Naci Aslan’a kalıyor. 
     Bir yıllık Ağrı Valisi Tahsin Cumhur Ersoy ile Ağrıspor Başkanı Naci Aslan arasındaki para krizi "kişisel" boyutlara çekilince Ağrıspor bugünkü durumuna geliyor. Beş kuruşsuz, umutsuz, halkın gönlünden, şehrin gündeminden düşmüş bir Üçüncü Lig "adayı"... 
     Ağrıspor son darbeyi de federasyondan yiyip, borçları yüzünden lisanslarını alamadığı 10 sporcusu yerine, sahaya amatörlerle çıkıyor bugün.Trilyonlara yön veren Futbol Federasyonu bile, Türkiye’nin en doğusundaki bu talihsiz ilin takımına böyle yaklaşıyor ve 80 milyar için lisanslarını alıkoyuyor. 
     Bu şartlarda Ağrı’da ne kadar spor olabilirse, o kadar açtılar "sportif sorunlarını" Ağrılılar. Kulaklarım değil ama, yüreğim ağrıdı Ağrı’da .. 
     



 SPOR 



























</TEXT>
</DOC>
