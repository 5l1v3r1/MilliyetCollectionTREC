<DOC>
<DOCNO> 20622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/siyaset/siy05.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz, eski yönergeye kızdı, talimat verdi 
</HEADLINE>
<TEXT>
Yenisini hazırlayın 
Şimdi, Jandarmanın hangi hallerde açıklama yapacağını gösterecek yönerge İran’dan dönecek Tantan’ı bekliyor 
     AYHAN AYDEMİR ANKARA 

     İçişleri Bakanlığı’na vekalet eden Turizm Bakanı Erkan Mumcu’nun Jandarma Genel Komutanlığı’nın yaptığı açıklama konusundaki gelişmeler nedeniyle ANAP Genel Başkanı Mesut Yılmaz ile tartıştığı ve istifa ettiği yolundaki haberlerin kaynağında Yılmaz’ın "yeni bir yönerge" hazırlanması istediğinin yattığı ortaya çıktı. 
     
İnceleme yaptırdı      Kulislere yansıyan bilgilere göre Jandarma’nın sert açıklamasının ardından Yılmaz, "jandarmanın hangi hallerde açıklama yapabileceğine" ilişkin bir inceleme yaptırttı. 
     Yılmaz inceleme sonunda Jandarma Genel Komutanlığı’nın 1996 yılında Meral Akşener’in İçişleri Bakanlığı döneminde hazırlanan bir yönergeye dayanarak açıklama yaptığını saptadı. 
     Ancak Yılmaz, o yönergede jandarmanın bakanlığa bilgi sunarak açıklama yapabileceği hükmünün yanlış yorumlandığını belirledi. Yılmaz, bilgi sunmaktan maksadın izin almak olduğunu, kastedilenin "yapılacak açıklamanın kamuoyuyla aynı anda bakanlığa fakslanması olmadığı" sonucuna vardı. Yılmaz, bu düşünceden hareket ederek İçişleri Bakanlığı’nın yeni bir yönerge hazırlamasını istedi. 
     
Tantan yapsın      Yılmaz, İçişleri Bakanı İran’da olduğu için vekalet eden Mumcu’dan yeni yönergenin hazırlanmasını talep etti. Mumcu da Yılmaz’ın bu değerlendirmesine katıldığını, hazırlık çalışması yapabileceğini, ancak vekil bakan olarak yönergenin yayınlanmasının asil bakan Tantan tarafından yapılmasının uygun olacağını söyledi. Yılmaz da Tantan’ın beklenmesine karar verdi. 
     



 SİYASET 
















</TEXT>
</DOC>
