<DOC>
<DOCNO> 33867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/ekonomi/eko11a.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İşverenler IMF’ye el açmaya gerek yok 
</HEADLINE>
<TEXT>

     EKONOMİ SERVİSİ 

     TİSK Başkanı Refik Baydur, IMF’ye muhtaç olmadan Türkiye’nin kendi kaynaklarını harekete geçirmesini istedi. Baydur, dün İstanbul’da TİSK’in hazırladığı "Türk Sanayiinde Sektörel Sorunlar ve Çözüm Önerileri" başlıklı kitabın tanıtımında çeşitli sorunlara değindi. 
     
Çarklar duruyor’      Baydur, Türkiye’de istihdam ve iş üreten reel sektörün çarklarının durma noktasına geldiğini söyledi. Siyasete güven kalmadığını, kamu harcamalarının kontrol altına alınamadığını belirten Baydur, politikacıların israfa son vermesini istedi. 
     TİSK Başkanı Baydur, ülkedeki işçi, memur, asker, sanayici, tüccar, esnaf ve çiftçi ile birlikte yurtdışındaki vatandaşların birikimlerinin harekete geçirilmesini ve devletin de bu beraberliğe destek olmasını talep etti. 
     Çalışma yasalarındaki katılığı ve SSK prim artışındaki yüksekliği eleştiren Baydur, Çalışma Bakanlığı’nı da "işveren düşmanlığı" yapmakla suçladı. 
     Şubat krizinden sonra ne kadar işyerinin kapandığı ve kaç kişinin işsiz kaldığı konusunda araştırma yaptıklarını belirten Baydur, iş güvencesi yasasının kıdem tazminatı ve esneklikle birlikte ele alınma isteğini tekrarladı. 
     Refik Baydur, teknolojik altyapı yatırımlarına önem verilmesini, yabancı yatırımlar için çekim alanı oluşturulmasını, ücret - verimlilik ilişkisinin kurulmasını ve ihracatın desteklenmesini istedi. 
     



 EKONOMİ 
























</TEXT>
</DOC>
