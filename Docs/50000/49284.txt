<DOC>
<DOCNO> 49284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/son/sonspo03.html </URL>
<DATE> 2001/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da maçın hakemi Mutlu Çelik'e büyük öfke... 
</HEADLINE>
<TEXT>

     Birinci Süper Lig'de dün akşam Galatasaray'a deplasmanda 3-1 yenilen Trabzonspor'da, maçın hakemi Mutlu Çelik'e büyük öfke gösteriliyor. 
     Kulüp yönetim kurulu üyesi Ahmet Ağaoğlu, Galatasaray maçından yenilgiyle ayrılmalarının nedeninin maçın hakemi Mutlu Çelik'in gösterdiği yanlı tutum olduğunu savunarak, ''Mutlu Çelik, çok iyi bir görev adamı, birilerinden maçtan önce görevini aldı ve korkusuzca bu görevini başarıyla yerine getirdi. Hakem camiasına yakışmayan bir isim. Mutlu Çelik'in ismini o camiayla anmam mümkün değil. Kendisini bir hakem olarak kabul etmiyorum'' dedi. 
     Trabzonspor'un karşısına çıkan güçlerle mücadele ettiklerini kaydeden Ağaoğlu, şöyle devam etti 
     ''Şu anda saha dışı olaylar, perde arkası güçlerle bir savaş veriliyor. Bu savaşta azınlıkta olduğumuz için ne kadar başarılı oluruz bunu kestirmek mümkün değil. Ligdeki mücadelimizden çok, bu mücadelemiz bizim için çok daha önemli. Dün belirgin bir biçimde karşımıza çıkan güçlükten Türk futbolunun kurtulması gerek. Aksi takdirde buna ne Trabzonspor'un ne de ligde mücadele eden diğer takımların bir tahammülü kalmaz. Temiz bir lig istiyoruz.'' Ligdeki her yenilgileri sonrası teknik heyet konusunun gündeme geldiğini de dile getiren Ağaoğlu, şunları söyledi 
     ''Ben Galatasaray maçını, bir maç olarak görmüyorum. Bu bir olaydır. Önceden neticesi belirlenmiş bir olaydır. Sadi Tekelioğlu'nun yanında 1 değil, 10 teknik adam olsa bile bizim yine hiçbir şansımız olmazdı. Maçtan beraberlikle dahi ayrılamazdık.'' Ağaoğlu, kulüp başkanı Özkan Sümer'in yönetim kurulunun görev dağılımını ise büyük olasılıkla gelecek hafta Salı günü bordo-mavili kulübün yapacağı yönetim kurulu toplantısında netlik kazanacağını sözlerine ekledi. 
     






</TEXT>
</DOC>
