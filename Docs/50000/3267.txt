<DOC>
<DOCNO> 3267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/22/dunya/adun.html </URL>
<DATE> 2001/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çirkin kampanya 
</HEADLINE>
<TEXT>

Fransızlardan sonra bir hançer de İngilizlerden geliyor... 27 Ocak’ta İngiliz Parlamentosu’nda düzenlenecek Yahudi Soykırımı’nı Anma Günü’nde Ermeni soykırımı’ iddiaları da programa ekleniyor 
     NEVSAL ELEVLİ Londra 

     Ermeni soykırımı" yasasının geçen perşembe günü Fransız Ulusal Meclisi tarafından kabul edilmesinin ardından benzer bir senaryo bu kez Londra’da sahneye konulmaya hazırlanıyor. İngiliz Observer gazetesinin, Türkiye’ye karşı koordineli bir kampanya yürütüldüğü izlenimini veren haberine göre, önümüzdeki cumartesi günü İngiliz Parlamentosu’nda ilk kez düzenlenecek olan "Yahudi Soykırımını Anma Günü"nde, "Ermeni soykırımı" iddiaları da seslendirilecek. 
     İngiltere İçişleri Bakanlığı tarafından düzenlenen törene, başta Başbakan Tony Blair ve Veliaht Prens Charles olmak üzere yetkililerin yası sıra Bob Geldof ve Emma Thompson gibi ünlüler katılacak. 
     Observer’ın İçişleri Bakanlığı kaynaklarına dayandırdığı habere göre şimdilik resmen açıklanmayan bu kararın alınmasına, Ermeni lobisinin baskıları neden oldu. Gazeteye göre İngiliz yetkililerinin Ermeni iddialarını daha önce "anma günü" kapsamına almayı reddetmeleri, Ermeni gruplarını harekete geçirdi. The Observer, Ermeniler’in, "İngiliz hükümeti bizi, sırf Türkiye ile zaten hassas olan ilişkilerini bozmamak için görmezden geliyor şeklinde yakınmalarda bulunduklarını ve bunun da etkisini gösterdiğini iddia etti. 
     Orijinal plana göre, anma gününde sadece 1939’dan sonra ve özellikle de Yahudilere karşı işlenen soykırımın ele alınması öngörülüyordu. 
     Observer, BBC’den naklen yayınlanacak "Yahudi Soykırımını Anma Günü"nde töreni sunacak TV spikeri John Simpson’a kurumu tarafından Ermenilerden de söz etmesi yolunda talimat verildiğini öne sürdü. 
     
     Ermeniler de çağrılı 
     Programın sunuculuğunu üstlenen John Simpson ise, The Daily Telegraph gazetesi’ne dün konuyla ilgili bir makale yazdı. Simpson, parlamentonun büyük salonunda yapılacak törene, 1915 yılında yaşandığı öne sürülen soykırımdan hayatta kalmayı başaran ve bugün yaşları 90’lar civarında olan Ermenilerin çağrılı olduğunu bildirdi. 
     Londra’daki Ermeni kilisesi liderinin de anmaya katılacağını belirten Simpson, yapacağı konuşmada Ermeniler’in "soykırıma uğradıklarına dair güçlü ifadeler kullanacağını" şimdiden duyurdu. 
     
     Büyükelçilik yakın takipte 
     İngiltere parlamentosunun 27 Ocak’ta "Yahudi Soykırımı’nı Anma Günü"ne "Ermeni soykırımı"nı da dahil edeceği yolundaki iddialar hakkında görüşünü sorduğumuz Türkiye’nin Londra Büyükelçiliği Müsteşarı Suna Ilıcak şu açıklamayı yaptı "İngiliz Hükümeti 1915 olaylarını soykırım olarak görmüyor. 1945’ten önceki olayları trajik olaylar diye adlandırıyorlar. En son, geçen cuma günü Büyükelçi Korkmaz Haktanır ile birlikte İngiliz Dışişleri yetkilileriyle görüştük. Görüşlerinde bir değişiklik olmadığını söylediler. Ermeni lobi kuruluşlarının yaptığı baskılara rağmen Soykırım Günü’ne Ermeni iddialarının dahil edilmeyeceğini belirttiler. " 
     


 DÜNYA 











</TEXT>
</DOC>
