<DOC>
<DOCNO> 41647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/ekonomi/eko08a.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İş dünyasından soğukkanlılık çağrısı 
</HEADLINE>
<TEXT>

ABD’deki terörist saldırıların Türkiye’yi de olumsuz etkileyeceğini belirten işadamları, serinkanlı davranılarak, gerekli tedbirlerin acilen alınması gerektiğini söyledi 
     EYLEM TÜRK 

     ABD’deki terörist saldırılar Türk iş dünyasını da şok etti. Saldırılar sonrası dünya piyasalarındaki çalkantıların Türk ekonomisini de etkilemesinin kaçınılmaz olduğunu belirten işadamları bir taraftan paniğe kapılınmaması’ gerektiğini belirtirken, diğer taraftan da yeni döneme ilişkin olarak bugün olağanüstü toplantılar yaparak strateji belirlemeye çalışacak. İş dünyası temsilcilerinin değerlendirmeleri şöyle 
     Türkiye İhracatçılar Meclisi Başkanı Oğuz Satıcı "New York ABD’nin ticaret merkezi. ABD’nin tepkisini görmek lazım. Birkaç günü iyi izleyip stratejileri buna göre belirlemek lazım. Sadece ihracat değil tüm ilişkileri etkileyecektir. Türkiye’de mutlaka etkilenecektir. Bunun için önlem almak gerekir. Serinkanlı davranmamız, tedbirleri acilen almamız lazım." 
     Türk Amerikan İşadamları Derneği Başkanı Zeynel Abidin Erdem "Dernek yarın bugün acil olarak toplantı yapacak." 
     Türk Amerikan İş Konseyi Başkanı Akın Öngör öBir değerlendirme yapmak için erken. Ancak yaşanan oldukça trajik bir durum." 
     Hüsamettin Kavi "Bundan sonra neler olacağını görmek için olayın boyutlarının ne olduğunu öğrenmek lazım." 
     TÜSİAD Yönetim Kurulu Üyesi Nuri Çolakoğlu "Yeni dünya düzenin yeni savaş düzenidir. Ancak burada ölen cephede askerler değil, masum insanlardır. Tüm dünyanın buna karşı birleşmesi lazım." 
     TOBB Başkanı Rifat Hisarcıklıoğlu "Bu bir vahşet. Dünyanın bunu kabul etmesi mümkün değil. Senelerce terör vahşetinin çilesini Türkiye çekmiştir. Piyasaların ve halkın olayı sakin olarak değerlendirmesi gerekir." 
     Turkcell Genel Müdürü Cüneyt Türktan "New York, dünyanın finans merkezi. Bu nedenle sadece Türkiye değil, tüm dünya piyasaları olumsuz etkilenecektir. Tüm borsaların kapanacağını tahmin ediyorum." 
     İTO Başkanı Mehmet Yıldırım "Türkiye’nin soğukkanlılığını muhafaza etmesi gerekiyor. Halkın paniğe girmeden sakin takip etmesi lazım. ABD’nin IMF gibi kurumlarının kendini toparlaması zaman alacaktır. Bu süreç ekonomik programı dondurmuş olabilir." 
     



 EKONOMİ 















</TEXT>
</DOC>
