<DOC>
<DOCNO> 11673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/16/son/sondun22.html </URL>
<DATE> 2001/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
En az 24 saat yolculara Suudi Arabistan'dan çıkış izni yok 
</HEADLINE>
<TEXT>

     Suudi yetkililerin, kaçırılarak Medine Havaalanı'na indirilen Rus uçağından operasyonla kurtarılan yolcuların, yürütülen soruşturma nedeniyle en az 24 saat ülkeden çıkışına izin vermediği bildirildi. 
     Sivil Havacılık Genel Müdürü Topa Bilgetin Toker, olaya ilişkin aldığı bilgileri, makamında gazetecilere iletti. 
     Toker'in verdiği bilgiye göre, Suudi yetkililer kaçırılma olayıyla ilgili soruşturmayı sürdürüyor. Soruşturmanın tamamlanması için en az 
     24 saat gerektiğini belirten Suudi yetkililer, yolcuların ülke dışına çıkışına bu süreden önce izin vermeyeceklerini bildirdiler. 
     Yolcuların bir bölümü Medine Havaalanı şeref salonunda bekletilirken, bazıları da önlem olarak hastanede gözetim altında tutuluyor. 
     Toker, uçağa düzenlenen operasyon sırasında Türk yolculardan yaşamını yitiren Gürsel Kambal'ın cenazesi ile yaralanan bir yolcunun Türkiye'ye getirilmesi için, Türk Hava Yolları'nın THY Suudi makamlara başvurduğunu bildirdi. Cenaze ile yaralının, Suudi makamların izin vermesi halinde, Hac seferleri için Cidde'de bulunan THY uçağıyla yurda getirileceğini kaydetti. 
     Topa Bilgetin Toker, Türk yolcuları almak için İstanbul Atatürk Havalimanı'nda hazır bekletilen uçağın, Suudi yetkililerin yolcuların 24 saat ülke dışına çıkarılmayacağını bildirmeleri üzerine, Medine'ye gönderilmediğini de söyledi. 
     Atatürk Havalimanı'nda kurulan kriz masası ve ilgili diğer kuruluşlarca, kaçırılma olayının ardından ihmal olup olmadığına ve hava korsanlarının kaçırma sırasında kullandıkları materyalin Türkiye'den uçağa sokulup sokulmadığına ilişkin soruşturma yapıldığı bilgisini veren Toker, ''Soruşturmanın sonucuna göre, korsanların elindeki materyalin uçağa Türkiye'de girmediği kesinleşti. Rusya'dan kaynaklanıyor'' dedi. 




</TEXT>
</DOC>
