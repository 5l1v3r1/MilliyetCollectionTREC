<DOC>
<DOCNO> 25407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/son/sonspo19.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalyaspor, iki genç oyuncuyu renklerine bağladı 
</HEADLINE>
<TEXT>

     Antalyaspor, iki yeni futbolcuyu renklerine bağladı. 
     Üçüncü Futbol Ligi takımlarından Petrolofisi'nden Mehmet ve Kepezspor'dan İbrahim, Antalyaspor'a transfer oldu. 
     Antalyaspor Başkanı Bekir Kumbul, düzenlediği basın toplantısında, iki futbolcuyu tanıttı. Yeni sezona yeni bir anlayışla girmeyi düşündüklerini belirten Kumbul, ''Altyapıya ve genç futbolculara yönelerek, hem kaynaklarımızı iyi kullanacağız, hem de yetenekli gençlerden yararlanacağız'' dedi. 
     Kumbul, her iki futbolcunun da 20 yaşında olduğunu, Mehmet'in sağ iç ve sağ dış mevkiilerinde, İbrahim'in ise orta sahada forvete yönelik olarak oynadığını bildirdi. 
     İki futbolcunun bonservis bedelleri ve alacakları para konusunda açıklama yapmayan Kumbul, önümüzdeki günlerde yeni transferlerin yapılacağını kaydetti. 
     Kumbul'un konuşmasının ardından iki futbolcu, kendilerini Antalyasporlu yapan sözleşmeyi imzaladı. 






</TEXT>
</DOC>
