<DOC>
<DOCNO> 33109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/son/sontur13.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Faruk Süren mahkemede ifade verdi 
</HEADLINE>
<TEXT>

     Toprak Yatırım Bankası'na verilen 2 çekin karşılıksız çıktığı gerekçesiyle açılan davada, hakkında gıyabi tutuklama kararı alınan işadamı Faruk Süren, İstanbul Adliyesi'nde ifade verdi. Süren'in gıyabi tutukluluğu kaldırıldı. 
     Özel otomobiliyle, avukatı Gönül Erdemli ile birlikte saat 14.00 sıralarında İstanbul Adliye Sarayı'na gelen Süren, adliye binasına arka kapıdan girdi. 
     Önce İstanbul 6. Asliye Ceza Mahkemesi Yazı İşleri Müdürlüğü'ne giden Süren, adli tatilin başlaması nedeniyle Nöbetçi 9. Asliye Ceza Mahkemesi hakimi Ümit Kaptan'ın odasında ifadesini verdi. 
     Süren'in ifadesinde, Plastaş Plastik Sanayi ve Ticaret A.Ş. ile Transtürk Holding'in yöneticisi olduğunu belirttiği ve ''Ben günlük işlerle uğraşmam. Önüme gelen çeklerde Genel Müdür'ün imzasını gördüğümde ben de imza atarım. Dava konusu çekler de teminat çekleridir'' dediği öğrenildi. 
     Sonradan bankaya verilen bu çeklerin üzerindeki imzanın kendisine ait olduğunu söyleyen Süren, söz konusu borcu ödemek için süre istedi. 
     İstanbul 6. Asliye Ceza Mahkemesi'ndeki davanın dünkü duruşmasında,''ifadesinin alınabilmesi amacıyla'', CMUK'un 223. maddesi uyarınca hakkında gıyabi tutuklama kararı alınan Süren'in gıyabi tutukluluğu, ifade vermesinin ardından kaldırıldı. 
     Süren, yaklaşık 20 dakika sonra, yine adliye binasının arka kapısından çıktı. Faruk Süren ile birlikte hakkında gıyabi tutuklama kararı çıkarılan davanın diğer sanığı Burak Altunterim'in gıyabi tutukluluk hali ise henüz ifade vermediği için devam ediyor. 
     İstanbul Cumhuriyet Başsavcılığı'nca hazırlanan iddianamede, Plastaş Plastik Sanayi ve Ticaret A.Ş'nin yetkilileri olan Faruk Süren ile Burak Altunterim'in, Toprak Yatırım Bankası A.Ş.'ye, biri 150 milyar lira, diğeri de 125 milyar lira olan 2 çeki 15 Aralık 2000 tarihinde keşide ederek verdikleri belirtiliyor. 
     İnterbank'ın Gebze Şubesi'ne ait çek koçanından keşide edilen çeklerin, müşteki banka tarafından tahsil edilmek istenmesi üzerine karşılıksız çıktığı kaydedilen iddianamede, şirket yetkilileri Süren ve Altunterim'in 3167 sayılı Çek Ödemelerinin Düzenlenmesi ve Çek Hamillerinin Korunmasına İlişkin Kanun'a muhalefet ettikleri ifade ediliyor. 
     İddianamede, Süren ile Altunterim'in, ilgili kanunun 16. maddesinin 1. fıkrası uyarınca 6 ay ile 1'er yıl arasında hapis cezasına çarptırılmaları isteniyor. 
     
     
     






</TEXT>
</DOC>
