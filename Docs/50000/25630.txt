<DOC>
<DOCNO> 25630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/son/sontur18.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
FP'li Zengin "Özalvari çıkışların başarılı olma şansı yoktur" 
</HEADLINE>
<TEXT>

     FP Genel Başkan Yardımcısı Bahri Zengin, ''Yenilikçi Kanat'' olarak adlandırılan grubun hareketini eleştirerek, 'Özalvari çıkışların başarılı olma şansı yoktur'' dedi. 
     Zengin, TBMM'de düzenlediği basın toplantısında, gazetecilerin, ''Yenilikçi olarak nitelenen bir grup FP' linin Tayyip Erdoğan'ın yemeğine katılmasını nasıl değerlendiriyorsunuz '' şeklindeki sorusu üzerine, bir partiye mensup milletvekilinin başka bir partinin kuruluş çalışmasına katılmasını doğru bulmadığını söyledi. 
     Bir siyasetçinin, kurulu partiler dışında başka bir çizgiyi benimseyebileceğini, bunun gayet normal olduğunu ifade eden Zengin, şöyle konuştu 
     ''Ancak etik olarak bu insanların önce mensubu olduğu partiden bağlarını koparması gerekir. Bu açıdan milletvekillerinin böyle bir yemeğe katılmalarını doğru bulmuyorum. FP'nin amacı ve çizgisi ortadadır. Bunun dışındaki oluşumlar bizi ilgilendirmiyor. 
     Psikolojik savaş taktiklerinin uygulandığı bir ortamda bu tür, yani Özalvari çıkışların başarılı olma şansı yoktur. Özal, 4 eğilimli anlayışını işe yaramadığını ifade etmiş, yeni plan ve projeler hazırlamış, ancak bunu yapmak için ömrü olmamıştır. Özalvari siyaseti kuran Özal bile o siyasetin yanlış olduğunu söylemişken bunun taklidinin başarılı olacağını düşünmek yanlıştır.'' Bahri Zengin, yemeğe katılanlara disiplin cezası verilmesini hiçbir zaman düşünmediklerini de bildirerek, ''En büyük disiplin cezasının FP tabanının tepkisi olduğunu'' söyledi. 
     
     Tuzakları çözecek irade 
     Zengin, FP'nin Türkiye'de demokrasinin tam anlamıyla yerleşmesi için mücadele verdiğini, bunu istemeyen bazı güçlerin partisinin bünyesinde yangın çıkartma gayretine giriştiğini öne sürdü. ''Biz bu yangını söndürdük. Kuşatmayı da eninde sonunda yaracağız'' diyen Zengin, ''Bütün bunlar bizim için bir idman. Bu kadar büyük kuşatmaları, tuzakları çözecek bir irade Türkiye'nin sorunlarını haydi haydi çözer'' şeklinde konuştu. 
     FP Genel Başkan Yardımcısı Zengin, 1-2 yıldır ''yolsuzlukların üzerine gidiliyormuş gibi bir izlenim'' verildiğini de bildirdi. Halkın, yolsuzluk yapıldığı öne sürülen kuruluşlardaki bazı insanların sorgulanırken bazı insanların neden sorgulanmadığını sorduğunu kaydeden Zengin, sözlerini şöyle sürdürdü 
     ''Yolsuzlukların üzerine tam manasıyla gidilmesi için anayasanın değiştirilmesi gerekiyorsa anayasayı, kanunların değiştirilmesi gerekiyorsa kanunları değiştirelim ve yolsuzluğa karışan herkesi su üzerine çıkartalım. 
     Yolsuzluk operasyonları oligarşiyi takviye etmek için ve siyasi amaçla yapılmış operasyonlardır.'' Bahri Zengin, ''Yolsuzlukta korunan kesim olarak Türk Silahlı Kuvvetleri mensuplarını mı kastediyorsunuz '' sorusuna, ''Kim yolsuzluk yapmışsa onu söylüyorum. Bir kimsenin üzerine gidilip başka bir insanın üzerine gidilmemesi olmaz. Rütbesine, makamına, mevkisine bakılmaksızın yolsuzluk yapanın üzerine gidilmelidir'' karşılığını verdi. 







</TEXT>
</DOC>
