<DOC>
<DOCNO> 15525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/10/yazar/guclu.html </URL>
<DATE> 2001/04/10/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Hep aynı terane 
</HEADLINE>
<TEXT>

     Milli Eğitim Bakanı Bostancıoğlu, Malazgirt Pansiyonlu İlköğretim Okulu'nun açılış töreninde yaptığı konuşmada, endüstri meslek lisesi mezunlarının meslek yüksekokullarına sınavsız geçebilmesi için çalışma başlattıklarını söylemiş... 
     Pişkinliğin bu kadarına da pes doğrusu Ya bizi enayi sanıyor ya da bu ülkede yaşamıyor. Üçüncü bir olasılık da eğitim sektöründe olup bitenlerden haberi yok... 
     Meslek yüksekokullarına sınavsız geçiş teranesi 3 yıl önce KKTC'de yapılan YÖK toplantısında ele alındı ve karara bağlandı. Bizler de oradaydık. Uzun uzun haberler yaptık. Ama hepsi fos çıktı. Çünkü verilen sözlerin hiçbirisi yerine getirilmedi... 
     Son zamanlarda aynı terane yeniden ağızlarda sakız oldu. Sanıyorlar ki, milleti bir kez daha kandıracaklar .. 
     Metin Bostancıoğlu ismi eğitim tarihine meslek lisesi mezunlarını üniversiteye sınavsız sokan bakan olarak biraz geçer. Ama bir şey var ki o kesin. Meslek liselerini karanlığa sürükleyen bakan olarak hep hafızalarda kalacak... 
     Milli Eğitim Bakanlığı son 40 yıldır eğitimdeki ağırlığı genel eğitimden meslek eğitime kaydırmak için yoğun bir çaba içerisindeydi. Bir ölçüde bunu başardı da. Dahası meslek liselerini amele okulları olmaktan çıkarıp en iyi öğrencilerin devam ettiği teknik kolejler haline getirdi. Ama ne oldu YÖK Başkanı Gürüz ve MEB Müsteşarı Cordan'ın akıllara durgunluk veren operasyonuyla meslek liseleri adeta katledildi. Sadece 40 yıllık emek boşuna gitmedi. Yüz binlerce gencin hayaliyle oynandı, pek çok meslek lisesi kapısına kilit vurulacak noktaya geldi. İyi öğrenciler meslek liselerinin semtine bile uğramaz noktasına düşürüldü... 
     Bütün bunlardan sonra bayatlamış projeleri temcit pilavı gibi bir daha, bir daha gündeme getirmek bakan da olsa kimseye bir şey kazandırmaz... 
     
Dolarlı eğitime hayır      Dolara endeksli eğitime tepki giderek artıyor. Kolejlerin çoğu şimdiden TL ile ücret belirlemeyi prensip olarak kabul etti. Ama yabancı okul mezunlarının kurduğu bazı özel ilköğretim okullarıyla, vakıf üniversiteleri hala direniyor. Sanki herkes dolarla kazanç elde ediyormuş gibi... 
     Özellikle üniversite öğrencilerinden ve velilerden bu konuda yoğun şikayet geliyor. Ve birileri bu haklı yakınmaları dikkate almak zorunda. YÖK ve MEB bir an önce dolarla ücret belirlemeye son verildiğini açıklamalı. Yoksa bu işten sadece öğrenci ve veliler değil, özel öğretim kurumları da büyük zarar görecek. Bazı uyanık okullar ise öğrenciye farklı kur, hocalara farklı kur uyguluyor. Eğer ille de dolar kuru belirlenecekse, hocalara verdikleri maaş kuru kabul edilmelidir... 
     
     





Tasarruf .. 


Hortuma perde 


'Şov yapmayın' 


Sit alanı Ecevit 


Dibe vurmadan düzelmez mi .. 


Bıçak dayanmadan 


Acının kanatları 


Hep aynı terane 


Herkes bekliyor... 


THY için şimdi 


Ek kaynak 


Dolar, halkı depresyona soktu 


Yanlış anlamayalım 


Ankara krizin boyutunu’ anlayamıyor 


</TEXT>
</DOC>
