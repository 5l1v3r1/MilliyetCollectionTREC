<DOC>
<DOCNO> 14007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/01/guncel/gun01.html </URL>
<DATE> 2001/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinç Bilgin ve oğlu gözaltında 
</HEADLINE>
<TEXT>
ETİBANK sorgusu sürüyor 
Etibank soruşturması kapsamında gözaltına alınan Dinç Bilgin ve oğlu Önay Bilgin için polis dört günlük ek gözetim süresi aldı 
     NİHAT ALTINTAŞ SERHAT ÜNAL 

     Usulsüz krediler ve Off - Shore hesaplarıyla ilgili başlatılan Etibank soruşturması kapsamında önceki akşam gözaltına alınan Etibank'ın eski sahibi Dinç Bilgin ve oğlu Önay Bilgin'in emniyetteki sorguları sürerken, polis dört günlük ek gözetim süresi aldı. İstanbul Emniyet Müdürü Kazım Abanoz, savcının 5 kişi için yakalama talimatı verdiğini belirterek, Bilgin'lerin sorgusunu polisin yaptığını söyledi. Dinç Bilgin'in Mali Şube Müdürü Ayhan Mimaroğlu tarafından bizzat sorgulandığı da öğrenildi. DGM Savcısı'nın polise gönderdiği yakalama listesinde adı olan Cavit Çağlar'ın oğlu Mustafa Çağlar, Etibank eski yöneticileri İsmail Hakkı Karakaya ve Zeki Ünal da halen aranıyor. 
     
SÜREÇ HIZLANDI      Üst düzey bir yetkili, murakıplar tarafından hazırlanan raporda başka isimler de olduğunu anımsatarak, bankayla ilgili diğer dosyalara yönelik soruşturmanın devam ettiğini söyledi. Yetkili, "Soruşturmaya göre yeni yakalama talimatları çıkabilir" dedi. Gözaltına alınmayacak bazı isimlerin ise doğrudan DGM'ye çağrılarak ifadelerinin alınabileceğini kaydetti. 
     
USULSÜZ KREDİ TESPİTİ      Etibank eski yöneticilerini gözaltına götüren süreç şöyle başladı Etibank'ın Tasarruf Mevduatı Sigorta Fonu'na devredilmesinden sonra murakıplar bankada yapılan usulsüzlükleri belirlemek için çalışmalara başladı. Murakıpların hazırladığı ilk raporda, usulsüz kredi ve off shore hesaplarıyla ilgili olarak 21 kişinin ismi belirlendi. Bankacılık Denetleme ve Düzenleme Kurulu BDDK , Etibank'la ilgili hazırladığı bu ilk raporu İstanbul DGM'ye gönderdi. Dosyayı inceleyen DGM Savcısı Ercan Cengiz, Mali Polis'e önceki akşam Dinç Bilgin, Önay Bilgin, Mustafa Çağlar, eski banka yöneticileri İsmail Hakkı Karakaya ve Zeki Ünal'ın gözaltına alınması talimatını verdi. 
     
KEMERLERİ ÇIKARILDI      Bunun üzerine harekete geçen polis, Bilgin ve oğlunu gözaltına aldı. Sivil giyimli polisler Bilginler'e kelepçe takmadı. Bilginler İstanbul Emniyet Müdürlüğü binasına, otoparktan gizlice sokuldu. Gözaltı kuralı gereği pantalon kemerleri ve ayakkabı bağları alındı. Sağlık kontrolünden geçen sanıkların sorgusu hemen başladı. 
     
Kimseye ayrıcalık yok’      DGM'den gönderilen isim listesindeki diğer üç kişinin de yakalanarak emniyete getirileceğini belirten İstanbul Emniyet Müdürü Kazım Abanoz, "Soruşturma için dört gün yetmezse üç gün daha süre alma hakkımız var. Kimseye ayrıcalık yapılmıyor. Üzerimizde hiçbir baskı yok. Sürekli DGM Başsavcılığı'na soruşturmayla ilgili bilgi veriliyor" dedi. 
     
Bilgin Grubu'ndan açıklama 'Borçlarımızın arkasındayız'İSTANBUL Milliyet 
     Dinç Bilgin ve oğlunun gözaltına alınmalarının ardından Bilgin Grubu, "Ümit ve tahmin etmekteyiz ki, Bilgin Grubu bu hafta içinde devlete olan borçlarının tasfiyesini öngören anlaşmayı imzalamış olacaktır" açıklamasını yaptı. Grubun yazılı açıklamasında, Etibank'ın eski sermayedarlarıyla ilgili rutin işlemlerin de devam ettiği kaydedildi. Bilgin Grubu'nun, Etibank nedeniyle oluşan borçları tasfiye konusundaki kararlılığını ilk günden beri herkesin malumu olduğu ifade edilen açıklamada şöyle denildi 
     
Görüşmeler 2 nisanda      "Dinç Bilgin, Etibank'ın yeni yönetiminin kendisine ve grubuna karşı çıkardığı borç ve zarar rakamının tamamını kayıtsız şartsız kabul etmiştir. Ayrıca bu borcu ödeyeceğine ilişkin taahhüdü eşi, oğlu ve kızıyla birlikte imzalayarak bir ilki gerçekleştirmiştir. Dinç Bilgin, bununla da yetinmemiş, bu borcun tasfiyesi konusunda gerekli teminat ve kefaletleri de vererek tasfiye planını Etibank'ın yeni yönetimine sunmuştur. Etibank bünyesinde oluşan zararın tasfiyesi konusunda imza aşamasına gelinmiş, tutanaklar da hazırlanmıştır. Borç tasfiye planı üzerindeki nihai görüşmeler 2 Nisan Pazartesi günü başlayacaktır." 
     


 GÜNCEL 


















</TEXT>
</DOC>
