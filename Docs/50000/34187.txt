<DOC>
<DOCNO> 34187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/dunya/dun01.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhteşem ikili 
</HEADLINE>
<TEXT>

     DIŞ HABERLER SERVİSİ 

     1969’da "yenik ama gururlu bir düşman askeri" olarak ayrıldığı Vietnam’a 32 yıl sonra Vietnam’la diplomatik bağlarını hızla geliştiren ABD’nin "bir numaralı diplomatı" olarak gelen ABD Dışişleri Bakanı Colin Powell, bu kez asker veya diplomat olarak değil, performansı yüksek bir "şarkıcı" olarak Vietnamlılara veda etti. 
     Vietnam’da üç gün boyunca Güneydoğu Asya Ülkeleri Birliği ASEAN dışişleri bakanlarıyla bir araya gelen Powell, toplantıların son akşamında kendini sahneye atıp Japonların kadın Dışişleri Bakanı Makiko Tanaka ile düet yaptı. İkili bununla da yetinmeyip, şarkı sözleriyle uyumlu olarak bir de şov yaptı. 
     
     Makiko, Colin’i öpünce 
     "Batı Teksas’ın ücra kasabası El Paso’da Vietnamlı bir kıza aşık oldum" diye başlayan Powell tam "Bir akşam Teksas rüzgarı kadar vahşi bir kovboy geldi. Sevdiğim kızla içki içti. O kızın benim olduğunu söyledim. Tabancasına davrandı. Ben, yani yakışıklı yabancı yere düştü" sözleriyle devam ederken, sözlere paralel olarak yere uzanıverdi. Gerçi bunu yaparken, tecrübesizlikten olsa gerek, sözler daha ağzından çıkmadan kendini yere attı ama olsun... Sonra Vietnam tarzı konik şapka giyen Japon Dışişleri Bakanı Makiko geldi. Sevgilisinin ölümüne nasıl üzüldüğünü anlatan şarkı sözlerini söyleyip eğildi ve "yerde ölü yatan sevgilisini" öpüverdi. Tabii izleyicelerden müthiş bir alkış kopuverdi. 
     ASEAN dışişleri bakanlarının kapanışındaki bu eğlence sırasında diğer dışişleri bakanları da kendi ülkelerinin folk şarkılarıyla puan toplamaya çalıştıysa da, akıllarda herhalde Powell ile Makiko’nun şovu kalacak. 
     



 DÜNYA 











</TEXT>
</DOC>
