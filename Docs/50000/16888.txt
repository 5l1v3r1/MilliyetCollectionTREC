<DOC>
<DOCNO> 16888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/son/soneko25.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Eczacıbaşı "Yüzde 6'lık zam kısa dönemde soruna çözüm getirir" 
</HEADLINE>
<TEXT>

     İlaç Endüstrisi İşverenler Sendikası Başkanı Bülent Eczacıbaşı, yerli üretilen ilaçlarda yapılacak yüzde 6'lık artışın, kısa dönem için soruna çözüm getireceğini bildirdi. 
     İlaç sanayicileri, yaşanan son ilaç darboğazı karşısında Sağlık Bakanlığı'nın da katılımıyla dün yapılan toplantıyı değerlendirdi. İEİS Başkanı Bülent Eczacıbaşı, yaptığı yazılı açıklamada, Sağlık Bakanlığı tarafından yurtiçinde üretilen ilaç fiyatlarında yüzde 6 oranında satış yapılmasına, ithal ilaçların fiyatlandırılmasında ise ithalatın yapıldığı günlük Merkez Bankası döviz kurunun esas alınmasına ve kar hadlerinin indirilmesine karar verildiğini hatırlattı. 
     Yerli üretilen ilaçlara da daha önce yüzde 15 oranında artış yapıldığını hatırlatan Eczacıbaşı, ''Şimdi yapılacak yüzde 6'lık artış, kısa dönem için soruna çözüm getirecek, ancak maliyetlerde yılbaşından bu yana ortaya çıkan yüzde 58'lik artışı karşılamaktan uzak kalacaktır'' dedi. 
     İthal ilaçlarda ise masraflar için kabul edilen oranların dışında ithalatçı, depocu ve eczanelere tanınan kar hadlerinin önemli ölçüde düşürülmesinin Bakanlıkça öngörüldüğünü vurgulayan Eczacıbaşı, şu görüşleri dile getirdi 
     'İlaç işverenleri olarak ülke ekonomisinin içinde bulunduğu bu durumda verilen kararları özveride bulunmaya bir çağrı olarak kabul ediyoruz. Sektördeki kuruluşların bu özveriyi göstermeye hazır olduklarına inanıyoruz. Sektörün bütün bu yükleri taşıyarak 2001 yılındaki sorunları aşabilmesi, sosyal güvenlik kurumlarının sanayiye ve eczanelere yaptığı ödemelerde hiçbir aksamaya yol açmamaları ile mümkün olacaktır. Sektörün içinde bulunduğu koşulların Sağlık Bakanlığınca yakın bir gelecekte yeniden değerlendirilerek kalıcı çözümlere ulaştırılacağını ümit ediyoruz.'' 




</TEXT>
</DOC>
