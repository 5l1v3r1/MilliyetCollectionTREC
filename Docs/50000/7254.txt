<DOC>
<DOCNO> 7254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/son/sontur11.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Eylem hazırlığındaki DHKP C'liler bombalarla yakalandı 
</HEADLINE>
<TEXT>

     İstanbul'da, kamu kurum ve kuruluşları ile üst düzey yöneticilere yönelik eylem hazırlığı içinde olan yasadışı DHKP C örgütü üyesi 8 kişi, çok sayıda bomba ve patlayıcı yapımında kullanılan malzemelerle yakalandı. 
     İstanbul Terörle Mücadele Şube Müdürlüğü'nden yapılan açıklamada, 7-15 Şubat 2001 tarihleri arasında Şişli ve çevresinde yasadışı DHKP C örgütüne yönelik olarak gerçekleştirilen operasyonlarda, 8 kişinin yakalandığı belirtildi. 
     Açıklamada, yakalanan bu kişilerle birlikte 11 adet değişik ebatlarda boru bomba, 4 adet adi fünye, 1 adet el bombası, 5 adet 125 gramlık dinamit lokumu, bomba yapımında kullanılan kimyasal maddeler,asit, çok miktarda tabanca fişeği ve örgüte ait çok sayıda yayın ele geçirildiği bildirildi. 
     Sorgulamalar sonucu bu kişilerin, 27 Ocak 1996'da Esenler Turgutreis Mahallesi Şehit Cevdet Caddesi 556. Sokak'taki bir berber dükkanına molotofkokteyli attıkları, 23 Ocak 1999'da da Esenler Kazım Karabekir Mahallesi 6. Cadde üzerinde korsan gösteri yapılması eylemlerine karıştıklarının belirlendiği kaydedilen açıklamada, yakalanan kişilerin ayrıca kamu kurum ve kuruluşları ile üst düzey yöneticilere yönelik eylem hazırlığı içerisinde oldukları da ifade edildi. 
     Polis yetkilileri, yakalanan 8 kişiden 6'sının sorgu ve diğer işlemleri tamamlandığı için daha önce İstanbul DGM Cumhuriyet Başsavcılığı'na gönderildiğini ve bunlardan 3'ünün ''Yasadışı örgüt üyesi olmak'' suçundan tutuklandığını söylediler. 
     Yakalanan kişilerden Yusuf Şahin'in ''Yasadışı örgüt üyesi olmak'' suçundan 7.5 yıl cezaevinde yattıktan sonra tahliye olduğunu belirten polis yetkilileri, Veysel Karataş'ın ise ''Örgüt üyelerine yardım ve yataklık yaptığı'' gerekçesiyle gözlem altına alındığını bildirdiler. Yetkililer, şubede kalan Şahin ve Karataş'ın da bugün İstanbul DGM Cumhuriyet Başsavcılığı'na gönderileceğini kaydettiler. Bu arada, operasyon kapsamında ele geçirilen boru bombalardan birinin, 8 Şubat 2001 tarihinde İstanbul Terörle Mücadele Şube Müdürlüğü'nün 3. katındaki Bomba İmha Büro Amirliği'nden Bomba İmha Grup Amirliği'ne nakli sırasında patlayarak 3 polis memurunun yaralanmasına yol açan bomba olduğu öğrenildi. 




</TEXT>
</DOC>
