<DOC>
<DOCNO> 16876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/son/soneko13.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş Merkez Bankası Yasa Tasarısının önemini anlattı 
</HEADLINE>
<TEXT>

     Devlet Bakanı Kemal Derviş, Merkez Bankası'nın herhangi bir ülkede ekonomi açısından belki de en önemli kuruluş olduğunu söyledi. 
     Merkez Bankası Yasa Tasarısı'nın görüşüleceği TBMM Plan ve Bütçe Komisyonu'na Merkez Bankası Başkanı Süreyya Serdengeçti ile gelen Bakan Derviş, burada yaptığı konuşmda, Merkez Bankası Yasası'nın yürürlüğe girişinden bu yana 30 yılı aşkın bir süre geçtiğini hatırlatırken, bu dönemde dünyada hem ekonomik konularda hem de Merkez Bankası ile ilgili konularda çok önemli gelişmeler olduğunu vurguladı. 
     Tasarıyla, kanunun 13 maddesinin değiştirildiğini, 7 maddesinin de yürürlükten kaldırılmasının öngörüldüğünü anlatan Derviş, bu tasarı ile fiyat istikrarını sağlamanın bankanın temel amacı haline geleceğini ifade etti. 
     Aynı zamanda Merkez Bankası'nın hükümetle birlikte istihdam ve büyüme politikalarını da destekleyeceğini belirten Bakan Derviş, bankanın, ülkenin para politikalarını belinlenmesinde ve uygulanmasında tek yetkili ve sorumlu olacağını kaydetti. 
     Merkez Bankası'nın hükümetle birlikte, enflasyon hedefi ve kur rejimini de belirleyeceğini söyleyen Bakan Derviş, şöyle devam etti 
     ''Enflasyon hedefinin belirlenmesinde etkinlik sağlanması amacıyla, banka bünyesinde Para Politikası Kurulu oluşturduk. Bu bazen kamuoyunda para kurulu diye geçiyor, tabii bu değil, bu bir Para Politikası Kurulu'dur. Para Kurulu ayrı birşey, öyle bir öneride bulunmuyoruz.'' 
     Merkez Bankası'nın fiyat istikrarını sağlamada, çağdaş para politikası araçlarını kullanma yetkisi sağlandığını da anlatan Derviş, fiyat istikrarını sağlamak amacıyla finansal sistemde istikrarı sağlayıcı önlemleri almanın da, bankanın görevi olacağını kaydetti. 
     Bakan Derviş, para politikasının belirlenmesi ve uygulanmasında bankanın şeffaf davranacağını, Bakanlar Kurulu'na hesap vereceğini ve kamuoyunu sürekli aydınlatacağını sözlerine ekledi. 
     Bakan Derviş, komisyon toplantısı öncesinde Komisyon Başkanı Metin Şahin'in odasında yaklaşık yarım saat kaldı. CNBC-E televizyonu Derviş'in konuşmasını canlı yayınlarken, salonda 15 kamera, 8 foto muhabiri ve çok saylıda haberci yer aldı. Komisyon üyesi olmayan bazı milletvekillerinin de toplantıya katıldıkları gözlendi. 
     Öte yandan, daha önce Genel Kurul toplantısına katılan Bakan Derviş, ilk kez bugün Meclis'teki komisyon toplantısına da katılmış oldu. 




</TEXT>
</DOC>
