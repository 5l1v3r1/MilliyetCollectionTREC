<DOC>
<DOCNO> 41079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/08/spor/aspo.html </URL>
<DATE> 2001/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
UA...Bİ DAHA 
</HEADLINE>
<TEXT>

Yine Türkiye nefesini tutacak, 12 Dev Adam’a kilitlenecek. Basketbol Milli Takımımız, Almanya ile karşılaşacak, Avrupa Şampiyonası’nda finalin kapısını açmaya çalışacak 
     19.00’da başlıyor 
     A MİLLİ Basketbol Takımımız, 2001 Avrupa Şampiyonası’nda bu akşam yine tarihte yeni bir sayfa açmak için Abdi İpekçi Salonu’na çıkacak. Çeyrek finalde Hırvatistan’ı nefesleri kesen bir maç sonunda deviren ve ilk kez Dünya Şampiyonası’na katılmaya hak kazanan Ay - Yıldızlı ekibimiz, Almanya ile yarı finalde saat 19.00’da Abdi İpekçi Salonu’nda karşı karşıya gelecek. 
     
     Tarihte ilk kez 
     MİLLİ Takımımız bu maçı kazandığı taktirde tarihte ilk kez final oynama hakkını elde edecek. Karşılaşmanın biletlerinin tamamen satıldığı, maça ilginin büyük olduğu belirtildi. Bu maçın ardından saat 21.15’te Yugoslavya ile İspanya, finale kalan diğer takımı belirlemek için karşılaşacaklar. Yugoslavya - İspanya maçı da TRT 3’ten naklen yayınlanacak. 
     
Biz daha şanslıyızÖrs, "Seyircimizle bütünleştiğimiz zaman engel tanımıyoruz. Bu yüzden final için çok umutluyum" dedi 
     GÖKHAN TÜRE 

     Kazanmaya yakınız’ 
     BASKETBOL Milli Takımı başantrenörü Aydın Örs, "Almanya karşısında daha şanslıyız. Galibiyete yakın olan taraf biziz" dedi. Örs, "Almanya, grupta Yunanistan’ı, çeyrek finalde ise olimpiyat ikincisi Fransa’yı mağlup etti. Çok güçlü bir takım, ama biz de çok güçlüyüz. Kazanmak için çıkacağız ve buna daha yakınız" diye konuştu. 
     
     Nowitzki’ye dikkat’ 
     TAKIMININ kaliteli oyunculardan kurulu olduğunu ifade eden Örs, "Seyircimizle bütünleştiğimiz zaman engel tanımıyoruz. Bu yüzden final için çok umutluyuz. Almanya’da özellikle Nowitzki’yi durdurmaya çalışacağız. Sakatlıklar bizim için oldukça önemli bir handikap. Umarım tüm oyuncularımız maça hazır duruma gelir" dedi. 
     
Orhun ve Mehmet oynamıyor      A MİLLİ Basketbol Takımımız’da sakatlıkları süren dört oyuncumuz Orhun Ene, Mehmet Okur, Hidayet Türkoğlu ve Kerem Tunçeri’nin tedavileri sürüyor. Milli Takım doktoru Burhan Uslu, bu oyunculardan Orhun’un ancak final maçında oynama şansının olabileceğini belirtirken, "Mehmet de forma giyemeyecek. Ancak Hidayet ve Kerem oynayabilecek durumdalar. Dört oyuncumuzun da tedavisini aralıksız sürdürüyoruz" diye konuştu. 
     
Almanya 9-3 önde      BASKETBOL Milli Takımımız, Almanya ile oynadığı 12 karşılaşmada üç galibiyet alırken, dokuz kez sahadan yenik ayrıldı. Doğu ve Batı Almanya birleştikten sonra ilk kez 1992 yılında Super Cup’ta Almanya’ya 85 - 68 yenilen Milli Takımımız, ilk galibiyetini ise 27 Haziran 1999’da Avrupa Şampiyonası’nda 63 - 55’lik skorla aldı. Milliler son olarak Almanya ile Slovenya’da oynadığı özel maçı da Mithat Demirel’in son saniye basketiyle 85 - 84 kaybetmişti. 
     
Nowitzki Hidayet’e hayran      ALMAN Milli Takımı’nın, NBA’in Dallas Mavericks takımında forma giyen yıldızı Dirk Nowitzki, Türk Milli Takımı’nda özellikle Hidayet Türkoğlu’na hayran olduğunu söyledi. Nowitzki, "Hidayet yetenekli ve geleceği olan bir oyuncu. Onu NBA’deki maçlarından da takip ediyordum. Ama Avrupa Şampiyonası’nda çıkardığı oyundan gerçekten çok etkilendim. İbrahim Kutluay, Mehmet Okur ve Mirsad Türkcan da NBA’de her takımda rahatlıkla forma giyebilirler" dedi. 
     
Demirel’den teşekkür      BASKETBOL Federasyonu Başkanı Turgay Demirel, verdikleri destekten dolayı seyirciye ve basına teşekkür etti. Demirel, "Almanya maçında da mutlu sona ulaşacağımıza eminim. Dünya Şampiyonası’nı garantilemiş olmamız sevindirici. Avrupa şampiyonluğu için de elimizden geleni yapıyoruz" dedi. 
     
Taraftara çağrı      ALMANYA ile tarihi bir yarı final maçı yapacak olan A Milli Basketbol Takımı, son çalışmasını dün sabah Abdi İpekçi Salonu’nda yaptı. Antrenmana, sakatlıkları süren Orhun, Mehmet Okur, Hidayet ve Kerem katılmadı. Menajer Doğan Hakyemez, Almanya karşısında galip gelerek finale kalacaklarına inandıklarını belirterek, "Taraftarımız Hırvatistan maçında 19 sayı gerideyken nasıl güvenip destek verdiyse, yine aynı şekilde davransın" dedi. 
     
Aydın Örs’ün 36’ncı maçı      BASKETBOL Milli Takımı Başantrenörü Aydın Örs, Almanya karşılaşmasıyla, Milli Takım’ın başında 36. maçına çıkacak. Milli Takım, Aydın Örs döneminde oynadığı 35 maçın 21’ini kazanırken, 14 karşılaşmadan da yenik ayrıldı. Millilerimiz, 35 maçta 2 bin 575 sayı kaydederken, potasında ise 2 bin 470 sayı gördü. 
     
Fransa ve Rusya fark attı      AVRUPA Basketbol Şampiyonası’nda klasman maçları dün oynandı. Hırvatistan’ı 90 - 79 yenen Fransa, yarın saat Abdi İpekçi’de 16.45’te, Letonya’yı 99 - 81’le geçen Rusya ile beşincilik için mücadele edecek. Beşinciliği elde eden takım, Dünya Kupası’na doğrudan gitmeye hak kazanacak. 14.30’da ise Letonya ile Hırvatistan, yedincilik - sekizincilik için karşılaşacak. 
     



 SPOR 






















</TEXT>
</DOC>
