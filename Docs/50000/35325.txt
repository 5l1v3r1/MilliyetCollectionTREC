<DOC>
<DOCNO> 35325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/03/son/sontur15.html </URL>
<DATE> 2001/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Bunalımı aşağı yukarı yendik gibi" 
</HEADLINE>
<TEXT>

     Devlet Bakanı Kemal Derviş, devletin gelir kaybetme lüksü olmadığını söyledi. 
     Devlet Bakanı Derviş, Hazine Müsteşarlığı'nda Ekonomi Muhabirleri Derneği EMD üyeleri ile yaptığı sohbet toplantısında, çeşitli kesimlerden vergi oranlarının düşürülmesine yönelik taleplerin geldiğini, ancak, bu aşamada Türkiye'nin vergi gelirini azaltacak lüksünün olmadığını kaydetti. 
     Derviş, bir soru üzerine, Türkiye'nin bunalımı yenme açısından önemli adımlar attığını belirterek, ''Bunalımı aşağı yukarı yendik gibi'' dedi. 
     Finansal sektörü düzeltmeden, reel ekonomiyi düzeltmenin mümkün olmadığını söyleyen Derviş, Türkiye'de insanların günlük olaylarla uğraştığını, bunların çok önemli olduğunu, ancak uzun vadeye de bakılması gerektiğini vurguladı. 
     Günlük dalgalanmalarla yapısal reformlar arasındaki dengenin bir bakıma günlük dalgalanmalar lehine bozulmuş olduğuna işaret eden Derviş, ''En az onlar kadar önemli yapısal önlemler ve değişiklikler tartışılıyor'' dedi. Güçlü Ekonomiye Geçiş Programının iki temel boyutu olduğunu anlatan Kemal Derviş, bunlardan birinin piyasaların istikrara kavuşturulması olduğunu kaydetti. Derviş, diğer boyutun ise 90'lı yıllarda yüzde 4'ün altına inmiş olan ortalama büyümenin yüzde 7'ler seviyesine çıkarılması olduğunu belirtti. 
     90'lı yıllarda Türkiye'nin, dolar bazında, büyüyemeyen bir toplum hale geldiğini hatırlatan Derviş, ''Bu hiçbir şekilde kabul edilemez, özellikle dünyada ortalama büyüme artmışken...'' şeklinde konuştu. Yapısal reformların aslında bu sorunları yenmekle ilgili olduğunu, Türkiye'nin yapısının özel sektör deneyiminin, insan gücü ve coğrafyasının yıllık yüzde 7 büyümeyi mümkün kıldığını anlatan Derviş, bunun gerçekleştirilmesi için reformların tutması gerektiğini kaydetti. 
     Reformların çok hızlı bir tempoda Meclis'ten geçtiğini hatırlatan Kemal Derviş, ama bunlarda her zaman düzeltmeler yapılabileceğini, gerekli olanları Meclis'e yeniden getirmenin mümkün olduğunu belirterek, ''Onun için ekonomi yönetimini sürekli bir reformculuk içinde götürmeli'' diye konuştu. Merkezi ve emredici planların çok da etkili olmadığının tüm dünyada görüldüğünü belirten Derviş, bu işlevi piyasaların yaptığını kaydetti. Piyasaların işleyişinde de finans kesiminin çok büyük önemi olduğunu anlatan Derviş, ''Finans sektörü düzeltilmeden, reel ekonomiyi düzeltmek mümkün değil'' şeklinde konuştu. 
     
     Siyaset ve ekonomi 
     Siyaset ve ekonomi etkileşimine de değinen Bakan Derviş, siyasetin ekonomiye yön vermeye çalışmasının son derece doğal olduğunu, AB'ye girip girmeme, enflasyonun hızlı veya yavaş düşürülmesi ve sektörel tercihler gibi konularda siyasetçinin önemli bir görevi olduğunu kaydetti. 
     Buna karşılık siyasetin, piyasanın temel kurallarına saygı göstermesi gerektiğini işaret eden Derviş, bunu sağlayacak altyapının kurulduğunu söyledi. Uluslararası kuruluşlarla Türkiye'deki ekonomik politika arasındaki ilişkiye de değinen Derviş, programla ilgili tüm yasal düzenlemelerin aslında Türkiye'de yıllardır hazırlanan şeyler olduğunu ve bunların dışarda icat edilmiş reformlar olmadığını kaydetti. Yıllardır üzerinde çalışılan bu reformların çıkarılamadığını hatırlatan Derviş, ''Dolayısıyla bu yapısal reformları dışarıdan bize gelen, ya da herhangi dayatma olarak algılamamamız gerekir'' dedi. 
     Bu reformları yaparken kısa vadedeki zorlukları, geçiş sürecinden kaynaklanan maliyetleri azaltmak için ve krizden çıkış için dış kaynak kullanıldığını anlatan Derviş, dış kaynak sağlayan kuruluşların da ekonomi yönetiminin yaptıklarını incelediğini ve desteklerini buna karşılık verdiğini söyledi. 
     Bunların birer hibe olmadığını hatırlatan Derviş, bunların faizleri ile birlikte geri ödenecek bir kaynak olduğunu kaydetti. IMF ve Dünya Bankası ile ilişkiler konusunda ekonomi yönetimi içinde zaman zaman görüş ayrılıkları olabileceğine işaret eden Derviş, ''Ancak Türkiye'deki ekonomi yönetiminin doğru bulmadığı hiç bir şeye de imza atmış değiliz'' dedi. Ancak bazı konularda uzlaşma zorunluluğu bulunduğuna işaret eden Bakan Derviş, bazen ikna olduklarını, bazen de kendilerinin karşı tarafı ikna ettiklerini kaydetti. 







</TEXT>
</DOC>
