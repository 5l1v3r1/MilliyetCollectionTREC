<DOC>
<DOCNO> 34307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/son/soneko12.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fischer "Hükümetin programa olan desteğini görmekten mutluyum" 
</HEADLINE>
<TEXT>

     Türk Sanayicileri ve İşadamları Derneği TÜSİAD , ''Programın başarısının büyümeye, büyümenin ise güven ortamının sağlanmasına bağlı olduğunu'' bildirdi. 
     TÜSİAD'ın Devlet Bakanı Kemal Derviş ve IMF Birinci Başkan Yardımcısı Stanley Fischer onuruna verdiği yemeğe ilişkin olarak TÜSİAD Basın Bürosu'ndan yazılı bir açıklama yapıldı. 
     TÜSİAD açıklamasına göre, TÜSİAD toplantıda şu görüşleri dile getirdi 
     ''Türkiye'nin bu ağır ekonomik koşullardan hızla çıkma potansiyeli vardır. Ancak, piyasalarda güven tesisinin ana unsurunun siyasi kararlılık olduğu gözardı edilmemeli ve programın başarısının büyümeden geçtiği unutulmamalıdır. Ekonomik belirsizlik ortamı, tüketim, tasarruf, yatırım, üretim kararlarının alınmasını güçleştirmiş ve ekonominin yeniden büyüme sürecine girmesini geciktirmiştir. İleriye yönelik karar almakta zorlanan reel sektör, ciddi üretim ve istihdam kayıplarına uğramıştır. Piyasalarda belirsizliğin azalması ve güven ortamının güçlendirilmesi için Hazine ve Merkez Bankası politikalarına yeterli esneklik sağlanmalıdır. Özellikle kurlardaki aşırı oynaklığın giderilmesi ve belirsizliğin azalması, tüm piyasaları olumlu etkileyecektir. Bu sayede, ekonomi yeniden büyüme sürecine girecek ve istihdam kaybı geri çevrilebilecektir. Programın başarısı büyümeye, büyüme ise güven ortamının sağlanmasına bağlıdır. İşadamları, tarihin çeşitli dönemlerinde tüm sıkıntılı durumlardan toplumsal dayanışma ile beklenmeyen bir performansla çıkmış ve kaderini yeniden çizmiş olan Türkiye'nin bu kez de krizden hızla çıkacağına inanmaktadır.'' 
     
     Fischer... 
     Açıklamada, IMF Birinci Başkan Yardımcısı Stanley Fischer'ın görüşleri de şöyle aktarıldı 
     ''IMF'nin Türkiye programına vermiş olduğu olağanüstü mali destek, IMF'nin Türkiye'nin gücüne ve programın başarısına duyulan güvenin en somut işaretidir. Programın içerdiği son derece kapsamlı yapısal önlemlerin kısa sürede hayata geçmiş olması, Türk hükümetinin ve parlamentosunun gösterdiği performansın gücüne işaret etmektedir. Geri kalan mevzuat değişikliklerinin de bu şekilde tamamlanacağını beklemekteyiz. Ankara'da yapmış olduğumuz temaslarda, hükümetin programa olan güçlü desteğini görmekten büyük mutluluk duyduk. Türkiye'nin diğer gelişen piyasa ekonomileri arasında ayrıcalıklı önemi ve gücü olduğu ortadadır. Dalgalı kur programda gerekli supab mekanizmasını yaratarak programın başarı şansını yükseltmektedir. Son göstergeler ekonomide düzelmenin başladığına işaret etmektedir. Başta IMF olmak üzere, uluslararası finans çevreleri bu programın zorlukların aşılmasını sağlayacağına güvenmektedir. Hiç şüphesiz Türk özel sektörünün ayrıcalıklı gücü, bu başarının önemli dayanaklarından biri olacaktır.'' 
     
     Derviş... 
     TÜSİAD açıklamasında, Devlet Bakanı Kemal Derviş'in toplantıdaki konuşmasında ele aldığı konulara ilişkin olarak da şu görüşlere yer verildi 
     ''Türk ekonomisi son derece zor bir dönemden geçmektedir. Bu toplumun tüm kesimlerinde derin bir yeniden yapılanmayı zorunlu kılmaktadır. Kurlardaki belirsizliğin herkesi son derece olumsuz etkilediği aşikar olmakla birlikte, izlenen serbest kur politikası bu programın supabıdır. 1990'ların yüksek reel faizle dışardan borçlanma politikalarının sürdürülemezlik noktasını aştığı ortadadır. Bu denli kapsamlı yapısal önlemlerin büyük ölçüde tamamlanmış olması sevindiricidir. Krizi aşmak konusunda birkaç ay önceye kıyasla bugün çok daha güçlü bir noktada bulunuyoruz. Bundan sonra da, gerek IMF ile gerek toplumun çeşitli kesimleri ile görüşerek, karşılıklı fikir alışverişi ile sorunların üstesinden kolaylıkla gelebileceğimize inanıyorum. Bugün Sayın Fischer ve ekibi ile yapacağımız toplantıda, ekonomide kendine güvenin yerleşmesi için atabileceğimiz adımları görüşeceğiz.'' 






</TEXT>
</DOC>
