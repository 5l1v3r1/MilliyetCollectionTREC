<DOC>
<DOCNO> 23377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/son/sonspo08.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli taraftarlar kendilerini taşıyan otobüsün camlarını kırdılar 
</HEADLINE>
<TEXT>

     Samsunspor-Fenerbahçe maçı için, her iki takımın taraftarı, kapıları sabah saat 10.00'da açılan 19 Mayıs Statı'nı erken saatlerde doldurdu. 
     Yoğun güvenlik önlemlerinin alındığı maçta, Amasya, Çorum, Tokat, Sivas, Ordu, Giresun, Yozgat, Trabzon, Çankırı ve Sinop'tan gelen takviye güçlerle, toplam bin 500 polis ve jandarma görev yapıyor. Samsun Emniyet Müdürü Mustafa Aydın, saha içi ve dışındaki güvenlik görevlilerini bizzat yönetiyor. Samsunspor-Fenerbahçe maçını Çalışma ve Sosyal Güvenlik Bakanı Yaşar Okuyan ile çok sayıda milletvekilinin de izleyeceği bildirildi. 
     İstanbul'dan otobüslerle gelen Fenerbahçe taraftarı, kente girişte durdurularak Büyükşehir Belediyesi'ne ait otobüslerle stada naklediler.Bu arada, bazı otobüslerin Fenerbahçe taraftarı tarafından camları kırıldı.19 Mayıs Stadı yanındaki futbol sahalarında aramadan geçirilen sarı-laciverli taraftarlar daha sonra içeri alındılar. Stada girişte seyirciler sıkı bir aramadan geçirilirken, bozuk paralara ve pet şişelerdeki içeceklerin içeri sokulmasına izin verilmedi. Toplanan bozuk paralar, kapılarda bulunan Kızılay'a ait kumbaralara atıldı. 
     Samsunspor taraftarına ayrılan kale arkası tribünlere giren yaklaşık 400 Fenerbahçe taraftarı, polis kordonu eşliğinde bulundukları yerden alınarak Fenerbahçe taraftarının bulunduğu maraton tribüne yerleştirildiler. Bu arada, her iki takım taraftarları arasında gerginliğin yaşanmadığı maç öncesinde, Samsun Valiliği tarafından ''Atatürk'ün şehrine hoşgeldiniz'', ''Bir hevesi, bir yaşamla ödemeyin'', Spor dostluk ve kardeşliktir'' yazılı pankartları stata asılması olumlu karşılandı. 







</TEXT>
</DOC>
