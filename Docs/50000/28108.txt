<DOC>
<DOCNO> 28108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/son/sontur10.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Savunma Bakanı "Kapatma olmasın seçime girmeme cezası olabilir" 
</HEADLINE>
<TEXT>

     Milli Savunma Bakanı Sabahattin Çakmakoğlu, parti kapatılması yerine, partiye yüklü para cezası ya da bir seçime girmeme cezası verilebileceğini söyledi. 
     Bölgede incelemelerde bulunan Çakmakoğlu, bu sabah helikopterle Şırnak'tan Siirt'e geldi. Vali Nuri Okutan'ı ziyaret eden Çakmakoğlu, burada yaptığı açıklamada, bölgenin kalkındırılması, sosyoekonomik durumunun düzeltilmesi ve Köye Dönüş Projesi çalışmalarını görmek amacıyla bölgeye geldiğini belirtti. 
     Çakmakoğlu, gazetecilerin Fazilet Partisi'nin kapatılmasıyla ilgili sorularını cevaplandırırken, ''Temel ilkelerle çelişen siyasi partilerin kapatılması kararı en güç ve zor karardır. İsim önemli değil. Parti kapatma yerine, çok yüklü para cezası ya da bir seçime girmeme cezası verilebilir'' dedi. 
     Çakmakoğlu, iyiniyetle başlattıkları sınır ticaretinin bazı insanlarca kötü amaçlı olarak kullanıldığını, bu nedenle yeniden incelenecek olan sınır ticaretine büyük kısıtlama getireceklerini kaydetti. 
     Ekonomik krizden dolayı Hükümet olarak sıkıntı çektiklerinin doğru olduğunu, ancak, muhalif partilerinin geçmişte bıraktığı enkazı temizlemeye çalıştıklarını anlatan Çakmakoğlu, şöyle dedi 
     ''Biz iktidara 2 yıllığına değil, 5 yıllığına talibiz. Biz 2 yıllık dönemimizde hiç banka batırmadık. Onun bunun gönlünü hoş etmek için sağa sola kredi dağıtmadık. Sadece bize bırakılan enkazı temizliyoruz. 
     Temmuz ayı sonu itibariyle enflasyon düşecek. Türkiye'de son 20 yıldır tüketici politikası uygulanmaktadır. Biz bu konuda tedbirimizi aldık. Devlet Bakanı Kemal Derviş'in ön sırada bulunması, bir şey teşkil etmiyor. Önemli olan Hükümet Programının yürümesidir.'' 






</TEXT>
</DOC>
