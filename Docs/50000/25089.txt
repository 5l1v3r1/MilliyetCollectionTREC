<DOC>
<DOCNO> 25089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/spor/spo03.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
SÜREN BOMBALADI 
</HEADLINE>
<TEXT>

Ben, kimseyi arkadan vurmadım. Ama benim yücelttiğim insanlar bunu yaptı. 
G.Saray yazarları, beni bilinçli şekilde yıprattı. Camia da buna hiç tepki vermedi. 
Borsada bile engellendik. Böyle bir ortamda çalışmak nasıl mümkün olabilir 
İstifaya gerek yok. Kongreye kadar görevimin başındayım. Tüzüğe bir daha baksınlar. 
     HALİL ÖZER 

     GALATASARAY Başkanı Faruk Süren’in geçtiğimiz hafta sonu Galatasaray Lisesi’nde yapılan İşbirliği Kurulu toplantısında, camiaya zehir zemberek mesajlar gönderdiği ortaya çıktı. Süren’in burada yaptığı konuşmada "Bu camiada yücelttiğim herkes beni vurmaya çalıştı. Ama ben hiçkimseyi arkadan vurmadım" ifadesini kullandığı bildirildi. Başkan’ın ayrıca Sarı - Kırmızılı yönetimin, camiada sevgisiz bir ortam içine girdiğini ve bu yüzden kongreye gitme kararını aldığını belirttiği de öğrenildi. 
     SÜREN’in, İşbirliği Kurulu’ndaki konuşmasında genel kurulu da "Bugüne kadar yapılan kongrelerde hep geçerli oy aldık. Ancak genel kurul, bu oyların arkasında durmadı" diye eleştirdiği ve şunları eklediği bildirildi "Medya, özellikle Galatasaraylı üye yazarlar bilinçli şekilde yıpratma politikası uyguladılar. Bu yıpratmaya camia tepki göstermedi. Hiç destek gelmeyince sadece üye bazında değil, topluma mal olmuş kulübün büyük kitleleri heyecanını kaybetti. 14 kupaya rağmen istenmeyen adam olduk." 
     SARI-Kırmızılı Kulübün Başkanı’nın aynı toplantıda, kampanyalar nedeniyle çalışamaz hale geldiklerini söylediği ve "Mesnetsiz ve dayanaksız ithamlar yüzünden sıkıntı duyduk" dediği ifade edildi. Süren’in "Yeni yönetime, camia kayıtsız bir şekilde tam destek vermelidir. O zaman sorunlara bir çözüm bulunulabilir. Biz yönetim olarak kredi alırken bile kendi camiamız tarafından engellendik. Borsaya açılırken, yine engellendik. Böyle bir ortamda çalışmak nasıl mümkün olsun " sözlerini sarfettiği belirtildi. 
     BAŞKAN Faruk Süren’in bu konuşmasının, İşbirliği Kurulu toplantısına katılan üyeler tarafından alkışlarla da karşılandığı öğrenildi. Bu arada Süren aldıkları kongre kararının, istifa etmemesi yüzünden geçersiz olacağı yolundaki iddiaları da yanıtladı. Sarı - Kırmızılı kulübün patronu, kesinlikle istifa etmeyeceğini, tüzüğe aykırı bir iş yapmadıklarını belirtti ve bu iddiaları getiren herkesin bir kere daha tüzüğe bakmasını istedi. Faruk Süren kongre gününe kadar görevde kalacağını da ekledi. 
     
Mondragon geliyor      GALATASARAY’ın uzun süredir görüştüğü Kolombiyalı kaleci Mondragon bugün İstanbul’da olacak. Sarı-Kırmızılılar, Taffarel’den umudu kesince Mondragon ile prensip anlaşmasına varmıştı. Kolombiyalı kaleci, Galatasaraylı yöneticiler ile bir kez daha masaya oturacak ve şartlarda problem çıkmazsa Sarı-Kırmızılı takımın yeni sezondaki file bekçisi olacak. 
     YÖNETİM diğer transferler için Jardel’i bekliyor. Brezilyalı futbolcuya endekslenen Sarı - Kırmızılı yöneticiler, Jardel’in bir an önce karar vermesini istiyorlar. Bu oyuncuyu nakit paraya satmayı amaçlayan Galatasaray, eğer gerçekleşmezse Nondo - Jardel takasına razı olacak. Benfica’nın Hoojdonk - Jardel ve artı 10 milyon dolar önerisi de sırada tutuluyor. 
     
Aigner’den stat baskını      UEFA Genel Sekreteri Aigner, Ali Sami Yen Stadı için İstanbul’a geliyor. Aigner bugün öğleden sonra Florya Tesisleri’nde Galatasaray Başkanı Faruk Süren ve diğer yöneticilerle bir toplantı yapacak. UEFA, Ali Sami Yen Stadı’ndaki yetersizlikler için kapatma kararı almıştı. Ancak bugünkü görüşmede yöneticiler Aigner’i ikna etmeye çalışacak. 
     
Takas iddiası      SARI - Kırmızılı takımda İspanya’dan geldikten sonra başarısız bir sezon geçiren ve gözden düşen Arif ile Beşiktaş’ta Teknik Direktör Daum tarafından istenmeyen Ayhan’ın takas edilmesi gündeme geldi. İki kulüp yöneticilerinin gizli olarak görüştüğü ve iki oyuncuyu bu yöntemle renklerine bağlamak istedikleri öğrenildi. 
     



 SPOR 




















</TEXT>
</DOC>
