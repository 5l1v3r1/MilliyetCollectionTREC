<DOC>
<DOCNO> 16591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/son/sontur05.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası'nı "paranın patronu" yapan yasa tasarısı Meclis'te 
</HEADLINE>
<TEXT>

     Para politikasının belirlenmesinde ve uygulanmasında Merkez Bankası'nı tek yetkili ve sorumlu kılan yasa tasarısı, TBMM Başkanlığı'na sunuldu. Hiçbir makam ve merci bankaya talimat veremeyecek. Merkez Bankası bünyesinde Para Piyasası Kurulu oluşturulacak. 
     Yürütme ve yürürlük maddeleriyle birlikte toplam 17 maddeden oluşan tasarının genel gerekçesinde Merkez Bankası Kanunu'nun yürürlüğe girdiği 1970 tarihinden bugüne kadar geçen 31 yıllık sürede hızla değişen ekonomik koşullar ve merkez bankacılığı konusunda başta Avrupa Birliği normları olmak üzere dünyada meydana gelen gelişmeler çerçevesinde kanunda değişiklik yapılması gereğinin doğduğu belirtildi. 
     Bu çerçevede hazırlanan tasarı ile Türkiye Cumhuriyeti Merkez Bankası'nın TCMB temel amacının fiyat istikrarını sağlamak olduğu ve bankanın ülke para politikasının belirlenmesinde ve uygulanmasında tek yetkili ve sorumlu olduğunun tasarı ile hükmedildiği belirtilen gerekçede, bankanın yeni düzenleme ile üstlendiği işlevler şöyle sıralandı 
     ''-Banka, ana hedefi olan enflasyonla mücadelenin etkin biçimde sürdürülmesi amacıyla, birçok ülkede başarıyla uygulanan enflasyon hedefini hükümetle birlikte belirleme görev ve yetkisi ile donatılmıştır. 
     Banka, fiyat istikrarını sağlamak, enflasyonla mücadele edebilmek için günümüz merkez bankacılığında kullanılan para politikası araçlarını doğrudan belirleme ve kullanma ile yetkili kılınmıştır. 
     -Bankanın temel hedefini gerçekleştirebilmesi için açık piyasa işlemleri, döviz ve efektif işlemleri, reeskont ve avans işlemleri, zorunlu karşılık ve umumi disbonibilite ile uygun bulacağı diğer para politikası araçlarından yararlanması öngörülmüştür. 
     -Fiyat istikrarının gerçekleştirilmesinde etkinlik sağlanması amacıyla, dünyadaki uygulamalar göz önüne alınarak banka bünyesinde Para Piyasası Kurulu oluşturulmuştur. 
     -Enflasyon hedeflemesinin gerektirdiği analitik ve istatistiksel yeterliliğin artırılması için banka, finansal sistemle ilgili tüm istatistiki bilgiler ile ekonomideki ve ödemeler dengesindeki gelişmelerin izlenmesinde gerekli görülecek diğer istatistiki bilgileri toplama yetkisine sahip kılınmıştır. 
     -Finansal sistemde istikrarı sağlama görev ve yetkisi kapsamında, bankaya mali sistemin altyapısının güçlendirilmesi, mali sistemin taşıdığı risklerin belirlenmesi amacıyla sistemi izleme ve değerlendirmeler yapma, mali sistemdeki risklerin sektörün geneline yayılmasını önlemek için gerekli tedbirleri alma yetkisi verilmiştir.'' 
     Bankanın bir bütün olarak makro ekonomik dengelerin sağlanması açısından, teknolojik gelişmelerden de yararlanarak etkin ve güvenilir bir ödeme sistemi kurmak ve sürdürmekle de görevlendirildiği belirtilen gerekçede, fiyat istikrarını sağlama amacıyla çelişmemek kaydıyla bankaca hükümetin büyüme ve istikrar politikalarının desteklenmesinin öngörüldüğü ifade edildi. 
     Merkez Bankası'nın, para politikasını belirlerken şeffaflığın sağlanması amacıyla bilanço kar ve zarar hesaplarının bağımsız denetim kuruluşlarınca denetlenmesine olanak sağlandığı belirtilen gerekçede, banka faaliyetleri ile ilgili olarak yılda iki kez Bakanlar Kurulu'na rapor sunulması ve para politikası hedefleri ve uygulamalara ilişkin dönemsel raporlar hazırlanarak kamuoyuna duyurulmasının hükmedildiği de ifade edildi. 
     



</TEXT>
</DOC>
