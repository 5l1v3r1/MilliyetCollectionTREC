<DOC>
<DOCNO> 41989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/son/soneko28.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ömer Sabancı "Mali piyasaların ilk birkaç gün panik olmaması olumlu" 
</HEADLINE>
<TEXT>

     İşadamları, ABD'deki saldırıların Türk ekonomisine etkilerinin büyük olmayacağını savunuyor. 
     TÜSİAD Yönetim Kurulu Başkan Yardımcısı Ömer Sabancı, Sektörel Durum Analizi çalışmasının tanıtımında gazetecilerin sorularını yanıtlarken, ABD'deki olayın yeni olduğunu belirterek, bunun piyasalardaki etkisinin beraber yaşanıp görüleceğini vurguladı. Sabancı, ''Hakikaten üzülmemek elde değil. Bu terör olayları ne yazık ki artık ciddi şekilde kontrol altına alınmak durumunda'' diye konuştu. 
     Türkiye'yle ilgili olarak iki olumlu işaret gördüğünü kaydeden Sabancı, şöyle dedi 
     'Türkiye'deki mali piyasalarda ilk birkaç gün bir panik olmadı. Dolayısıyla bunu ekonomik yönden bir olumlu işaret olarak görebiliriz. İkincisi şu anda devam eden IMF ile 10. Gözden Geçirme çalışmaları, aldığımız bilgilere olumlu gitmekte. Bu 2 noktayı bir olumlu işaret diye alabiliriz ama henüz olaylar çok erken. Türkiye'deki istihdam, yatırım, ihracat sorununu bir kenara atmış, unutmuş değiliz. Ama ekonomik program bütün bunların rayına oturması için yapılmış.'' 
     Herşeyin Türkiye'de veya reel sektörde rayına oturduğu, istihdamların tekrar yerine geldiğinin doğru olmadığını savunan Sabancı, ''Mart ayında dibe vurmuşuz. Talep daralması, işsizlik, yabancı sermayenin gelmemesi, yatırımların azalması, üretimde kapasite kullanım oranları sorunu ciddi şekilde devam ediyor. Fakat Mart ayında dibe vurmuş olan reel sektör, bir olumlu ray içinde yavaş yavaş belli bir noktaya gitmekte. Bugün için şuradan şöyle ayrılmayalım herşey güllük gülistanlık, olumlu bir hava. Ekonomik program bu şekilde devam ettiği sürece saydığımız problemlerin yavaş yavaş azalacağına inanıyoruz'' şeklinde konuştu. Ömer Sabancı, ABD'deki saldırıdan sonra Sabancı Center'ın ikiz kulelerindeki güvenlik önlemlerine ilişkin soru üzerine, ''Her zaman güvenlik anlamı var'' dedi. 
     Türkiye Giyim Sanayicileri Derneği TGSD Başkanı Güngör Keşçi de, küresel durgunluğun, piyasadaki daralma nedeniyle kullanılan yaygın bir ifade olduğunu belirterek, özellikle ABD'de önemli bir talep daralması olduğunu söyledi. 
     Talepte, tüketim mallarında, özellikle satın alma müdürlerinin yaptığı harcamalarda bir azalma görüldüğünü belirten Keşçi, şunları kaydetti 
     ''Bu ,ABD'deki ekonomide bir durgunluğu gösteriyor. Bizlerin de ABD'ye olan ihracatımızda bunun etkileri görülmüyor değil. Bazı siparişlerde yavaşlama, azalma hatta bazen siparişlerde kısmen düzenleme şeklinde azaltma, iptal etme ya da yerine başka bir sipariş verme gibi yaklaşımlarla karşılaşılabiliyor. Ama biliyorsunuz Türkiye'nin ABD'ye ihracatı, toplam ihracatının içerisinde küçük bir miktar olarak kalıyor. Bu nedenle orada olabilecek ekonomik daralmadan Türkiye'nin etkilenmesi çok büyük olmaz. Diğer gelişmekte olan ülkeler ya da Uzakdoğu ülkeleri gibi çok şiddetli şekilde etkilenmeyiz.'' 
     2. çeyreğin sonunda yüzde 11.8'lik bir ekonomik daralmadan bahsedildiğini anlatan Keşçi, bu rakamın yüzde 12-15'e çıkabilec eğini kaydederek, ''Bazı sektörlerde çok büyük daralmalar olduğunu da biliyoruz'' dedi. 2002'deki yüzde 1-3'lük bir gelişmeyi iyileşme diye kabul etmeyeceklerini söyleyen Keşçi, ''Suratımıza çarpan şamar gibi Türkiye'nin durumu şu Dünyanın ekonomi yönetiminde söz sahibi olan ilk 20 ülkeden birisi haline gelen Türkiye, bugün bu hale düşmüşse iyileşiyor diye oran araştırmak, istatistiki rakamları kullanmak doğru değil'' diye konuştu. 







</TEXT>
</DOC>
