<DOC>
<DOCNO> 47701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/19/son/sondun13.html </URL>
<DATE> 2001/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush "Şarbon ile Bin Ladin arasında henüz bir bağlantı yok" 
</HEADLINE>
<TEXT>

     ABD Başkanı George Bush, Amerika'da görülen şarbon vakaları ile terörist Usame Bin Ladin arasında henüz bağlantı bulunmadığını belirtti. 
     9. APEC gayri resmi zirvesi için Şanghay'da bulunan Bush, Çin 
     Cumhurbaşkanı Jiang Zemin ile görüştü. 
     Göreve geldikten sonra Çin lideriyle ilk kez biraraya gelen Bush, Çin ile iyi ilişkiler kurmanın ABD için çok önemli olduğunu ve Jiang Zemin ile açık sözlü görüşme yapmak istediğini söyledi. Bu görüşmenin Çin-Amerikan ilişkilerinin iyileştirilmesinde önemli rol oynayacağını ifade eden Bush, 26 yıl önce geldiği Şanghay'daki gelişmeden etkilendiğini de belirtti. 
     Bush, Çin Cumhurbaşkanı ile yüzyüze görüşmek için Şanghay'a geldiğini belirterek, Çin'i düşman olarak değil, ABD'nin dostu olarak gördüklerini söyledi. 
     Amerikan tarafının Çin ile imzalanan ortak belgelerdeki taahhütlerine ve tek Çin ilkesine sadık kalacağını ifade eden Bush, Çin ile aralarındaki yapıcı işbirliği ilişkilerini geliştirmek istediklerini kaydetti. 
     Bush, 11 Eylül'deki olaylardan sonra hemen yaptığı açıklamalar ve terörizme karşı mücadeleye verdiği destek için Çin tarafına teşekkür etti. 
     Çin ve ABD arasında birçok farklı görüşler bulunduğunu hatırlatan Bush, iki tarafın farklılıkları karşılıklı saygı ve açık sözlülük ruhuyla ele alacağını belirtti. 
     Çin Cumhurbaşkanı Jiang Zemin de Çin hükümeti ve halkının, ABD ile arasındaki ilişkilere son derece önem verdiğini ve bu ülkeyle yapıcı ortaklık ilişkileri geliştirmek istediğini belirtti. 
     Jiang, iki taraf arasında önemli konu ve olaylarda görüş alışverişi ve iletişimi sağlamak için liderler ve heyetler arasında ''üst düzey stratejik diyalog mekanizması'' kurulması önerisinde bulundu. 
     Tayvan sorununun her zaman Çin-Amerikan ilişkilerindeki en ''hassas'' sorun olduğunu yineleyen Jiang Zemin, bu sorunu çözmek için ''barışçı birleşme'' ve ''bir ülke iki sistem'' ilkelerinde ısrar edeceklerini ifade etti. 
     Jiang, ''Amerika'nın da aramızda imzalanan üç ortak bildiriye ve tek Çin ilkesine uymasını bekliyoruz'' diye konuştu. 
     Çin'in her türlü terörizme karşı olduğunu yineleyen Jiang, terörizmle mücadeleyi desteklediklerini, ancak teröristlere darbe indirilirken masum insanlara zarar verilmemesi gerektiğini kaydetti. 
     Bush, görüşmeden sonra düzenlenen ortak basın toplantısında, ''Düşmanla şarbonun doğrudan bağlantısı olduğu yönünde bilgim yok. 
     ABD'de vatandaşlarımıza yönelik bu durumu fırsat olarak değerlendirenler sorumlu tutulacak ve yargılanacaktır'' dedi. 
     






</TEXT>
</DOC>
