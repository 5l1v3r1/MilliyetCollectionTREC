<DOC>
<DOCNO> 49310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/son/sontur19.html </URL>
<DATE> 2001/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "3 ay içinde direksiyonu doğru yöne kırarız" 
</HEADLINE>
<TEXT>

     DYP Genel Başkanı Tansu Çiller, ülkenin üç ay içinde seçime götürülmesini isteyerek, ''Üç ay içinde, direksiyonu doğru yöne kırarız. Yanlışa giden ülke, yanlış yolda ilerleyen ülke, doğru yola girer'' dedi. 
     Çiller, partisinin AR-GE binasına gelişinde, gazetecilere açıklamalarda bulundu. 
     Türkiye'nin, bir çözüm ve çıkış beklediğini ifade eden Çiller, ülkenin her tarafının ''yangın yeri'' halinde olduğunu savundu. 
     DYP olarak, ateşten gömleği giymeye hazır olduklarını söylediklerini kaydeden Çiller, ülke yönetimini devralacakları varsayımıyla, her hafta AR-GE'de hazırlık yaptıklarını anlattı. 
     Çiller, çekirdek kadro ve zaman zaman buna eklenen akademik kadroyla birlikte, Türkiye'nin o haftaki durumunu ve çözüm önerilerini tespit ettiklerini vurgulayan Çiller, ''Bugün de aynı varsayımla, hazırlıklarımızı ve araştırmalarımızı yapacağız'' dedi. 
     Türkiye hazır olduğu zaman, DYP'nin de hazır olduğunu belirten Çiller, her sıkıntılı dönemde, kıratın, ''elini taşın altına koyduğunu'' kaydetti. 
     Çiller, çözümün, yeniden üretimden ve kamu kesiminin ciddi biçimde yapılanmasından geçtiğini ifade ederek, ''Biz bu çözümleri, Türkiye'nin önüne sandık gelmesinden üç ay önce ayrıntılı biçimde açıklamaya hazırız. Dolayısıyla Türkiye'yi üç ay içinde seçime davet ediyoruz'' diye konuştu. 
     Bir soru üzerine Çiller, 2002 yılı bütçesini, ''iflas ve kıtlık'' bütçesi olarak nitelendirdi. ''Enflasyonu düşürmek iddiasıyla gelen iktidarın, her tahmininde yanıldığını'' öne süren Çiller, milletin, umutsuzluğa kapıldığını söyledi. 
     Çiller, bir başka soru üzerine, üç ay içinde direksiyonu doğru yöne kıracaklarını belirterek, ''Yanlışa giden ülke, yanlış yolda ilerleyen ülke, doğru yola girer. Altı ay içinde millet, bunun doğru yol olduğunu hissetmeye başlar. Bir yıl sonunda da söylediğimiz hedeflere varırız'' diye konuştu. 
     






</TEXT>
</DOC>
