<DOC>
<DOCNO> 12669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/yasam/yas03.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Baltalı nine dehşet saçtı 
</HEADLINE>
<TEXT>

Bursa'da 69 yaşında bir nine, 35 yıllık eşini baltayla tam 7 parçaya ayırdı ve sonra uyudu 
     ALİ TOLUN Bursa DHA 

     Bursa'nın Çirişhane Mahallesi'nde son yılların en korkunç cinayeti yaşandı. 
     Mahalle sakinlerini dehşete düşüren cinayet, dün öğlen saatlerinde ortaya çıktı. Fethiye Günaydın 69 ve aynı yaştaki 35 yıllık kocası Necati Günaydın'ın evden çıkmaması üzerine şüphelenen komşuları, durumu polise bildirdi. Olay yerine gelen polis, uzun süre içeriden cevap alamayınca kapıyı bir çilingire açtırdı. Yaşlı karı kocanın evine giren polisi, korkunç bir manzara bekliyordu. 
     
     Korkunç manzara 
     İçeri girdikten sonra salon ve odalarda olağandışı bir duruma rastlamayan polisler, yatak odasına girdiklerinde ise dehşete kapıldı. 
     Yatak odası, Necati Günaydın'ın paramparça cesediyle kan gölüne dönmüştü. 35 yıllık karısı Fethiye Günaydın da, yanında oturuyordu. İlk şoku atlatan polislerin soruları üzerine, Fethiye Günaydın dehşeti anlattı. 
     
     Akıl hastası çıktı 
     Polislere önce baltayla parçaladığı eşinin kafasını, kollarını, bacaklarını ve cinsel organını koyduğu yerleri gösteren Fethiye Günaydın, elleriyle işlediği cinayeti soğukkanlılıkla şöyle anlattı 
     "Kocam bana sık sık 'Kafanı kopartacağım' diyordu. Dün gece o uyurken ben önce davrandım ve baltayı alıp kafasını kopardım. Sonra da her tarafını parçaladım. Onu öldürdükten sonra yatıp uyudum..." 
     Bakırköy Ruh ve Sinir Hastalıkları Hastanesi'nde bir süre tedavi gördüğü belirlenen Fethiye Günaydın, gözaltına alındı. 
     


 YAŞAM 






























</TEXT>
</DOC>
