<DOC>
<DOCNO> 19525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/04/son/sondun05.html </URL>
<DATE> 2001/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Charlie'nin melekleri geri dönüyor 
</HEADLINE>
<TEXT>

     Charlie'nin üç güzel meleği, beyazperdeye geri dönüyor. İlk filmin kazandığı büyük başarı üzerine ikincisini çekmeye karar veren yapımcılar, şimdi melekleri razı etmek için ter döküyor. 
     Internetteki ''popcorn'' sitesinin haberine göre, ''Charlie'nin Melekleri''nin yapımcısı Leonard Goldberg, filmin ikinci bölümünün 2002 yılının ilkbahar aylarında çekilebileceğini açıkladı. 
     İlk filmde melekleri canlandıran Drew Barrymore, Cameron Diaz ve Lucy Liu ile görüşme masasında olduklarını ifade eden Goldberg, ''Biz, teklifimizi onların dikkatine sunduk. Eğer isterlerse Sony ile çok iyi bir anlaşma yapabilirler'' dedi. 
     Filmin yaklaşan Hollywood yazarları ve oyuncuları grevinden etkilenmemesini ümit ettiğini belirten Goldberg, yapımın üç melek olmadan çekilmesini de arzulamadıklarını söyledi. 
     Meleklerin anlaşma konusunda istekli oldukları ifade edilirken, meşhur yıldızların ilk filmin rekor gişe hasılatından sonra ücretlerine yüksek bir zam yapmaları olasılığı yapımcıları düşündürüyor. 
     Barrymore ve Diaz'ın tıpkı Julia Roberts, Sandra Bullock, Jodie Foster gibi sinemanın çok kazanan aktrislerinin ücretlerine yakın bir istekle yapımcıların karşısına çıkabileceği belirtilirken, genç oyuncu Lucy Liu ise oldukça tok gözlü. Güzel sanatçının yapımcılardan isteği, Hollywood'un ücret piyasasıyla karşılaştırıldığında komik bir ücret olan 1 milyon dolar... 
     Yönetmenliğini video klip rejisörü McG'nin üstlendiği ''Charlie'nin Melekleri'' filminde tanınmış aktrislere ''Charlie'' rolünde John Forsythe, ''Bosley'' rolünde ise Bill Murray eşlik etmişti. 






</TEXT>
</DOC>
