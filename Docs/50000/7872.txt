<DOC>
<DOCNO> 7872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/19/son/sonspo02.html </URL>
<DATE> 2001/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray İspanya'ya gitti 
</HEADLINE>
<TEXT>

     Galatasaray, Avrupa Şampiyonlar Ligi 2. tur B Grubu 4. maçında yarın İspanya'nın Deportivo La Coruna takımıyla yapacağı maç için bu sabah İspanya'ya gitti. 
     Sarı-Kırmızılı ekipte, sakatlıkları bulunan Bülent Korkmaz, Hakan Ünsal ve Ümit'le, kart cezalıları Hasan ve Emre Belözoğlu kafilede yer almadı. Uzun süredir kadroya giremeyen Ufuk ise, İspanya kafilesine dahil edildi. 
     Kulüp asbaşkanı ve basın sözcüsü Ali Dürüst, Atatürk Havalimanı'nda yaptığı açıklamada, takımdaki eksiklerin fazla önemli olmadığını ifade ederek, ''Biz çeyrek finali hedefliyoruz. Geçmişte de birçok maça çeşitli nedenlerden dolayı eksiklerle gittik. Ancak o maçlarda oynayan futbolcularımız arkadaşlarını aratmadı. Sakatlıklar bizi üzüyor, ancak endişem yok'' diye konuştu. Deportivo La Coruna ile deplasmanda oynayacaklarını hatırlatan Dürüst, ''Biz her maça puan almak için çıkıyoruz. Onların avantajı var, ancak biz de iyi bir takımız'' dedi. 
     Ali Dürüst, Emre Belözoğlu'nun transferiyle ilgili de açıklamalarda bulunarak, şöyle konuştu 
     'Kendisiyle görüştük. Hiçbir yere imza atmadığını söyledi. Oyuncuların dediklerine inanmak zorundayız. Emre Belözoğlu'na bir yıllığına 3 milyon dolar teklif ettik. İki yıllığına ise bu oyuncunun bize toplam maaliyeti sözleşmeyi imzalarsak 10 milyon doları bulacak. Emre Belözoğlu, bizden haziran veya temmuz aylarında alacağı peşinatı şimdiden istiyor. Anlaşamamamızdaki tek sebep bu.'' Dürüst, Emre Belözoğlu'na, kendisinin istediği parayı verdiklerini ifade ederek, ''Emre, gitmek isterse gidebilir. Bu zaten kurallarla sabit. Ancak bana sorarsanız, teklif ettiğimiz parayı dışarıda kazanamaz. Galatasaray, verebileceğinin en iyisini verdi'' diyerek sözlerini tamamladı. 




</TEXT>
</DOC>
