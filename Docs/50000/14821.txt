<DOC>
<DOCNO> 14821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/son/sontur22.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayhan Şahenk memleketi Niğde'de toprağa verildi 
</HEADLINE>
<TEXT>

     İşadamı Ayhan Şahenk'in cenazesi, memleketi Niğde'de toprağa verildi. 
     Şahenk'in cenaze namazı, öğle namazının ardından Hüsamettin Aga Camisi'nde Niğde Müftüsü Ömer Farukoğlu tarafından kıldırıldı. Namazdan sonra bir konuşma yapan İstanbul Mevlütanlar Derneği Başkanı Adem Erim, insanlar öldüğünde amel defterlerinin kapandığını,ancak hayırsever insanların defterlerinin kapanmadığını belirterek, Ayhan Şahenk'in bu insanlardan biri olduğunu söyledi. 
     Erim, yerel bir gazetede yayınlanan bir ilköğretim okulu ikinci sınıf öğrencisi tarafından yazılan ''Ayhan Şahenk'in Ardından'' isimli şiiri okudu. Bu sırada, Şahenk'in eşi Deniz Şahenk'in bir kez daha gözyaşlarını tutamadığı gözlendi. 
     Cenaze namazının ardından Şahenk'in tabutu, oğlu Ferit Şahenk ve törene katılanlar tarafından omuzlarda cami bahçesinin dışına taşındı. Burada görevli polisler tabutu teslim alırken, vatandaşların da tabutu taşımak istemeleri izdihama neden oldu. Bu sırada cemaat sık sık yankesicilere karşı uyarılırken bir yankesici de polis tarafından yakalandı. Yankesicinin, MHP'li milletvekilleri tarafından polise teslim edildiği öğrenildi. Tabutun cenaze arabasına konulmasının ardında yüzlerce araçtan oluşan konvoy nedeniyle trafik bir süre kilitlendi. Tepiran Mevkiine getirilen cenaze burada defnedildi. Şahenk için daha sonra burada bir anıt mezar yaptırılacağı belirtildi. 
     Cenaze namazı kılınırken, kadınların da namazda saf tuttukları ve Şahenk'in eşi Deniz Şahenk'in ön safta yer aldığı görüldü. Namazı kıldıran Niğde Müftüsü Ömer Farukoğlu'nun bir tekbiri eksik söylemesi üzerine cemaatten yapılan uyarı ile durum düzeltildi. 




</TEXT>
</DOC>
