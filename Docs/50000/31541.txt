<DOC>
<DOCNO> 31541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/son/sonspo09.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kulüplerinde kalan futbolcular belli oldu, işler arapsaçı... 
</HEADLINE>
<TEXT>

     Futbol 1. Süper Ligi'nde kulüpleri ile anlaşamamamaları sonucu satış listesine koyulan futbolcular için belirlenen ''uzatma süresi'' dün sona erdi. 
     Ligde 16 kulüp yönetimi, iç transferde anlaşma sağlayamadığı futbolculardan 75'i için toplam 5 trilyon 866 milyar 400 milyon lira ''uzatma bedeli'' yatırdı ve söz konusu futbolcuların sözleşmelerini 2yıl daha uzattı. 
     Buna göre Galatasaray formasıyla maçlara çıkan Ümit, Beşiktaş kampındaki İlhan ve Tümer ile Fenerbahçe'nin anlaştığı Hakan kendi kulüplerinde kalmış oldu. 
     Galatasaray, Fatih Akyel için 700 bin dolar 903 milyar lira yatırarak, Türk Lirası dışına çıkan tek kulüp oldu. Galatasaray, 5 futbolcu için toplam 1 trilyon 333 milyar lira ile uzatmanın rekor ödeme yapan kulübü, Fatih Akyel de en pahalı futbolcusu unvanını aldı. 
     Gaziantepspor 7 futbolcuya 960 milyar, Samsunspor 2 futbolcuya 900 milyar, Antalyaspor 8 futbolcuya 806 milyar, Trabzonspor 11 futbolcuya 452 milyar lira ile Galatasaray'ı izleyen kulüpler oldu. 
     Samsunspor 900 milyar lirayı, sadece İlhan ve Tümer için ödeyerek ayrı bir rekora imza attı. Ankaragücü, 1 futbolcu ile uzatmanın en sorunsuz kulübü olurken, Trabzonspor 11 futbolcu ile başı çekti. 
     Profesyonel Futbol Talimatı'nın 30. maddesine göre futbolcular, 1 yıl için yatırılan söz konusu uzatma bedellerinin yüzde 20'sini peşin olarak alacaklar. Kalan rakamın yüzde 50'si 2'şer ay ara ile taksit, diğer yarısı da oynadıkları taktirde maç başına ödenecek. 







</TEXT>
</DOC>
