<DOC>
<DOCNO> 5855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/siyaset/siy09.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Abanoz'dan inciler... 
</HEADLINE>
<TEXT>
"Çelik kapı yoksa asma kilit takın" 
     DİNÇER ŞEREF İstanbul 

     İstanbul Emniyet Müdürü Kazım Abanoz, Şartlı Salıverme Yasası'ndan sonra büyük artış gösteren hırsızlık ve kapkaç olaylarına karşı vatandaşlara basit ve ilginç koruma yöntemleri önerdi. Abanoz, "Para yerine kredi kartı taşıyın, otomobilinizin lastiğinin altına çivi koyarsanız hırsız fazla uzağa götüremez. Ben de öyle yapıyorum" dedi. 
     Abanoz, her hafta farklı ilçelerde düzenlenen "Huzur 34" toplantıları için dün Gaziosmanpaşa'daydı. Toplantıya yaklaşık 1.5 saat geç katılan Abanoz, suç ve suçlularla mücadelede vatandaşları polisle işbirliğine çağırdı. Abanoz, "Polisi dahi suç işlerken görünce şikayet edin. Bir sonuç çıkmazsa bana gelin. Ben suçluyu asla affetmem" dedi. 
     
İşte öneriler      Abanoz'un, "Ben de uyguluyorum" diyerek vatandaşlara önerdiği önlemlerden bazıları şöyle 
     
     " Aracınız için direksiyon kiliti alın. Paranız yoksa, bir çam tahtası alın. Bu tahtaya 5 - 6 çivi çakın ve aracınızın arka lastiğinin önüne koyun. Hırsız aracınızı çaldığı anda en fazla bir kilometre gider, sonra bırakır. 
     
     Türk insanı yanında para taşımayı seviyor. Bunun yerine kredi kartı taşıyın. Para ve döviz taşımayın. Hırsız dövizle yatırım yapıyor. Altınları kız arkadaşına hediye ediyor. Kredi kartı taşırsanız, hırsız bu işten vazgeçer, suç azalır. Hatta ninelerimiz gibi kese taşıyıp belinize bağlayın. Eşim öyle yapıyor. 
     
     Çelik kapı alın, kiracıysanız, nalburda 5 milyon liraya satılan kilitler var, onlardan alıp monte edin." 
     


 SİYASET 


















</TEXT>
</DOC>
