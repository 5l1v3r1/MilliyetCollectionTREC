<DOC>
<DOCNO> 16136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/son/sontur19.html </URL>
<DATE> 2001/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Sözcüsü "Sezer, ölüm oruçları konusunda hassas" 
</HEADLINE>
<TEXT>

     Cumhurbaşkanlığı Sözcüsü ve Basın Başdanışmanı Metin Yalman, cezaevlerindeki ölüm oruçları konusunda, ''Unutulmamalıdır ki yaşam hakkı kutsaldır. Sayın Cumhurbaşkanı, bu konuda duyarlıdır ve konuyu yakından izlemektedir'' dedi. 
     Yalman, Çankaya Köşkü'nde düzenlenen bilgilendirme toplantısında gazetecilerin çeşitli konulara ilişkin sorularını yanıtladı. 
     Yalman, ''Cezaevlerindeki ölüm oruçlarına ilişkin Cumhurbaşkanı Sezer'in bir adım atmayı düşünüp düşünmediği'' sorusuna ise şu karşılığı verdi 
     ''Bu konuda zaten daha evvel de yaptığımız açıklama var. O açıklamayı size anımsatarak, söze girmek istiyorum. Hatırlanacağı gibi ölüm oruçlarının bir an önce sona erdirilmesinin Sayın Cumhurbaşkanı'nın da isteği olduğunu sizlere açıklamıştık. Ayrıca yaşam hakkının sona erdirileceği tehdidi ile kimi koşulların sağlanmaya çalışılmasının kabul edilemez olduğunu da söylemiştik. Unutulmamalıdır ki yaşam hakkı kutsaldır. Sayın Cumhurbaşkanı, bu konuda duyarlıdır ve konuyu yakından izlemektedir.'' 




</TEXT>
</DOC>
