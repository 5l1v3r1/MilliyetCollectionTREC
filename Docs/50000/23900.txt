<DOC>
<DOCNO> 23900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/soneko29.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Garanti Bankası Murahhas Azası Öngör "Türkiye bıçak üstünde" 
</HEADLINE>
<TEXT>

     Garanti Bankası Murahhas Azası Akın Öngör, 21 Şubat'taki krizin tamamen kötü yönetimden kaynaklandığını öne sürerek, ''Türkiye bıçak üstünde gidiyor'' dedi. 
     Deri Teknologları, Teknisyenleri ve Kimyacıları Derneği DETEK tarafından düzenlenen ''Yaşadıklarımız Bizi Nereye Götürüyor-Çakışan Krizler ve Sonrası'' konulu toplantıya konuşmacı olarak katılan Öngör,krizlerin nedeninin Türkiye'nin çok kötü yönetilmesi olduğunu kaydetti. 
     Bankacılık sektörünü, ''kamu, özel bankalar ve zayıf bankalar'' olmak üzere üçe ayıran ve bunların hepsini bir potaya koymanın yanlış olacağını vurgulayan Akın Öngör, ''Şu anda kamu bankalarında görev zararı yapılmadığı sözü, şeffaf olacağız sözü, bilançolarının küçüleceği sözü ve özel bankalara uygulanan kamu bankalarının tabi olmadığı birtakım yaptırımların kamu bankalarına da uygulanacağı sözünün uygulanması lazım. Bunlar uygulanırsa Türk bankacılık sektöründe önemli bir atılım olacak'' diye konuştu. 
     Siyasi ilişkilerle verimsiz kredi vermenin bankacılıkta kredi kültürünün gelişimini olumsuz etkilediğini, krizin yaptığı etkilerin bankacılıkta yeni bir yapılanmayı gerekli kıldığını belirten Öngör, ''Bu program bir derecede uygulanırsa, devlet iç borçlanma senetleri eğer kamu bankalarına verilir, onların piyasalardan çekilmesi sağlanırsa, faizler düşer. Ama bu programda en ufak bir aksama olursa faizler ve enflasyon tekrar yükselir'' dedi. 
     Bankalardan alınan her bir hizmetin ücret karşılığı olacağını anlatan Öngör, bankaların artık verimli olmak zorunda olduklarını kaydetti. 
     Öngör, ''Önümüzdeki dönem bankaların bir kısmı birleşmek mecburiyetinde. Batı dünyasında olduğu gibi 3-4 banka tüm bankacılık işlemlerinin yüzde 70-80'ini yapar duruma gelecek'' dedi. 
     Önümüzdeki dönemde ATM işlemlerinden bile ücret alınacağını, ilk bir yılda kredilerin sıkışacağını, daha sonra açılacağını, yabancı bankaların etkinliğinin artacağını, banka birleşmelerinin yaşanacağını anlatan Öngör, dericilik sektörüne ilişkin olarak talebin düşük olacağını, bu anlamda önümüzdeki bir yılı zor gördüğünü söyledi. 
     
     






</TEXT>
</DOC>
