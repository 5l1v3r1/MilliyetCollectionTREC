<DOC>
<DOCNO> 30709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/son/sonspo08.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbolda Suprolig, Koraç ve Saporta Kupaları'nın yapılması tehlikede 
</HEADLINE>
<TEXT>

     Uluslararası Basketbol Federasyonları Birliği'nin FIBA , Avrupa Basketbol Ligleri Birliği ULEB ile birleşmeyi onaylamamasından sonra basketbolda bazı belirsizlikler ortaya çıktı. 
     GSGM'nin elektronik spor dergisi ''Sporum.gov.tr''deki haberde, ULEB Ligi'nin kurulmasıyla FIBA yönetiminde de sorunlar yaşandığı, başta FIBA Yönetim Kurulu Üyesi ve Türkiye Basketbol Federasyonu Başkanı Turgay Demirel olmak üzere bazı yönetim kurulu üyeleri istifa ettiği kaydedildi. 
     İstifaların ardından oluşturulan yeni yönetim kurulunda, üyeler, beraberinde yeni kararlara da imza atmaya hazırlanıyor. 
     Avrupa'da birçok takımın ULEB Ligi'ni tercih etmesinin ardından Suprolig, Saporta Kupası ve Koraç Kupası gibi Avrupa Kupaları'nın düzenlenmesi tehlikeye girdi. 
     FIBA'nın yeni patronları, Avrupa Kupaları'na yenilikler getirme yönünde adımlar atıyor. Buna göre Avrupa Kupaları'nın son şekli, 7 Temmuz Cumartesi günü yapılacak FIBA toplantısının bitiminde belirlenecek. 
     Almanya'nın Münih kentinde yapılacak toplantıdan çıkması beklenen muhtemel sonuçlar ise şöyle 
149   Suprolig kaldırılacak. Saporta Kupası ve Koraç Kupası'nın isimleri Avrupa 1. ve 2. Kupası olarak değiştirilecek. 
149   Kupalar aynen devam ettirilecek. Bu kupalara iştirak edecek takımlar aynı statüye bağlı kalınarak, ULEB Ligi'ne katılmayacak diğer takımlar arasından seçilecek. 
149   Kupalar tamamen ortadan kaldırılacak. 

     Darüşşafaka ve Türk Telekom SUprolig yolunda 
     FIBA Toplantısı'ndan devam kararı çıkarsa, lig sıralaması gözönünde bulundurularak, Suprolige, Darüşşafaka ve Türk Telekomspor takımları katılacaklar. 
     Normal şartlar altında, Saporta Kupası'na katılma haklarının olduğunu, ancak değişim olması halinde Suprolige katılabileceklerini belirten Türk Telekomspor Antrenörü Ercüment Sunter, ''Çok zorlu bir lig olacak'' dedi. 
     Sunter, 32 takımın birden ULEB'e geçmesi sonucunda, statüde bir değişiklik olacağını sanmadığını belirtirken, Suprolig'de de Saporta Ligi'nde de çok güçlü takımların mücadele edeceğini söyledi. 
     
     ULEB takımları 
     ULEB'in verdiği bilgiye göre lige, İspanya, Yunanistan ve İtalya 4'er, Almanya, Hırvatistan, Yugoslavya, Fransa ve Türkiye 2'şer, Slovenya, Belçika, İngiltere, İsrail, Litvanya, Polonya ve Rusya 1'er takımla katılacak. 
     İspanya, İtalya ve Yunanistan dışındaki 12 ülkeden 1'er takım, lig başlamadan önce eleme maçları yapacak. Buradan gelecek 3 takımla lig 32 takımla oynanmaya başlanacak. 
     Lig karşılaşmaları, 10 Ekim 2001 ile 5 Mayıs 2002 tarihleri arasında organize edilecek. 






</TEXT>
</DOC>
