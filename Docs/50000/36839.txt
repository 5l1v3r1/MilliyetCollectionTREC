<DOC>
<DOCNO> 36839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/yazar/uras.html </URL>
<DATE> 2001/08/13/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Devletin bir dairesi öbürüne iş yaptırmıyor 
</HEADLINE>
<TEXT>

     İstanbul’da Beşiktaş’ta Devlet Konuk Evi olarak yapımına başlanılan, tamamlanamayan, yarım kalan binayı Özelleştirme İdaresi, turistik otel yapılmak üzere "özelleştirme programı çerçevesinde" ihaleye çıkardı. 
     Sultanahmet’teki hapishane binasını Türkiye’nin en lüks oteli haline dönüştüren, Four Seasons oteller zinciri, Yapı Kredi Bankası ile ortak olarak ihaleyi kazandı. 
     Genelde yabancı otel zincirleri sadece otel işletiyor. Otel yatırımına para vermiyor. Fakat Four Seasons otellerinin patronu İsadore Sharp, İstanbul hayranı olduğundan İstanbul’da bir şeyler yapmak istiyor. Sultanahmet’teki oteli açan ve yücelten yöneticisi Marcos Bekhit de yeni bir otel açmak için çırpınıyor. 
     
Otel yapımına başlanamıyor      İhale 29 milyon dolar kira bedeli, dikkat buyurunuz satın alma değil kira karşılığı üzerlerinde kalınca yabancı sermaye grubu yatırım için kolları sıvadı. 
     Mevcut binaların otele dönüştürülmesi için 100 milyon dolarlık ek yatırım harcaması gerekiyor. 
     Türkiye’nin kriz ortamında bu rakam çok önemli bir yabancı sermaye harcaması. 
     Projeler sekiz ay önce tamamlandı. Turizm Bakanlığı’ndan Turizm Yatırım Belgesi alındı... 
     Amma ve lakin, otelin yapımına başlanamıyor. 
     Çünkü efendim, Bayındırlık Bakanlığı, Özelleştirme Yüksek Kurulu’nun, eski Atik Ali Paşa Yalısı’nın yeni Devlet Konuk Evi arsasını "Turizm Tesis Alan"ı olarak ilan edemeyeceği ve burada turistik otel yapılmasına karar verme yetkisi bulunmadığı iddiasıyla Danıştay’da dava açtı. 
     Burada turistik otel yaptırılıp yaptırılamayacağı Bayındırlık Bakanlığı’nın yetkisidir. Bakanlıktan izin almak gerekir diyerek Danıştay kararı çıkardı. 
     
Otel yapımı için ihale      Dikkat buyurunuz. Hükümetin bir bakanlığı öbür bakanlığı hakkında Danıştay’da dava açıp, uygulamayı durduruyor. 
     Türkiye Cumhuriyeti Hükümeti yabancı gazetelerde yabancı dilde ilanlarla yatırımcıları otel yapmak için Türkiye’ye çağırdı. Özelleştirme İdaresi Başkanlığı "beş yıldızlı otel yapmak şartı" ile ihale açtı. İhale iki defa yenilendi. 
     Üçüncü ihale sonunda Özelleştirme Yüksek Kurulu’nun onayı ile devir sözleşmesi imzalandı. 
     Otel yapacağını ümit eden grup arazi kirası karşılığı devlete birinci taksit olarak 7.2 milyon dolar, ikinci taksit olarak 9.8 milyon dolar ödedi. 
     Sekiz aydır inşaata başlamak için bekliyor. Türkiye’de şartlar ve fiyatlar devamlı değişiyor. Projenin yapılabilirlik ve karlılık durumu altüst oldu. 
     Bayındırlık Bakanlığı ile Turizm Bakanlığı birbirine girmiş durumda. Özelleştirme ihalesini yapan, İdare ve Yüksek Kurul devre dışı kalmış durumda... 
     
Yabancı şaşkın, yerli bıkkın      Yabancı yatırımcı şaşkın. Yerli ortak bıkkın... 
     Yabancı yatırımcı ne yapacağını bilemiyor. "Siz bize geliniz burada otel yapınız dediniz. Otel yapmak için bu kadar harcama ile işe başladık. 
     Bizim günahımız size inanmak mı " diyerek sual eyliyor. 
     Yeni Turizm Bakanımız tebrikleri kabul ettikten sonra belki bu konu ile de ilgilenir. Bayındırlık Bakanı ile bir telefon konuşması yapar da, yabancı yatırımcı 100 milyon dolarlık yatırım harcamasına gecikerek de olsa başlayabilir... 
     
     







Jakoben tartışması 


İnönü'nün açıklaması 


Döviz neden fren tutmuyor 


Tayyip’in servetine Ülker grubu itiraz etti 


Toprak elden gidiyor... 


Vahit sendromu 


Gülünecek hiçbir şey yok 


Organ ticareti yapılmaz 


Hangi kur rejimi daha iyi 


Devletin bir dairesi öbürüne iş yaptırmıyor 


</TEXT>
</DOC>
