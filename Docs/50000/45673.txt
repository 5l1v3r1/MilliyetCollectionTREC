<DOC>
<DOCNO> 45673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/08/siyaset/siy03.html </URL>
<DATE> 2001/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da bunlar konuşuluyor 
</HEADLINE>
<TEXT>

Ecevit ailesinde son bomba Rahşan Hanım oyun yazdı. 
Enerji bürokratları çalışmaktan evlerine gidemiyor. 
Baba "Meclis'teki gerilimle alakam yok" diyor ama... 
Kıvrıkoğlu ne zaman zorda kalsa eşi imdadına yetişiyor. 
     Serğil Çevikcan 

Rahşan Ecevit'in kaleminden aşk      Başbakan Bülent Ecevit, politikadaki duayenliğinin yanı sıra sanatçı kimliği ile de tanınan bir isim. Ecevit'in şiirlerini derlediği çok sayıda kitabı var. Başbakan'ın yanından bir dakika bile ayrılmayan Rahşan Hanım'ın Ecevit'in sanatçı kimliğinden etkilenmemesi olanaksız tabii. Bunun ilk ürününü geçtiğimiz günlerde tamamladı. Rahşan Ecevit, 12 Mart öncesi dönemi konu alan ilk oyununu yazdı. Adı "Pülümür'de Aşk." Belli ki Pülümür Ecevit çiftinin yaşamında önemli bir yere sahip. Çünkü Ecevit'in son kitabında da "Pülümürün Yaşsız Kadını" isimli bir şiir bulunuyor. 
     
Olcay Hanım hem eş, hem sekreter      Meclis'in açılışı nedeniyle verilen resepsiyonda en çok ilgi çeken isim Genelkurmay Başkanı'ydı. Kıvrıkoğlu'nun etrafını gazeteci ordusu sarınca eşi Olcay Kıvrıkoğlu ile arasına birçok teyp girdi. Bayan Kıvrıkoğlu çemberin arkasında kalan bir bayan gazetecinin haline üzülerek onun teybini aldı ve eşinin ağzına tuttu. Bu manzara dikkat çekince, Bayan Kıvrıkoğlu gülümseyerek şunları söyledi "Ne zaman sıkışsa elimden geldiğince ona yardımcı olurum. Telefonlarına bakarım, telefon bağlarım, not alırım. Paşa'ya bir kere 'Senin sekreterin olayım' dedim, kabul etmedi." 
     
Enerji Bakanlığı 20 saat çalışıyor      Beyaz Enerji depreminin ardından Cumhur Ersümer'in koltuğuna oturan Zeki Çakan bakanlık üzerindeki gölgeyi kaldırmak ve enerji sorunundaki düğümü çözmek için olağanüstü gayretle çalışıyor. Ancak kulislere yansıyan bilgilere göre Çakan bu çalışma işini biraz abartmış. Bakanlıktaki bürokratlar bakanın hızına yetişebilmek için saat 05.00'e kadar çalışıyormuş. Bakanlıkta "masada uyuyan bürokrat" döneminin başladığı kulaktan kulağa fısıldanıyormuş. 
     
Ortalık karışıyor Demirel susuyor      ANAP’lı Işın Çelebi'nin başını çektiği deklarasyon çalkantısı, hız kazanan vekil transferleri, hükümete yönelik 'Çekil' baskısının artması hep yeni bir partileşmeye işaret ediyor. Kulislerde Meclis'teki bu kaynama dönüp dolaşıp Süleyman Demirel'e bağlanıyor. Demirel, "Ben bu işte yokum" mesajları verse de tüm yollar ona çıkıyor. Bunun son örneği Köşk'e yakın isimlerden Nuri Bayar'ın oğlu Mehmet Ali Bayar'ın Washington'daki görevini bırakmaya karar vermesi. Demirel'in kader arkadaşının oğlu Mehmet Ali Bayar'ın adı sağda yeni bir partinin ihtiyaç duyacağı isimler arasında gösteriliyor. Bayar yakında Ankara'ya gelecek. Bakalım ilk ziyaret edeceği yer neresi olacak 
     



 SİYASET 









</TEXT>
</DOC>
