<DOC>
<DOCNO> 25939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/09/son/soneko04.html </URL>
<DATE> 2001/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Para piyasalarında geçen hafta böyle geçti... 
</HEADLINE>
<TEXT>

     Piyasalar, beklenenin altında çıkan enflasyon ve bankalarla iç borç takasında olumlu gelişmeler üzerine sakin sayılabilecek bir haftayı geride bıraktı. 
     Borsada sadece Salı günü bir düşüş yaşanırken diğer günler alımların yoğun olduğu gözlendi. Faiz ve döviz cephesinde de önemli bir hareket olmadı. 
     İMKB'de haftalık ortalama değer artışı yüzde 7.69 oldu. İstanbul Menkul Kıymetler Borsası'nda İMKB hafta boyunca 867.28 puan yükselen Endeks, 12,138.26 puandan kapandı. 
     Geçen hafta İstanbul serbest piyasada Türk Lirası karşısında ABD Doları'nın fiyatı yüzde 1.30, Alman Markı'nın fiyatı da yüzde 1.39 oranında arttı. 24 ayar külçe altının gram satış fiyatı yüzde 2.45, Cumhuriyet altınının satış fiyatı da yüzde 0.75 oranında yükseldi. 
     Yatırım fonlarının seyrini izleyen A.A Fon Endeksi ortalama yüzde 2.31 oranında artış kaydetti. 
     Mevduat faizlerinde önceki hafta sonuna göre değişiklik olmadı. Önceki hafta sonundaki oranlara göre, 1 aylık mevduat faizinin haftalık net getirisi yüzde 1.05, haftalık reponun net getirisi de yüzde 1.09 olarak gerçekleşti. 
     Haftaya ortalama yüzde 4.35'lik artışla başlayan Borsa, Salı günü gelen kar satışlarıyla ortalama yüzde 3.95 oranında geriledi. Daha sonraki günlerde, bankalarla olan iç borç takasına ilişkin olumlu gelişmeler üzerine hafta sonuna kadar devam eden bir çıkış yaşandı. Hisse senetleri Çarşamba günü ortalama yüzde 3.86, Perşembe günü ortalama yüzde 2.33 ve Cuma günü de ortalama yüzde 1.10 oranında değer kazandı. 
     Endeks haftalık bazda 867.28 puanlık artış gösterdi. Ulusal-100 Endeks, haftayı 12,138.26 puandan tamamladı. 
     
     
     






</TEXT>
</DOC>
