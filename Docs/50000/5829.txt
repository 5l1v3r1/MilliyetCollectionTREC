<DOC>
<DOCNO> 5829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/guncel/gun06.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu ne fiyat babo 
</HEADLINE>
<TEXT>

     SERHAT OĞUZ İstanbul 

     İstanbul gezilerine renkli başlayan Güneydoğulu çocuklar, Benetton'a giderek kendilerine yeni kıyafetler seçti. Çocuklar, ücret ödemeseler de, bir montun 61 milyon lira olduğunu görünce, adeta şok yaşadı. 
     Hava Kuvvetleri Komutanlığı'nın davetlisi olarak Diyarbakır, Muş, Batman ve Mardin'den gelen öğrenciler, dün Kadıköy Benetton'da gönüllerince alışveriş yaptı. Mağazaya eski kıyafetleriyle giren çocuklar, çıkışta kendilerini bile tanıyamadı. Raflardaki rengarenk kazakları, montları, atkıları önce tedirgin bir şekilde inceleyen çocuklar, kısa sürede kendilerini alışverişe kaptırarak kucaklarını doldurdu. Kıyafetlerin ücretini mağazanın ve Hava Kuvvetleri Komutanlığı'nın karşılaması nedeniyle rahat olan çocuklar, etiketleri görünce gözlerine inanamadı. 
     Muşlu Mehmet Aydemir, babasının çiftçi olduğunu ve şimdiye kadar lüks mağazada hiç alışveriş yapmadığını belirterek, adeta başının döndüğünü söyledi. Aydemir, "Babam, bunları bana alacak parayı bulamaz. Geçen yıl üç milyon liraya pantolon aldım, burada 30 milyon lira. Bu kadar parayı bir arada hiç göremedim" dedi. 
     Bir siyasetçi edasıyla kameralara Batman'ın sorunlarını anlatan 12 yaşındaki Veysi Şanlı ise, mağazaya girince tüm sorunları unuttu. "Böyle güzel, renkli kıyafetleri hiç görmedim" diyen Şanlı, kendisinden çok sekiz kardeşi için alışveriş yaparak mont, eldiven ve kazak aldı. 
     İbrahim Yılmaz, renkli beresiyle mankenlik yaparken, Süheyla Ergül ve Ferit Ekici de, yeni kıyafetlerini giyerek objektiflere poz verdi. Alışverişini tamamlayan İhsan Asker de, Kadıköy sokaklarında kısa bir tur attı. Sinemadaki kuyruğa şaşıran İhsan, sinemaya hiç gitmediğini, Vizontele filmini de hiç duymadığını söyledi. Evlerindeki televizyondan sadece TRT kanallarını seyrettiğini belirten Asker, çok sevdiği "Tom ve Jerry" çizgi filmini seyretmek için arkadaşlarının evine gittiğini de anlattı. 
     Öte yandan çocukların İstanbul'da en çok Akmerkez'i merak ettiklerinin Milliyet'te yayınlanması üzerine, Hava Kuvvetleri Komutanlığı, program değişikliği yaparak, alışveriş merkezini de listeye alındı. 
     


 GÜNCEL 



















</TEXT>
</DOC>
