<DOC>
<DOCNO> 2303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/15/son/soneko10.html </URL>
<DATE> 2001/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç "Yatırımlarımız sürecek" 
</HEADLINE>
<TEXT>

     Koç Holding Yönetim Kurulu Başkanı Rahmi Koç, 75. yılını kutlayan Koç Topluluğu’nun ana hedeflerini, toplam varlığını 5 yılda katlamak, yalnız büyüyen ve istikbali olan sektörlere yatırım yapmak ve yurtdışına açılmayı sürdürmek olarak açıkladı. 
     "Daha yapacak çok şey var" sloganı ile çalışmalarını sürdüreceklerini belirten Rahmi Koç, "Geçmişimizle övünmek devri bitmiştir. Bunu, Koç geleceği ile övünüyor şeklinde değiştirmekte fayda var" dedi. 
     Rahmi Koç, Koç Topluluğu’nun aylık dergisi Bizden Haberler’de yer alan yeni yıl mesajında, 2000 yılında, 1999 yılında yaşanan deprem felaketinin ve ekonomik krizin yarattığı olumsuz tesirlerin bir ölçüde azalttıklarını kaydetti. 
     Güç şartlara rağmen iyimser olmaya çalıştıklarını vurgulayan Koç, başarılı bir yılı geride bıraktıklarını duyurdu. 
     Rahmi Koç, 2000 yılı sonu itibariyle 12 milyar dolar ciro, 1 milyar dolarlık ihracat yaptıklarını bildirdi. Bu rakamların, 1997 yılından bu yana ulaştıkları en yüksek neticeler olduğunu kaydeden Rahmi Koç, bu başarıda bütün çalışanların payı olduğunu vurgulayarak mensuplarına teşekkür etti. Koç, devamla şöyle dedi 
     "Bizim en büyük varlığımız Koç ismidir. Koç ismi sadece iş hayatında düzgün çalışmak değil, aynı zamanda memleket ile özdeleşmiş, memleketin ve halkın ihtiyaçlarına duyarlı, eğitim, kültür ve sağlık sahalarına öncülük yapan, içte ve dışta büyük itibarı olan, kısa vadeli düşünmeyen, köşeleri kesmeden, kanun boşluklarından istifade etmeyen, kimsenin aklında kuşku yaratmayacak şekilde hareket eden bir isimdir Koç." 
     75 yılda yaptıklarının gözler önünde olduğunu, öncülük görevlerinin devam ettiğini anlatan Rahmi Koç, şöyle devam etti " Daha yapacak çok şey var sloganı ile çalışmalarımızı sürdüreceğiz. Toplam varlığımızı 5 senede katlamak, yalnız büyüyen ve istikbali olan sektörlere yatırım yapmak, yurtdışına açılmayı sürdürmek ana hedeflerimizdir. Geçmişimizle övünmek devri bitmiştir. 
     Bunu, Koç geleceği ile övünüyor şeklinde değiştirmek fayda var." İş aleminin hareketli, dinamik olduğuna ve hergün yeni bir felsefenin, yeni bir konseptin çıktığına işaret eden Koç, bunların gerisinde kalmanın mümkün olmadığını, dünya standartlarında iş yapmanın ehemmiyet kazandığını vurguladı. 
     Rahmi Koç, "Bizim de çalışmalarımız o istikamette olacaktır. Saygınlığımızın devam etmesi için birbirimize bağlı olmalıyız, birbirimizin hatırını saymalıyız" dedi. 
     Mesajında ABD, Avrupa, Asya ve Uzakdoğu’da meydana gelen gelişmelere de yer veren Koç, Çin ve Hindistan’da mühim gelişmeler olduğunu, Çin’in finans sektörünü ciddi bir reforma tabi tutarak, vergide ıslahat getirdiğini ve vergi gelirini artırdığını kaydetti. 
     Hindistan’da da tabu gibi görülen özelleştirmelerin yapılmaya başlandığını vurgulayan Koç, bütün dünya ekonomileri gidişata ayak uydurmak, başka ülkelerden geri kalmamak için tabuları yıkıp, gelenekleri yok edip, gittikçe hızlanan bu yarışı sürdürdüklerini bildirdi. 
     Türkiye’nin ise öyle veya böyle dünyanın gidişatına ve gelişmesine uyak uyduramamış bir ülke profil verdiğini belirten Koç, şu görüşleri dile getirdi 
     "En umulmadık devletler dahi özelleştirmelerini çoktan tamamladılar. Sürekli enflasyonla yaşayan ülke dünyada artık parmakla gösteriliyor. 
     Çıkarılmak istenen çalışma güvenliği kanunu, fevkalade katı, kısıtlayıcı, sanayicilikten caydırıcı bir manzara arz ediyor. Bu konuda ülke gerçeklerine uygun, işçi ve işverenin haklarını koruyan bir orta yol bulunmasını diliyorum. 
     Bir taraftan modernleşelim, Avrupalılaşalım, dünya ile bütünleşelim diyoruz oysa hattı harekatımız ve memleketin idari tarzı bunu doğrulamıyor. Fakat ne yapacaksınız, memlemeket hepimizin. Tenkit edip, oturup ağlamayı bir kenara bırakıp, el ve güçbirliği yaparak düze çıkmasını sağlamalıyız. Hepimize az veya çok iş düşüyor." 
     




</TEXT>
</DOC>
