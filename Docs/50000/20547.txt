<DOC>
<DOCNO> 20547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/10/son/sonspo06.html </URL>
<DATE> 2001/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli "3 yıl daha Fenerbahçe'deyim" 
</HEADLINE>
<TEXT>

     Fenerbahçe Teknik Direktörü Mustafa Denizli, sezon sonunda sarı-lacivertli kulüpteki görevini bırakacağı yolundaki iddiaları yanıtladı. 
     Denizli, Samandıra Tesisleri'nde gerçekleştirilen idman öncesi yaptığı açıklamada, ''Görevimi bırakacağım, ama zamanı gelince, bu zaman da üç sene sonrasıdır'' dedi. 
     Fenerbahçe'de teknik direktörlük görevinde ilelebet kalmayı düşünmediğini, bunun zaten mümkün olmadığını ifade eden Denizli, şöyle konuştu 
     ''Biz bir hedefle Fenerbahçe'ye geldik, şartlar da bizi böyle bir planlamayla göreve getirdi. Biz geniş vadeli bir planlama yapıyoruz. Daha yeni yeni bir takım olduk ve önümüzdeki yıllar için de hedeflerimiz var. Bu hedeflere de emin adımlarla yürüyeceğiz.'' Antrenörlük yaşamında ikinci kez yeni ve kendisinin kurduğu bir takımın başına geldiğini anımsatan Denizli, ''Bilenler benim ilk kurduğum takımlardaki başarımı unutmazlar. Şimdi burada da yeni bir ekibimiz var, neler olacağını ilerde herkes görecek'' diye konuştu. Denizli, bir basın mensubunun, ''Bu söylentiler sizi yıpratmaya yönelik mi'' sorusuna ise ''Ne olursa olsun biz yıpranmayacağız. Taraftarlarla karşılıklı sevgi bağının güçlendiği bu dönemde, böyle söylentiler çıkması da doğaldır. Ama ben görevimin başındayım'' yanıtını verdi. 







</TEXT>
</DOC>
