<DOC>
<DOCNO> 23398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/son/sonspo29.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray 4 Trabzonspor 0 notlar 
</HEADLINE>
<TEXT>

     Birinci Futbol Ligi maçında Galatasaray, Trabzonspor'u 4-0 yenerek, sezonu Fenerbahçe'nin ardından 2. sırada tamamladı. 
     Karşılaşmanın ikinci yarısına da hızlı başlayan Galatasaray, Serkan'ın golüyle farkı 4'e çıkardı. Bir kulağı da Samsun 19 Mayıs Stadı'nda olan sarı-kırmızılılar, Fenerbahçe'nin galibiyet golünden sonra oyunu rölantiye aldı. Devrenin başında sahaya konfeti atarak maçın 13 dakika durmasını sağlayan sarı-kırmızılı taraftarlar da, Fenerbahçe'nin galibiyet golünün ardından, maçı bırakıp, futbola veda eden Hagi'ye tezahürat yaptı. 
     Trabzonspor ise ikinci yarıda da vasat bir oyun ortaya koyarak, ligin son maçında farklı skorla yenilmekten kurtulamadı. 
     4. dakikada Oktay'ın pasında Gökdeniz soldan ceza alanına girdi. Ancak bu futbolcu müsait durumda kötü bir vuruş yapınca, kaleci Taffarel topa sahip oldu. 
     11. dakikada Suat'ın ceza alanı dışından şutunda topu kaleci Metin kornere çeldi. 
     16. dakikada Tamer'in sağdan ortasında ceza alanı içinde topla buluşan Oktay, kaleci Taffarel'i çalımlayıp, meşin yuvarlağı boş kale yerine yan ağlara gönderdi ve takımını mutlak bir golden etti. 
     18. dakikada Emre Belözoğlu'nun ceza alanının hemen dışından şutunda, kaleci Metin son anda topu tokatlayarak, meşin yuvarlağı kornere attı. 
     25. dakikada Hagi sol kanattan ceza sahasına yaklaşıp, sert bir vuruşla meşin yuvarlağı filelere göndererek, Galatasaray'ı 1-0 öne geçirdi. 
     28. dakikada Hagi'nin aşırtma pasında Serkan kaleci Metin ile karşı karşıya kaldığı pozisyonda, topa kafayı vurdu. Ancak meşin yuvarlak kaleci Metin'de kaldı. 
     33. dakikada Emre Belözoğlu topla ceza alanına yaklaştı. Pasında Serkan, bir anda kaleci Metin ile karşı karşıya kalırken, bu futbolcunun şutunda kaleci Metin'e çarpan top kornere çıktı. 
     38. dakikada Hagi'nin pasıyla ceza alanına giren Emre Belözoğlu, çok sert vurdu ancak top kaleci Metin'den döndü. 
     42. dakikada Trabzonspor savunmasında Cem'in bıraktığı toptan iyi yararlanan Hasan, bir anda kaleci Metin ile karşı karşıya kaldı ve meşin yuvarlağı filelere gönderdi 2-0 
     45. dakikada Emre Belözoğlu, ceza alanı içinde Tamer tarafından düşürülünce, hakem Aydın penaltı noktasını gösterdi. Atışı kullanan Hagi topu filelere göndererek, ilk yarının skorunu belirledi 3-0 
     
     Karşılaşmanın hakemi Ali Aydın, duraklamalar nedeniyle maçı 15 dakika uzattı. 
     Galatasaray, karşılaşmanın ikinci yarısına Ahmet'in yerine Ergün'ü, Trabzonspor ise Erman'ın yerine Zafer'i oyuna alarak başladı. 
     60. dakikada Capone, soldan getirdiği topu, Hagi'ye bıraktı. Bu futbolcunun sert ortasında, altıpas içinde topa sahip olan Serkan, meşin yuvarlağı ağlara gönderdi 4-0. 
     63. dakikada Hagi'nin ceza alanı dışından şutunda, meşin yuvarlak az farkla üstten auta gitti. 
     64. dakikada Trabzonspor'da, Güngör yerini Macit'e, 74. dakikada ise Galatasaray'da Bülent Korkmaz yerini Emre Aşık'a bıraktı. 
     77. dakikada Erhan'ın ortasında, altıpasta Oktay'ın rövaşata vuruşunda, top kaleci Taffarel'de kaldı. 
     78. dakikada kendisine faul yapan Macit'e eliyle vuran Hasan Şaş, hakem Aydın tarafından ikinci sarı kartla cezalandırılıp, kırmızı kartla oyundan atıldı. 
     81. dakikada Trabzonspor'da, Erhan'ın yerine Murat Bölükbaş oyuna dahil oldu. 
     83. dakikada Trabzonsporlu Oktay sarı kart gördü. Aynı dakikada sarı-kırmızılı ekipte Serkan'ın yerine oyuna Arif girdi. 
     90. dakikada Murat Bölükbaş'ın ceza alanı dışından şutunda top az farkla üstten auta çıktı ve karşılaşma 4-0 Galatasaray'ın üstünlüğüyle sona erdi. 
     







</TEXT>
</DOC>
