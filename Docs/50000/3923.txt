<DOC>
<DOCNO> 3923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/son/sontur05.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali Serhatlı "Diyarbakır'da yakalanan saldırgan yok" 
</HEADLINE>
<TEXT>

     Diyarbakır Emniyet Müdürü Gaffar Okkan ile 5 polis memurunu şehit eden saldırganların yakalanmaları için başlatılan operasyonlar sürdürülüyor. Şehitlik Semti Sezai Karakoç Bulvarı'nda dün akşam Emniyet Müdürü Okkan ile 5 polis memurunu şehit eden, 4 polis memurunu yaralayan ve 4 kişi oldukları öğrenilen saldırganların yakalanması için başlatılan operasyonlarda bazı şüphelilerin gözaltına alındıkları bildirildi. 
     Diyarbakır Valisi Cemil Serhadlı, yaptığı açıklamada, saldırganlardan yakalanan olmadığını belirterek, şöyle dedi 
     'Emniyet Müdürü Gaffar Okkan'ın zırhlı aracı vardı. Ancak, zırhlı aracını Diyarbakır halkına güvendiği için kullanmıyordu. Halk da Okkan'a güveniyordu. Vatandaşla bütünleşen bir emniyet müdürüydü. Diyarbakır halkının, gücenlik güçlerine yardımcı olmaları gerekir.'' 
     Dağkapı Semti'nde bu sabah toplanan binlerce vatandaş, yürüyüş yaparak saldırıyı protesto ediyor. 
     Dağkapı Semti'nden Ofis Semti'ne doğru yürüyüşe geçen vatandaşlar ''Emniyet Müdürü Gaffar Okkan'a uzanan eller kırılsın. Gaffar bizim babamızdı. Babamızı katlettiler'' sloganları atıyorlar. Bu arada, Diyarbakır Otobüs İşletmeleri Derneği, saldırıyı protesto etmek amacıyla yolcu taşıma işlemlerini durdurma kararı aldı. Diyarbakır'daki firmalar, saldırı nedeniyle bugün şehirlerarası yolcu taşımayacaklar. 
     Hain saldırıda şehit edilen Emniyet Müdürü Gaffar Okkan, Özel Kalem Müdürü Mehmet Kamalı ile emniyet müdürünün korumaları Sabri Gün, Mehmet Sepetçi, Atilla Durmuş ve Selahattin Baysoy için saat 11.00'de Diyarbakır Valiliği önünde tören düzenlenecek. Törene, saldırının ardından dün gece özel uçakla Diyarbakır'a gelen Devlet Bakanları Edip Safder Gaydalı, Fikret Ünlü, İçişleri Bakanı Sadettin Tantan ile Emniyet Genel Müdürü Turan Genç ve bu sabah Diyarbakır'a gelen Çalışma ve Sosyal Güvenlik Bakanı Yaşar Okuyan da katılacak. Törenden sonra cenazeler memleketleri olan Aydın, Kırıkkale, Antakya, Mersin ve Adapazarı'na gönderilecek. 




</TEXT>
</DOC>
