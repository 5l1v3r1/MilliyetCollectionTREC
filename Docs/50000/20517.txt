<DOC>
<DOCNO> 20517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/10/son/sondun17.html </URL>
<DATE> 2001/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da Lecco Belediyesi mezarlıkları yabancılara kapatıyor 
</HEADLINE>
<TEXT>

     İtalya'nın kuzeyindeki Lecco Belediyesi mezarlıklarını yabancılara kapatma kararı aldı. 
     Kuzey Ligi partisine bağlı belediye tarafından alınan kararla Lecco'da mezarlıkta yer almak için orada doğmuş olmak ya da bölgede en az 15 yıl oturmak şartı getirildi. Ülkenin kuzeyinde bağımsız Padania devleti kurmak isteyen Kuzey Ligi partisine bağlı Lecco Belediyesi'nin yaptığı değişiklik, ''ayrımcılık'' olarak yorumlanırken, bölgede çalışmak için çok sayıda göçmen bulunduğu bildiriliyor. İtalyan Dışişleri Bakanı Lamberto Dini, Corriere della Sera gazetesinde bugün yer alan demecinde, Kuzey Ligi'nin lideri Umberto Bossi'yi Avusturyalı ırkçı lider Joerg Haider gibi konuşmakla suçlayarak, Avrupa'nın Bossi için de ''alarm vermeye'' hazırlandığını ileri sürdü. 







</TEXT>
</DOC>
