<DOC>
<DOCNO> 5980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/son/sontur25.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Enjektör operasyonunda 4 kişi gözaltına alındı 
</HEADLINE>
<TEXT>

     Ankara Emniyet Müdürlüğü, devlet hastanelerine usulsüz tıbbi cihaz satılması olayıyla ilgili bir operasyon başlattı. Operasyon çerçevesinde 4 kişinin gözaltına alındığı bildirildi. 
     Ankara Emniyet Müdürlüğü Organize Suçlar Şube Müdürlüğü’nün yürüttüğü operasyon çerçevesinde, 2 ayrı tıbbi cihaz satan medikal şirketinin Ostim’deki depolarına ve Kızılay’da bulunan bürolarına baskın düzenlendi. Polis, olayla ilgili şirketlerde bulunan çok sayıda fatura, ihale başvuruları gibi dokümana el koydu. Operasyon kapsamında, şirketin sahiplerinden olduğu bildirilen Abdullah T. Y. ile 3 kişi daha gözaltına alındı. 
     Operasyonun, Ankara DGM cumhuriyet Savcısı Şemsettin Özcan’ın talimatıyla yapıldığını bildiren yetkililer, söz konusu 2 şirketin, kendi imal ettikleri tıbbi cihazları yurtdışından ithal edilmiş gibi göstererek, çeşitli hastanelerden ihale aldıklarının tespit edildiğini bildirdiler. 
     Operasyonun mali boyutunun 100 trilyon lirayı aştığını ifade eden yetkililer, olayla ilgili bazı şirket çalışanlarının arandığını kaydettiler. Yetkililer, yolsuzluk olayıyla ilgili bazı bürokratların da adının geçtiğini belirterek, konuyla ilgili DGM Savcılığı’nın talimatı doğrultusunda gözaltı sayısının artabileceğini söylediler. 
     




</TEXT>
</DOC>
