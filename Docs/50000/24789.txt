<DOC>
<DOCNO> 24789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/03/yazar/elekdag.html </URL>
<DATE> 2001/06/03/ </DATE>
<TIME>  </TIME>
<AUTHOR> Şükrü ELEKDAĞ  </AUTHOR>
<HEADLINE>
TÜSİAD'ın reform paketi 
</HEADLINE>
<TEXT>

     TÜSİAD'ın, "Türkiye'de Demokratikleşme Perspektifleri ve AB Kopenhag Siyasal Kriterleri" başlıklı raporu, ülkemizin karşılaştığı siyasal nitelikteki yapısal sorunlara çözümler öneriyor. Raporun, halkımızın ağır bir bunalım kıskacında kıvrandığı ve ekonomik krizlerin siyasal sistemdeki tıkanıklıklardan ileri geldiği inancının kamuoyunda yerleştiği bir ortamda yayımlanması, zamanlama bakımından son derece isabetli oldu. 
     Rapor, on maddelik bir acil önlemler paketinden oluşuyor ve birbirini tamamlayan ve güçlendiren iki grup reformu kapsıyor. 
     Bunlardan birinci grup, sağlıklı işleyen ve yöneten bir demokratik düzen kurulabilmesi için zorunlu olan yapısal reformlara ilişkin. Rapor, bu bağlamda önerdiği nispi takviyeli iki turlu seçim sisteminin, partileri ittifaka ve ortak hükümet programları oluşturmaya teşvik ederek ve makul bir barajın üstünde oy alan her partinin parlamentoda temsilini sağlayarak, istikrara ve temsilde adalete katkıda bulunacağını belirtiyor. Ayrıca, seçmenlerin ilk parti tercihleri ile yetinmeyip diğer tercihlerini de dikkate almalı sonucu, sistemin, seçmen çoğunluğunun istemediği iktidarlara izin vermeyeceğini vurguluyor. 
     Siyasi Partiler Yasası'nda kapsamlı değişiklikler öngören rapor, parti içi demokrasinin hayata geçirilmesi, lider sultasının kırılması, parti hesaplarına şeffaflık ve denetim getirilmesi ve partilerin kapatılmasının Avrupa İnsan Hakları Mahkemesi'nin kararları doğrultusunda düzenlenmesi hususlarında öneriler getiriyor. Rapor, ayrıca, milletvekillerini ve bakanları suç işleme imtiyazına sahip ayrıcalıklı kişiler olmaktan çıkaran önlemler içeriyor. 
     İkinci grup reformlar, Türkiye'nin AB ile tam üyelik müzakerelerine başlayabilmesi için yerine getirmesi gereken Kopenhag Siyasal Kriterleri'ni kapsıyor... TÜSİAD bu kriterleri, haklı olarak, "Türkiye'nin AB'ye girişini kolaylaştırmak dışında, uzun bir süredenberi Türkiye'de ileri sürülen ve şiddetle arzu edilen bir demokratikleşme çabasını da sonuca ulaştıracak araçlar olarak" değerlendiriyor. 
     Katılım Ortaklığı Belgesi'nde KOB ayrıntılı şekilde yer alan bu kriterler, TÜSİAD raporunda şu yedi başlık altında toplanmış Düşünce ve ifade özgürlüğü, toplantı hakkı ve sivil toplum, ölüm cezası, kültürel haklarla onun iki temel unsurunu oluşturan ana dilde eğitim ve ana dilde TV - radyo yayını, Milli Güvenlik Kurulu, işkence ve kötü muamele ve hukuk devleti. 
     Raporda, bu yedi kritere ilişkin olarak, Avrupa ülkelerinin paylaştığı demokratik değerler ve evrensel standartlarla uyumlu, ancak Türkiye'nin koşullarını da dikkate alan somut öneriler yer alıyor. 
     Hükümet içindeki görüş ayrılıkları ve TSK'nın ülkenin ulusal ve toprak bütünlüğünü tehlikeye atacağı yolundaki kaygıları nedeniyle Ulusal Program'da bu kriterlerden birçoğu göz ardı edildi veya muğlak ifadelerle geçiştirildi. Bu tutum, diğer adaylarla Türkiye arasındaki mesafenin büyümesine yol açarak bir süre sonra ülkemizin katılım ortaklığı sürecinden dışlanması tehlikesini yarattığı gibi halkımızın demokratikleşme yolundaki özlemlerine de set çekiyor. 
     Türkiye'nin halen içinde bulunduğu içler acısı ve utanç verici durumunun, siyasal nitelikteki yapısal reformlarla birlikte hukukun üstünlüğüne, şeffaflığa ve hesap verilebilirliğe dayalı bir demokratik düzenin bugüne kadar gerçekleştirilememesinden kaynaklandığı bir gerçektir. 
     TÜSİAD raporu bu bilinçle okunmalıdır. 
     
     







İşte bilmece 


Yürü - t ya kulum 


Ayla Hanım’a dair 


Ağları yırtan o muhteşem gol... 


Onlar farklı... 


Vera, Nazım'ına kavuştu 


TÜSİAD'ın reform paketi 


Uzman mühendislik 


Yeni Hebrid Adaları’ndan bir yar gelir bizlere... 


Hortumca 


Akdenizli 


Yücelen'den Yalova'ya Tütün Yasası sitemi 


Rize çay ile yatıyor çay ile kalkıyor 


Sami Erdem’i niye getirmediniz 


</TEXT>
</DOC>
