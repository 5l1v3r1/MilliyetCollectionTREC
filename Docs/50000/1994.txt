<DOC>
<DOCNO> 1994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/13/spor/spo01.html </URL>
<DATE> 2001/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal’a yasak geldi 
</HEADLINE>
<TEXT>

Beşiktaşlı futbolcular Scala ve yönetim hakkında açıklama yapamayacak 
     KARTAL YİĞİT 

     BEŞİKTAŞ Başkanı Serdar Bilgili, Antalya kampında bulunan menajer Sinan Engin’i arayarak, futbolcuların Scala ve yönetim hakkında açıklama yapmamaları için uyarıda bulundu. Yönetim Şifo Mehmet’e de idari konularda konuşma yasağı getirdi. Mehmet bundan böyle sadece takım ve çalışmalar hakkındaki soruları yanıtlayabilecek. 
     MEHMET konuyla ilgili olarak, "Bana sadece ligin ikinci yarısı ile ilgili olarak soru sorabilirsiniz. Yaşanan olayları konuşmam yasak" dedi. Serdar Bilgili’nin, Sinan Engin’le sık sık görüşerek çalışmalar hakkında detaylı bilgi aldığı da öğrenildi. Sinan Engin’in başkan ve yönetim kuruluna rapor verdiği belirtildi. 
     
Hamoğlu’nun isyanı      Beşiktaş Asbaşkanı, takımda sevgi ve saygı olmamasından yakındı 
     BEŞİKTAŞ Futbol Komitesi’nden istifa eden Ahmet Hamoğlu, "Bir şeyler yapmaya çalıştım, olmadı. Başarı takım olunmasından geçer. Sevgi ve saygı takımın yansımasıdır. Örneğin Nouma maç içinde hakemle tartışıyor, yanında Allah’ın kulu yok. Galatasaray’da bir futbolcu tartışıyor, bir bakıyorsunuz takım orada. Böyle bir durumda Nouma’ya sahip çıkılması gerekirken, bu yapılamıyor" diye konuştu. Hamoğlu, yönetimden ayrılmasının söz konusu olmadığını da belirtti, "Doğru olan bir şey varsa, çekinmem bangır bangır söylerim" dedi. Hamoğlu, Yıldırım Demirören ve Fikret Orman’la birlikte dün Antalya kampına katıldı. 
     
Gol Kartalları      Beşiktaş’ın gol silahları Nouma, Ahmet Dursun ve Fazlı ikinci yarı öncesi taraftarlara umut dağıttılar. Beşiktaş’ın golcüleri, "İkinci yarıda fırtına gibi eseceğiz. Beşiktaş’ı hedefe götürecek gollere imzayı hep birlikte atacağız. Biz gol Kartallarıyız" dediler. Nouma kaptanlığı ile ilgili olarak ise, "Bu takımın kaptanı var. Spekülasyon yapılmasın" ifadesini kullandı. 
     
Tokat sınavı      BEŞİKTAŞ, Antalya’da katılacağı turnuva öncesinde ilk provasını bugün Tokatspor önünde yapacak. Saat 17.30’da başlayacak olan hazırlık maçında teknik direktör Nevio Scala, sık sık oyuncu deneyecek ve turnuvaya süreceği ideal on biri arayacak. 
     


 SPOR 


























</TEXT>
</DOC>
