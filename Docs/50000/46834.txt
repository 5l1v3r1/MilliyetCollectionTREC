<DOC>
<DOCNO> 46834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/14/son/sondun22.html </URL>
<DATE> 2001/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush İsraillileri yine kızdırdı 
</HEADLINE>
<TEXT>

     ABD Başkanı George Bush'un Filistin devletini desteklediğine ilişkin sözleri İsrail'de yine kızgınlık yarattı. 
     Bush'un radikalleri kontrol çabalarından dolayı Filistin lideri Yaser Arafat'ın "bütün dünya tarafından alkışlanması gerektiği" yolundaki ifadesi de, İsrail yönetimi ile Washington ilişkilerini iyice gerdi. 
     İsrail Başbakanı Ariel Şaron'un ABD'nin Arap ülkelerini memnun etmek için İsrail'i kurban ettiği yolundaki sert sözleri bir süre önce iki ülke arasında ciddi bir kriz yaratmıştı. 
     İsrail'de yayımlanan Yediot Ahronot Gazetesi'nin yorumunda şu ifadelere yer verildi 
     "Kimse bundan büyük bir iltifat bekleyemezdi. Bush Arafat'ı bütün dünyanın alkışlaması gerektiğini söyledi. Bush sadece bizi ayağımızdan vurmakla kalmadı. Bu sözler Filistinlilere karşı yeni bir yaklaşımı gösteriyor. Bush, Şaron'a sürekli olarak ABD'nin İsrail'in en iyi arkadaşı olduğu güvencesini veriyor. Bu doğru. Sadece ABD'nin artık yeni bir arkadaşı daha var Filistin devleti" Arafat'ın yarın Londra'da İngiltere Başbakanı Tony Blair ile yapacağı görüşme de, İsrail'de Bush ile görüşmesinin provası ve Arafat'ın yeniden "yasal bir lider" olarak kabulünün işareti olarak nitelendiriliyor. 
     Şaron'un, Arafat'ın dünya nezdinde yeniden yasallık kazanmasından İsrail Dışişleri Bakanı Şimon Peres'i sorumlu tuttuğu belirtiliyor. 
     Maariv Gazetesi'ne göre, Şaron, yakın çevresine, "Bu Peres'in suçu" dedi. 
     ABD'nin hazırladığı öne sürülen yeni barış planının da Şaron'un endişesini ve tepkisini artırdığı belirtiliyor. Maariv'e göre, Bush, Rusya Devlet Başkanı Viladamir Putin ile gelecek hafta Şanghay'daki Asya ülkeleri konferansında Filistin sorununa ilişkin olarak ortak bir açıklama yapacak. Bunun hemen ardından yeni barış planını açıklayacak. 
     Şaron'un bu plana Kudüs'ün paylaşımı ve İsrail'in Batı Şeria'dan üçüncü geri çekilmesine ilişkin maddelerin konulmaması için büyük çaba harcadığı belirtiliyor. 11 Kasım'da Yahudi örgütlerinin toplantısına katılmak üzere Washington'a gidecek olan Şaron'un ziyareti öncesinde üst düzey İsrailli yetkililer de ABD'ye akın ediyor. 
     Bu arada, Peres'in Şaron'un ve aşırı sağ kesimin suçlamalarına aldırmadan Arafat ile yaptığı aşamalı ateşkes anlaşmasının uygulanmasına devam edilmesi için mücadelesini sürdürdüğü belirtiliyor. 
     Peres'in, önceki gün yapılan güvenlik kabinesi toplantısında, Genelkurmay Başkanı Şaul Mofaz ile yine sert bir şekilde tartıştığı ifade ediliyor. İsrail basınında yer alan haberlere göre, Peres şiddet düzeyinde büyük düşüş olduğunu ve Arafat'ın gerçekten büyük çaba harcadığını belirterek, Filistinlilere yönelik yaptırımların koşulsuz olarak tamamen kaldırılmasını istedi. Peres "3 milyon Filistinliyi Hamas ve İslami Cihad yanlısı yapmamalıyız" dedi. 
     Mofaz ise şiddet oranında ciddi bir düşüş olmadığını ve Arafat'ın samimi olmadığını belirterek "Yaptırımlar kaldırılamaz" dedi. Sonuçta Savunma Bakanı Binyamin Ben Eliezer'in "Yaptırımların sessiz bölgelerde koşullu olarak kaldırılmasını" yolundaki ortayol formülü kabul edildi. Toplantıda, Filistin tarafının ateşi kesmesi halinde kısa süre içinde İsrail birliklerinin El Halil'deki Filistin kontrolündeki topraklardan çekilmesi kararı da alındı. 
     Bu önerilerin bu sabah Şaron tarafından kabineye sunulduğu ve sağcı bakanların büyük tepkisiyle karşılaştığı belirtiliyor. 
     Öte yandan, CIA'in gözetimindeki Filistin-İsrail güvenlik komitesinin de bu akşam yeniden toplanması planlanıyor. Peres'in, Arafat ile 2. görüşmesine hazırlık olarak Filistinli yetkililerle gizli toplantılarını da düzenli olarak sürdürdüğü belirtiliyor. 
     






</TEXT>
</DOC>
