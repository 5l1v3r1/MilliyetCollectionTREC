<DOC>
<DOCNO> 42520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/guncel/gun06.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kahvaltıya gitmedi, kurtuldu 
</HEADLINE>
<TEXT>

New York’tan kalkan ilk THY uçağıyla İstanbul’a gelen Ali Türkşen, olay günü Dünya Ticaret Merkezi’nde bir arkadaşıyla yapacağı kahvaltıya gitmekten vazgeçince ölmekten kurtuldu 
     SERHAT OĞUZ İstanbul 

     ABD’deki terörist saldırıların ardından New York’tan kalkan ilk THY uçağı, ünlü isimlerin de aralarında bulunduğu 231 yolcusuyla istanbul’a geldi. 
     Atatürk Havalimanı’nda eşi Ali Türkşen tarafından çiçeklerle karşılanan Behiye Türkşen, 8.5 aylık oğlu Ali Han’la ABD’ye turistik amaçlı gittiğini belirterek, "Dünya Ticaret Merkezi’ne yaklaşık 20 dakikalık mesafede bulunuyordum. Olay günü arkadaşımla Dünya Ticaret Merkezi’nde saat 09.00’da kahvaltı yapacaktım. Merkezin en üst katında buluşacaktık. Oğlum ile birlikte gidecektim. Ancak gitmedim. İyi ki de gitmemişim. Arkadaşım da gitmemiş" dedi. 
     Yolculardan Cihan Kamer de, saldırıların ardından New York’un tam bir hayalet şehir görüntüsünde olduğunu belirterek, çok sayıda bomba ihbarı yüzünden binaların boşaltıldığını söyledi. 
     Fenerbahçe Spor Kulübü eski başkanlarından Metin Aşık’ın kızı Eda Aşık da "Türkiye gibi vatan yok. Orada ortam çok çok kötüydü. Dönememekten korktuk. Aileme kavuşmanın sevincini yaşıyorum. New York’ta insanlar çok telaşlı. Türkler’e karşı herhangi bir ters durumla karşılaşmadık. Havalimanında kontroller daha sıkıydı" dedi. 
     Saldırılar sırasında Boston’da bulunan İş Bankası Genel Müdürü Ersin Özince de, saldırının önümüzdeki döneme çok büyük etkisinin olacağını belirterek, "ABD’de finans merkezi çok ağır etkilendi. Keşke olmasaydı... Bu arada Türkiye’nin jeopolitik önemi bir kez daha ortaya çıktı" diye konuştu. İşadamı Cem Boyner’in eşi Ümit Boyner de Dünya Ticaret Merkezi’ne birkaç kilometre uzaklıktaki bir otelde kaldığını söyledi. Boyner, ilk kuledeki patlama sonrası eşiyle telefonla konuştuğunu, ancak ikinci saldırıda görüşmenin kesildiğini belirtti. 
     



 GÜNCEL 


























</TEXT>
</DOC>
