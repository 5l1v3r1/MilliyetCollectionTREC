<DOC>
<DOCNO> 14682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/siyaset/siy01.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine Bayram yine yalan 
</HEADLINE>
<TEXT>

Meclis’te görülen Bayram, "Savcılarla görüştüm. Hakkımda suçlama kalmadı. Heykel sahte çıktı" dedi. Ancak, savcılar tam tersini söylüyor 
     SALİHA ÇOLAK Ankara 

     Tarihi eser kaçakçılığı ve cinayet suçlamasını içeren iki dosya nedeniyle dokunulmazlığının kaldırılmasının ardından kayıplara karışan Van Bağımsız Milletvekili Mustafa Bayram, dün Meclis’e ortaya çıktı. 
     Meclis’teki odasına geçerken Milliyet’in sorularını yanıtlayan Bayram, kaçmasını gerektirecek bir durum olmadığını ifade ederek, "Kaçmıyorum. Buradayım. Milletvekili olarak Meclis çalışmalarına katılıyorum" dedi. 
     Bayram, "İfadeniz alındı mı " sorusuna, "Kendim savcılıklara gittim. Görüştüm. Hakkımda bir suçlama kalmadı. 
     İstanbul’daki olayda, heykel sahte çıkmış. Van’daki dosya zaten kapandı. Her ikisiyle ilgili, yakında hakkımda bir suçlama kalmadığına ilişkin yazı alacağım. Yazıları Meclis’e getirince bir basın toplantısıyla gerekli yanıtı vereceğim" diye konuştu. 
     İstanbul’daki tarihi eser kaçakçılığı olayının kendisiyle ilgisi olmadığını öne süren Bayram, isim benzerliği nedeniyle hakkında suçlama olduğunu ve bu yanlışlığın anlaşıldığını savundu. 
     Bayram hakkında, Van’da iki kişinin ölümüyle sonuçlanan bir kavgada, silahından çıkan kurşunla ölümün gerçekleştiği yolundaki rapor üzerine açılan bir dava ile Üsküdar Savcılığı’nın, Roma dönemine ait bir tanrıça heykelinin satışı ve zorla senet imzalatılması olayıyla ilgili soruşturma bulunuyor. 
     
Heykel yine bilirkişide NEZİH GÜROL İstanbul 
     Mustafa Bayram, savcılarla görüştüğünü, tanrıça heykelinin sahte olduğunu ifade etse de, Üsküdar Cumhuriyet Başsavcılığı’ndaki yetkililer, Bayram ile hiç görüşmediklerini belirtti. Yetkililer, tablo ve heykel davaları için iise, üçüncü kez bilirkişiye gidileceğini kaydetti. Bayram’ın, askıda tutulan kaçak tanrıça heykeli davasından yargılanması için Adalet Bakanlığı’ndan halen onay gelmediği de öğrenildi. 
     Üsküdar 2. Ağır Ceza Mahkemesi’nde dokuz sanıklı davaya konu olan tanrıça heykelinin orijinal olup olmadığı ise, Bayram’ın "sahte çıktı" iddialarına rağmen henüz tespit edilemedi. Bayram’a ait olduğu iddia edilen heykelin, üçüncü kez bilirkişi tarafından incelenmesine karar verildi. Üsküdar Cumhuriyet Başsavcılığı, kaçak Picasso tablolarıyla ilgili soruşturmayı da sürdürüyor. Tablolar tekrar bilirkişiye gönderildi. 
     


 SİYASET 




















</TEXT>
</DOC>
