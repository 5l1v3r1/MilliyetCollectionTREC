<DOC>
<DOCNO> 39853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/son/sonspo12.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe şut çalıştı...Mirkoviç ise idmanı yarım bıraktı 
</HEADLINE>
<TEXT>

     Fenerbahçe, hafta sonunda Yunanistan'ın Skoda Xanti takımıyla yapacağı özel maçın hazırlıklarını sürdürdü. 
     Teknik direktör Mustafa Denizli yönetiminde, Samandıra Tesisleri'nde yaklaşık 1.5 saat süren idmanda, sarı-lacivertli futbolcular şut ve dar alanda top kapma çalışmalarının ardından, çift kale maç yaptı. 
     Sarı-lacivertli oyuncuların, şut çalışması sırasında kaleye gönderdikleri toplam 137 vuruştan yalnızca 22'si golle sonuçlandı. 
     Çift kale maçta ise yeşil takım, kırmızı takımı 11-6 yendi. Yeşil takımın gollerini, Adem 4 , Serkan 3 , Ali Akdeniz 3 ve Bilal kaydederken, kırmızı takımın golleri ise Oktay 4 , Erhan ve Uche'den geldi. 
     Antrenmana, milli takımdaki oyuncuların yanı sıra, sakatlıkları bulunan Yusuf, Mustafa Doğan, Serhat ve ülkesinde tedavi olan Rapaiç katılmadı. 
     Bu arada tek pas çalışması sırasında sağ dizine darbe alan Misko Mirkoviç sakatlanarak, idmanı yarıda bıraktı. Bu oyuncunun durumunun yarın belli olacağı bildirildi. 
     Fenerbahçe'nin antrenmanına, altyapıdan dün alınan Abdurrahman, Faruk, Adem, Mithat ve Bilal'den sonra bugün de Erhan katıldı. 
     Sarı-lacivertliler, Skoda Xanti maçının hazırlıklarını yarın yapacakları idmanla tamamlayacak. 
     Bu arada Fenerbahçe'nin, forma göğüs reklamı için Aria firmasıyla kesin olarak anlaşmaya vardığı ve Skoda Xanti maçına bu reklamla çıkılacağı öğrenildi. 






</TEXT>
</DOC>
