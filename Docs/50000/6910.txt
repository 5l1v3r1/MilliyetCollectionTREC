<DOC>
<DOCNO> 6910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/13/son/sontur18.html </URL>
<DATE> 2001/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulaştırma Bakanı konuştu "Nazım Hikmet gelsin dilekçe versin" 
</HEADLINE>
<TEXT>

     Ulaştırma Bakanı Enis Öksüz, Nazım Hikmet'e Türk vatandaşlığının iadesi konusunun hukuka aykırı olduğunu savunarak, "Nazım Hikmet'i çok seviyorsanız öbür dünyadan getirin, yazdırın dilekçesini, bizde vatandaş olarak kabul edelim" dedi. 
     Ulaştırma Bakanı Öksüz, TBMM'de gazetecilerin soruları üzerine yaptığı açıklamada, Nazım Hikmet'e Türk vatandaşlığının iadesi için kendisinin dilekçe vermesi gerektiğini bildirdi. Hukuken, vatandaşlık başvurusunun kişinin kendisi tarafından yapılması gerektiğini ifade eden Bakan Öksüz, sözlerini şöyle sürdürdü 
     "Dilekçesi olmadan vatandaş olmaz. Ölmüş gitmiş, dilekçe getiremeyiz. Böyle bir hukuk dünyada yok. Milletlerarası hukuk bakımından da bu böyle. Sadece bizim kanunlarımız bakımından değil. Dünyadaki bütün devletlerin hukukunda vatandaşlığa müracaat bizzat kendisi tarafından yapılır diyor. Avukatları da, mirascıları da yapamaz. Olmayacak duaya amin demek nereden çıktı Bu vatandaşlık işi yanlıştır, olmayacak bir şeydir. Kaldı ki bu konuda yargı kararı vardır. Olmayacak duaya amin demenin bir manası yok. Yani biz illaha bir hukuk hatası yapmak mecburiyetinde miyiz Hukukun üstünlüğü ve hukuka saygı ne olacak." 
     Nazım Hikmet'in ülke için ne yaptığını soran ve hep ülke aleyhine çalıştığını savunan Bakan Öksüz, "Atatürk'e hakaret etmiş, askere hakaret etmiş. Alın okuyun kitapları. Yani benim daha iyi şiir yazan, makale yazan, yazılar yazan sanatkarım, insanım mı yok Ben bunu anlamakta müşkülat çekiyorum. Neden böyle 50 senedir olmayacak işlerle uğraşıyorlar. Bunu anlamak mümkün değil, benim fikrimi söylemek hürriyetim yok mu " diye konuştu. 
     Ulaştırma Bakanı Öksüz, kabinede imza veren bakanların hatırlatılması üzerine, kararı imzalayan bakanların kendisini ilgilendirmediğini söyledi. Öksüz şunları kaydetti 
     "Efendim bilmeyebilirler. Ben işin aslını, arkasını çok iyi biliyorsam ve fikrimi de söylüyorsam, bu konuda bilgisi olmayan arkadaşlar benim bu konuda bilgim yoktur veya henüz daha ilgi alanım içerisine girmemiş diyorsa burada yadırganacak bir şey yok ki. Bana gelip de, bilmediğim bir sahayı, takip etmediğim, bilgim olmayan bir sahayı sorsanız ben rahatlıkla bilmiyorum derim. Ben neyi bilmediğimi biliyorum, bunu rahatlıkla söylerim. İmza verenler beni ilgilendirmiyor. Onların bilip bilmediğini de bilmem. Onları eleştirmek bana yakışır mı. Herkes kendi kararını verir." 




</TEXT>
</DOC>
