<DOC>
<DOCNO> 37263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/son/soneko17.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışbank "Yabancı ortak konusunda seçici ve sabırlıyız" 
</HEADLINE>
<TEXT>

     Dışbank Yönetim Kurulu Başkan Vekili ve Murahhas Azası Tayfun Bayazıt, yabancı bir ortakla birleşme konusunda seçici ve sabırlı olduklarını, yabancı ortağın nasıl bir katma değer sağlayacağına bakmak gerektiğini söyledi. 
     Dışbank'ın 2001 yılı ilk yarı bilanço performansı düzenlenen bir basın toplantısı ile açıklandı. Banka geçen yılın aynı dönemine göre bu yılın ilk 6 ayında net karını yüzde 104'lük artışla 30 trilyon liradan 61.2 trilyon liraya çıkardı. Bankanın toplam özkaynakları yüzde 69'luk artışla 264.3 trilyon liraya, toplam mevduatı yüzde 55'lik artışla 894.9 trilyon liraya, aktifleri yüzde 43'lük artışla 1 katrilyon 623.7 trilyon liraya ve kredileri de yüzde 56'lık artışla 280 trilyon liraya yükseldi. 
     Toplantıda konuşan Tayfun Bayazıt, ortaklıkla ilgili olarak Dışbank sermayedarlarının bu konuda karar verirken, ortaklığın orta ve uzun vadedeki getirisini dikkate alacaklarını belirtti. ''Yabancı ortakla evlilik için acele etmemizi gerektiren bir durumda değiliz' diyen Bayazıt, ''Kendi başımıza sağlıklı ve tempolu büyümemizi sağlayacak mali yapımız ve sermaye gücümüz var. Yeni teknolojinin en günceline sahibiz. İnsan kaynaklarına gelince, bu alanda da eksiğimiz yok fazlamız var. Bütün bunları dikkate aldığımızda biz diyoruz ki, birleşme sinerji, katma değer sağlayacaksa sıcak bakarız. Onun için seçici ve sabırlıyız'' dedi. 
     Dışbank'ın 110 olan şube sayısının sene sonunda 125 şubeye ulaşacağını ifade eden Bayazıt, Dışbank'ın yalnızca bankacılık ve finans odaklı olduğunu kaydetti. Türk bankacılık sisteminde son 6 ayda, son 50 yılın en ciddi reformlarının yapıldığına ve BDDK'nın çok önemli adımlar attığına da değinen Bayazıt, fon bankalarının satışının da olumlu bir gelişme olduğunu kaydetti. Bayazıt, ''Atlattığımız iki krizin süregelen etkileri güven bunalımı ve yeniden yapılanmanın sancıları. Herkese büyük sorumluluk düşüyor. Biraz daha cesaret. Getirisi en yüksek sermaye, ilkeler ve etik değerler'' dedi. 
     Bayazıt, reel sektörün ise kapasite oranlarında ciddi düşüşler gözlendiğini, üretimde henüz dip seviyelere gelinmediğini söyledi. ABD ve Avrupa ekonomilerinin son zamanlarda güç kaybettiğini, dışarda da sert rüzgarların estiğini belirten Bayazıt, ABD ve Avrupa borsalarının performanslarının zayıfladığını, bunun sonucu olarak gelişmekte olan piyasalara ilginin azaldığını anlattı. 
     Türk ekonomisinin göstergelerinin olumlu seyrettiğine işaret eden Bayazıt, cari işlem fazlası olduğunu, döviz krizinin beklenmeyeceğini söyledi. Yabancı sermayenin daha ilgili ve ümitli olduğunu belirten Bayazıt, iç borcun çevrilmesi konusunda gereğinden fazla endişe olduğunu kaydetti. 
     Soruları da yanıtlayan Bayazıt, dünkü ihaleye ilişkin olarak, ''İhale iyi olmadı, ama tek başına bir kıstas olmamalı. Geçen haftaki ihale iyiydi'' dedi. Bayazıt, her Salı günü ihale olmasının faizler üzerinde de gereksiz baskı oluşturduğunu belirti. Hazinenin dolar cinsinden borçlanmasının iç borç üzerindeki baskıyı hafifleteceğini söyleyen Bayazıt, İç borcu döndürme açısından çok endişe verici bir tablonun olmadığını, iç borç döndürüldüğü taktirde kurun çok mantıklı bir yere oturacağını belirtti. Bayazıt, ''Şu andaki kur seviyesi biraz yüksek görülüyor. Dolayısıyla bunun çok yukarılara gitmesi için mantıklı bir sebep yok'' dedi. Bayazıt, Merkez Bankası'nın da kurlar konusunda çok müdahaleci olmak istemediğini belirtti. 
     
     Hazinenin dövizle borçlanması 
     Hazinenin döviz cinsinden borçlanmasına ilişkin olarak da Bayazıt, ''İdeal olan kendi para cinsinden borçlanması. Ama eğer dövize çok gereksiz bir talep varsa ve sistemde çok anormal bir likidite oluşturuyorsa, o likiditeyi finansman olanağı olarak kullanmak Hazine açısından çok mantıksız bir yaklaşım değil'' dedi. Hazinenin dövizle borçlanmasıyla güven kaybı olmayacağını da ifade eden Bayazıt, ''Güven kaybı bir günde olmadı, kazancı da bir günde olmayacaktır'' dedi. 
     Dışbank'ın karlılığını likit olmasına, kredi portföyünün sağlam olmasına bağlayan Bayazıt, son 2 yılda 24 bankanın kapandığına, kamu bankalarında da çok ciddi birleşmeler olduğuna dikkat çekerek, bütün bunların neticesinin kendilerine müşteri artışı olarak yansıyacağını, bankacılık sektörünün büyümüş olan pastasından önemli yer alacaklarını kaydetti. Bayazıt, Dışbank olarak önümüzdeki 6 ayda da iyi bir sonuç beklediklerini anlattı. 
     Takas işlemleri neticesinde olan karlarının son derece cüz'i ve 3 trilyon liradan az olduğunu ifade eden Bayazıt, bir başka soru üzerine de banka hesaplarının kayda alınmasının son derece doğru bir olay olduğunu belirtti. Bayazıt, Fondaki bankalara şu an için bir başvuruları olmadığını, daha önce Türk Ticaret Bankası ve Esbank'la ilgili başvurularını, Şubat krizinin bu bankaların bilançolarına olumsuz yansıması nedeniyle çektiklerini kaydetti. 
     







</TEXT>
</DOC>
