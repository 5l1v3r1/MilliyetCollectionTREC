<DOC>
<DOCNO> 36113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/son/sontur19.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaralı tüccarlar en çok Silahlı Kuvvetler'e güveniyor 
</HEADLINE>
<TEXT>

     Ankara Ticaret Odası'nın 8 bin 170 üyesi arasında yaptığı "Halk ne diyor" anketine göre halkın yüzde 80'i uygulanan ekonomik programın başarılı olacağına inanmıyor. 
     ATO Başkanı Sinan Aygün, düzenlediği basın toplantısıyla "Halk ne diyor" anketinin sonuçların açıkladı. ATO üyelerinin yüzde 60'ı devam eden ekonomik krizin sorumlusu olarak hükümeti görürken, yüzde 16'sı IMF'yi, yüzde 14'ü ekonomi yönetimini, yüzde 10'u ise bankaları sorumlu buluyor. ATO üyelerinin, yüzde 80'i ekonomik sorunların çözümü için uygulanan ekonomik programa güvenmediklerini belirtirken, programa güvenenlerin oranı yüzde 20'de kalıyor. 
     Ankete katılanlardan yüzde 51'inin ekonomik sorunların çözümü için seçim yapılmasını isterken, yüzde 30'luk bir kesim yeni ve ulusal bir istikrar programı hazırlanması gerektiğini, yüzde 19'u ise hükümetin mevcut programı kararlılıkla uygulamaya devam etmesi gerektiğini savunuyor. 
     Uygulanan ekonomik programdan umutsuz olan ve hükümeti krizlerin suçlusu olarak gören katılımcıların yüzde 71'i ülkede en güvenilir kurum olarak Türk Silahlı Kuvvetleri'ni, yüzde 14'ü de Cumhurbaşkanlığını gösterdi. Ankete katılanlardan sadeci yüzde 1'i TBMM'yi güvenilir kurumlar arasında sayarken, yüzde 2'si hükümete, yüzde 3'ü siyasi partilere ve yargıya ve yüzde 6'sı da basına güvendiğini açıkladı. 
     ATO'nun yaptırdığı ankete göre, katılımcıların yüzde 75'i 2001 yılı sonuna kadar banka kredisi kullanmayı düşünmediklerini belirtirken, yüzde 25'i kredi kullanabileceklerini bildirdi. "Ekonominin bir yıl daha böyle gitmesi durumunda" esnafın yüzde 57'sinin işyerini kapatmayı düşünebileceği ortayı çıkıyor. Esnafın 2001 yılından umutsuz olduğunu ortaya çıkaran ankette, katılanların yüzde 59'u 2001 yılı sonunda ekonominin daha da kötüye gideceğini, yüzde 32'si mevcut durumun devam edeceğini, yüzde 9'u ise durumun daha iyi olacağını düşünüyor. 
     Ankete katılanlardan yüzde 44'ü yıl sonunda enflasyonunun yüzde 70'ten fazla, yüzde 46'sı yüzde 60-70 arasında yüze 10'u da 50 ile 60 arasında olacağını söyledi. Yıl sonunda dolar kurunun bir milyon 500 bin lira seviyesini aşacağını tahmin edenlerin oranı yüzde 39'u bulurken, bir milyon 300 bin ile bir milyon 500 bin lira arasında değişeceğini bekleyenlerin oranı yüzde 37, bir milyon 100 bin ile bir milyon 300 bin arasında kalacağını söyleyenlerin oranı 17 ve bir milyon ile bir milyon 100 bin lira arasında değişeceğini tahmini edenlerin oranı ise yüzde 7 düzeyinde ölçüldü. 







</TEXT>
</DOC>
