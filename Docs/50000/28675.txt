<DOC>
<DOCNO> 28675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/yasam/yas06.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu son uyarı’ 
</HEADLINE>
<TEXT>

Boğazlardaki tehlikeli madde taşımacılığını protesto eden çevreciler, "Bu son barışçıl uyarımız. Gerekirse tankerlerin önünde duracağız" dediler 
     GÜLAY FIRAT İstanbul 

     Karadeniz ve Türk boğazlarındaki tehlikeli madde taşımacılığının meydana getirebileceği felaketlere dikkati çekmek isteyen çevreciler, İstanbul Boğazı’nda yine protesto gösterisi düzenlendi. 
     Üzerlerinde "Türk Boğazları petrol boru hattı değildir", "Felaketten önce güvenlik için el ele", "Ülkene sahip çık" yazılı pankart ve afişler bulunan yaklaşık 50 tekne, Beylerbeyi açıklarında bir araya geldi. Türkiye Çevre Kozası üyelerinin de aralarında bulunduğu 437 çeşitli kuruluşun destek verdiği tekneler, Beykoz’a gittiler. 
     
     Ya ezecekler ya da... 
     Doğa İle Barış Derneği Başkanı Yüksel Üstün, gösterinin, son barışçıl uyarıları olduğunu söyledi. Karadeniz’in uluslararası sularında tehlikeli madde taşımacılığına engel olmak için, gerekirse tankerlerin önünde duracaklarını anlatan Üstün, "Ya bizi ezecek geçecekler ya da duracaklar" dedi. 
     Üstün, "Uluslararası Karadeniz Ortakları" adı altında bir araya gelen 16 sivil toplum kuruluşunun sonuç bildirgesi hazırladıklarını söyledi. Bildirgede, "Karadeniz Havzası’nda felaketlere neden olabilecek potansiyel çevre sorunları, özellikle bölgede tehlikeli yük taşınması ve tehlikeli atıkların depolanmasının meydana getirebileceği felaketler durumunda, bölgedeki bütün ülkelerin sanayi, ticari ve sosyal olarak zarar görmesi kaçınılmazdır" denildi. 
     
Doğa için el ele      Doğa ile Barış Derneği üyelerinin gösterisine, Türkiye Çevre Kozası üyelerinin de aralarında bulunduğu 437 çeşitli kuruluş destek verdi. 50 tekne Beylerbeyi açıklarında buluşup Beykoz’a gittiler. 
     



 YAŞAM 



















</TEXT>
</DOC>
