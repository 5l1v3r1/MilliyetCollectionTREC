<DOC>
<DOCNO> 19581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/04/son/sontur02.html </URL>
<DATE> 2001/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Esrarengiz olay... Silahlı askerin gasp ettiği araç havaya uçtu 
</HEADLINE>
<TEXT>

     Bolu'da bir askerin, gasp ettiği araç havaya uçtu. Olaydan sonra firar eden askerin yakalanması için operasyon başlatıldı. 
     ''Bey Piliç Tavuk Fabrikası''nda çalışan bir işçiye ait aracın saat 03.45 sıralarında Ankara-İstanbul karayolunun Filiz Makarna Mevkii'nde gasp edildiği ihbarı yapıldı. Asker kıyafetli bir kişinin, 34 NL 038 plakalı araçta bulunan 2 kişiyi silah zoruyla indirerek, araçla birlikte kaçtığının bildirilmesi üzerine, Bolu emniyet ve jandarma ekipleri harekete geçti. 
     Olaydan yaklaşık 1 saat sonra itfaiyeye, Ankara-İstanbul karayolunun İstanbul istikameti Süt Birlik Mevkii'nde bir aracın infilak ederek yandığı bildirildi. Jandarma ekipleri, yanan aracın bir süre önce gasp edilen 34 NL 038 plakalı araç olduğunu tespit etti. İtfaiyenin müdahalesi ile söndürülen aracın yakınında, üzerinde ''Doğa Metiner'' yazan askeri künye, askeri palaska ve askeri mont bulundu. Montun cebinde ''Çeçenistan'da Çeçenlere zulmediliyor. Allah Çeçenlere yardım etsin'' gibi ifadelerin yer aldığı bir mektup, Çeçenistan'a ait dokümanlar ve askerin annesine yazdığı bir şiirin bulunduğu öğrenildi. 
     Konu hakkında bilgi veren Bolu Valisi Mehmet Ali Türker, olay yerinde bulunan mont ve dokümanlardan yola çıkarak olayı gerçekleştirenin, Bolu 2. Komando Tugayı'nda görevli İstanbul Ümraniye nüfusuna kayıtlı Doğa Metiner isimli asker olduğunun tespit edildiğini, gasp ettiği LPG'li aracın havaya uçmasından sonra yaya olarak firar eden askerin yakalanması için bölgede operasyon başlatıldığını bildirdi. 
     







</TEXT>
</DOC>
