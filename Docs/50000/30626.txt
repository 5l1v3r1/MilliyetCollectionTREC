<DOC>
<DOCNO> 30626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/yasam/yas05a.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
DELİ DANA sınıra dayandı 
</HEADLINE>
<TEXT>

Yunanistan’da Deli dana’ hastalığı yüzünden 146 sığır itlaf edildi. Bulgaristan’da bir kişinin, bu hastalıktan can çekiştiği açıklandı.. 
     DIŞ HABERLER SERVİSİ 

     Avrupa genelinde yüzbinlerce büyük ve küçükbaş hayvanın itlaf edilmesine yol açan, birçok can alan Deli dana’, sonunda Türkiye’nin kapısına da dayandı. 
     Korkunç hastalıkla ilgili ilk haber, Yunanistan’ın kuzeyindeki Kilkis bölgesinden geldi. BSE virüsünün yol açtığı Deli Dana’ hastalığı şüphesiyle, Yunanlı yetkililer 146 sığırı itlaf etti. Hemen ardından, Bulgaristan’dan da, hastalığa yakalanan bir kişinin hastaneye kaldırıldığı haberi alındı. 
     Başkent Sofya’da haberi kamuoyuna, Nörolog Dr. Borislav Gerassimov duyurdu. 
     
     90’dan fazla can aldı 
     Adı açıklanmayan hastanın akıl sağlığının her saat kötüye gittiğini söyleyen Gerassimov, hastada BSE virüsünün insanı da etkileyen türü olan vCJD’nin bulunduğuna ilişkin ciddi kanıtlar olduğunu söyledi. 
     Bulgaristan Tarım Bakanlığı da, Yunanistan’da Deli dana’ vakalarının artması üzerine bu ülkeden sığır ithalini yasakladı. Bulgaristan daha önce de, 10 Avrupa ülkesinden büyükbaş ve küçükbaş hayvan ithalini yasaklamıştı. 
     Bulaştığı insanların beyinlerini aşama aşama kullanılamaz hale getiren vCJD’, bugüne kadar çoğu İngiltere’de olmak üzere, Avrupa’da 90’ın üzerinde insanın ölümüne neden olmuştu. 
     



 YAŞAM 





















</TEXT>
</DOC>
