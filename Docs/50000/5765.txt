<DOC>
<DOCNO> 5765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/06/yazar/sazak.html </URL>
<DATE> 2001/02/06/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Solda yeni arayışlar 
</HEADLINE>
<TEXT>

     CHP'de Baykal'ın, "Anadolu solu" söylemiyle partiyi klasik oy tabanının dışına açma girişimi sürerken, mayıs kurultayında "tasfiye kaygısı" duyan "sol kanat"ın yeni oluşum çabaları hız kazanıyor. 
     Arayışın kökeninde "parti içi demokrasi ve çoğulculuğun genel merkez tarafından yok edilmek istendiği" düşüncesi var. Son günlerde kulislere bir dizi girişim yansıdı. Özetleyelim 
     Son kurultayı kaybeden Altan Öymen'in de katılımıyla "temas grubu" kuruldu. Murat Karayalçın, Tarhan Erdem, Sefa Sirmen, Ercan Karakaş ve Fikri Sağlar'ın yer aldığı toplantılarda "yeni oluşum" önerisi tartışıldı. 
     Örgüt operasyonlarından şikayetler bir telefonla Öymen tarafından Baykal'a aktarıldı. 
     Yeni parti niyeti daha çok Sağlar - Karakaş tarafından dile getirildi ve CHP dışında bir açılım için Aydın Güven Gürkan, Mümtaz Soysal ve Uluç Gürkan'la görüş alışverişi yapıldı. 
     Erdal İnönü ziyaret edildi. 
     Eski genel başkanla buluşmaya Sağlar'la birlikte Seyfi Oktay da gitmiş. Erdal Bey'in "Anılar, Düşünceler" kitabının üçüncü cildi yayımlanmak üzereymiş ve Baykal'la kurultay mücadelesine de epey sayfa ayrılmış. 
     Sağlar ve Karakaş, TÜSES, SODEV gibi vakıfları, Atatürkçü Düşünce Derneği'nden isimleri, üniversiteden yeni oluşuma ilgi duyan hocaları da katarak Sina Akşin'in Ulusalcı Sol Parti hazırlığı dahil öncelikle bir "sosyal demokrasi platformu" yaratmaya çalışıyorlar. Anadolu gezileriyle tabanda nabız yoklayarak, mayıstaki CHP kurultayını da hesaba katan bir "takvim"de partileşmeyi hedef alıyorlar. 
     Ancak CHP'den kopma düşüncesi tam olarak benimsenmiş değil. Örneğin Altan Öymen, "Ben 50 yıllık CHP üyesiyim, partimden ayrılmak istemem" görüşünde. Buna karşılık, toplumsal enerjinin iç sorunlarla tüketilerek 4 - 5 yıl daha kaybedilmesi yerine, inşa edilecek "yeni parti"yle merkez sağ ve solda "alternatif" bekleyen kitlelerin karşısına çıkılması tezi yaygınlaşıyor. 
     Hazırlıklar o denli ilerlemiş ki, moda deyimle "düğmeye basılsa..." üç ayda Türkiye çapında örgütlenilerek erken seçime bile girilebilirmiş. 
     İlginçtir. CHP'nin "solunda" bunlar olurken, Baykal'ın Aydın Menderes -İlhan Kesici gibi "sağın vitrini"ndeki isimlerle kurultaya hazırlandığı haberleri kulislere yansıyor. 
     Gelişmeleri Baykal'a sorduk "Benim böyle bir arayışım yok, ne ideolojik ne de güncel siyasi çizgi olarak partiyi sağa açma peşinde falan değilim, Aydın Bey'in ya da Türkiye'nin bugünkü ortamında yeni bir çıkış arayanların CHP'ye pozitif bakmasında ne sakınca var" diye konuştu. 
     Yeni oluşumla ilgili görüşleri de net, Baykal'ın 
     "Politikacı olarak değil, siyaset bilimci olarak söylüyorum, solda hiç böyle bir ihtiyaç yok, YDH, ÖDP kuruldu da ne oldu, bunlar kurultayda Parti Meclisi'ne bile seçilemeyen iki üç kişinin çabası, CHP almış başını gidiyor, hiçbiriyle meşgul değilim, isteyen gider partisini kurar ama gülünç olurlar." CHP gibi DSP'nin de kurultayı mayısta. 
     Solda bahar, ne getirecek Bekleyelim, görelim. 
     
     





Hukukta değişim... 


Şaron "barış"ı 


Zaten yoktular 


İçtüzük ve kürsü 


İç tüzük ve iç kıyafet 


Ekonomi de kayarsa, dikiş tutmaz hiçbir şey 


Fazilet'e ek iddianame şoku 


Giden de pişman 


Irmaklar tersine akacak .. 


Avrupa Diller Yılı 


Ağlanacak halin özeti 


Şaron kazanırsa... 


İlişkiler ağı "nereden nereye..." 


Solda yeni arayışlar 


Kuyuya düşen taş 


Koç hangi ciroyla Fortune 200'e girer 


Dairesi hasar görenler 2 


Karsız üretim olmaz 


</TEXT>
</DOC>
