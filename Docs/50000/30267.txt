<DOC>
<DOCNO> 30267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/04/son/sondun01.html </URL>
<DATE> 2001/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'da uçak düştü, 145 kişi öldü... 
</HEADLINE>
<TEXT>

     İrkutsk kenti yakınlarında düşen Vladivostokavia Havayolları'na ait Tupolev-154 tipi uçağın iki karakutusunun da bulunduğu bildirildi. 
     Acil Durumlar Bakanlığı yetkilisi Pyotr Dovgolyuk, İrkutsk kentinden telefonla yaptığı açıklamada, kazada 136 yolcu ve 9 mürettebattan kurtulan olmadığını belirtti. Yetkililer tarafından daha önce yapılan açıklamada, uçakta 133 yolcu ve 10 mürettebat bulunduğu kaydedilmişti. 
     Ölen yolculardan 12'sinin Çinli olduğunun belirlendiğini anlatan Dovgolyuk, uçağın her iki karakutusunun da bulunduğunu dile getirdi. 
     Öte yandan, Rusya Devlet Başkanı Vladimir Putin'in Başbakan Mikhail Kasyanov'a uçağın düşüş nedenini araştıracak komisyona başkanlık etmesi talimatı verdiği bildirildi. Söz konusu komisyona daha önce Başbakan Yardımcısı İlya Klebanov başkanlık ediyordu. 
     Rus haber ajansları, Acil Durumlar Bakanı Sergei Shoigu'nun da incelemelerde bulunmak üzere İrkutsk kentine ulaştığını duyurdular. 
     
     







</TEXT>
</DOC>
