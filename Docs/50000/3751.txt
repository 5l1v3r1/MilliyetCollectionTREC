<DOC>
<DOCNO> 3751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/son/sontur15.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Medeni Kanun'da başörtülü kızlar vakfı tartışması 
</HEADLINE>
<TEXT>

     TBMM Adalet Komisyonu’nda görüşülen Medeni Kanun Tasarısı’nda yer alan vakıflarla ilgili düzenlemeler, tartışma konusu oldu. 
     Adalet Bakanı Hikmet Sami Türk’ün katıldığı görüşmelerde, tasarının derneklerle ilgili maddeleri kısa sürede kabul edilirken, vakıflarla ilgili bölümde uzun tartışmalar yaşandı. FP İstanbul Milletvekili Nazlı Ilıcak, derneklerin Anayasa ile cendereye alındığını, aynı şeyin vakıflar için de yapılmak istendiğini savundu. 
     Tasarıda, Vakıf kuruluşu ile ilgili olarak "Cumhuriyetin Anayasa ile belirlenen niteliklerine ve Anayasa’nın temel ilkeleri, hukuk, ahlak, milli birlik ve milli menfaatlerine aykırı veya belli bir ırk ya da cemaat mensuplarını desteklemek amacıyla vakıf kurulamaz" hükmüne işaret eden Ilıcak, "Peki ben imam hatiplileri, camileri ya da özgürlük mücadelesi veren başörtülü genç kızları desteklemek amacıyla vakıf kurmak istesem, ne yapacaksınız Bizim iktidarımızda bu değişecek" dedi. 
     Madde içindeki "cemaat" ile neyin kastedildiğinin de anlaşılmaz olduğunu ve konuya açıklık getirilmesini isteyen Ilıcak, "Yarın bir gün biri çıkıp, Fethullah Hoca Cemaati diyebilir. Böyle bir şey yok ama, o zaman ne yapılacak Kimse, laik Cumhuriyet’i yıkacağız diye vakıf kurmaz. Türkiye kaypak bir zeminde. Bu ifadelere açıklık getirilmeli" diye konuştu. 
     Vakıflara karşı daha hoşgörülü olmak gerektiğini ifade eden Ilıcak, "Cumhuriyet’in temel niteliklerini işin içine koyduğunuzda 28 Şubat’ın nasıl uygulandığını görürsünüz" görüşünü savundu. Vakıfların "kamu kaynaklarını tırtıkladığını" ileri süren Ilıcak, Merkez Bankası bünyesindeki personel yardımlaşma vakfına bankadan kaynak aktarıldığını söyledi. 
     Komisyonun geçen haftaki görüşmelerinde tartışmalara neden olan tasarının dilinin "Anayasa’ya diline uygun" olduğu yönündeki görüşleri de hatırlatan Ilıcak, tasarıda "tahsis etmek" yerine kullanılan "özgülemek" kelimesinin TDK eski başkanına sorduğunu anlattı. Ilıcak, "TDK eski başkanı bile böyle bir kelimeyi hiç duymadığını söyledi. Bu tasarının dili, Anayasa dili değil, Sayın Ecevit’in dilidir" dedi. 
     Ilıcak’ın eleştirilerine FP İstanbul Milletvekili Mehmet Ali Şahin, Aksaray Milletvekili Ramazan Toprak ile Erzurum Milletvekili Fahrettin Kukaracı da katıldı. 
     DSP İstanbul Milletvekili Erol Al ise Türkiye’de tüm kamu kurum ve kuruluşlarının vakıf kurduğunu belirterek, "Vatandaş nereye elini atsa, bağış yapmaya zorlanıyor. Başbakan Ecevit, bunu engellemek için 2 yıl önce bir genelge çıkardı. Ama bunu hiçbir kamu kuruluşu uygulamıyor ve vatandaştan zorla yardım alıyorlar" dedi. 
     Al, vakıfların denetimden kaçırıldığını savunarak, "Vakıfların durumuna en iyi örnek, içinde bulunduğumuz TBMM Vakfı’dır" dedi. FP Van Milletvekili Fethullah Erbaş da, vakıf kurulmasındaki bürokratik işlemlerin fazlalığına dikkati çekerek, "Van’da vakıf kurmak için 4 yıl uğraştım ama başarılı olamadım" dedi. 
     Adalet Bakanı Türk, soru ve eleştirileri yanıtlarken, vakıfların kuruluş esaslarının Anayasa’da belirtilen ilkelere dayandığını belirterek, aynı durumun mevcut kanunda da yer aldığını hatırlattı. Kurulması yasak dernek ve vakıfların belirlendiğini ifade eden Türk, yasak faaliyetlerde bulunan vakıf ve dernekler hakkında Cumhuriyet başsavcılarının harekete geçtiğini söyledi. 
     Türk, Cumhuriyet’in ilkelerine ya da ahlaka aykırı olarak vakıf kurulamayacağını, buna bir tanımlama getirilemeyeceğini belirterek, "Bu konuda yüksek yargı ve idare organlarının kararı vardır. Ayrıca, konu gündeme geldikçe mahkemeler de karar veriyor" dedi. 
     Türk, tasarının dilini eleştirenlere karşı, "Bu tasarının dili sıklıkla eleştiriliyor. Örneğin özgülemek...Bu, Ecevit’in dili değil. Birçok yasada vardır" dedi. 
     Görüşmelerde, Komisyon Başkanı Emin Karaa ile FP’li Ilıcak arasında tartışma çıktı. Ilıcak’ı "uzun süre konuşmakla" eleştiren Karaa, "Sürekli siz konuşuyorsunuz. Konuşmaları sınırlayacağım" dedi. 
     Karaa’yı kınayan Ilıcak ise başka komisyonlarda da görev aldığını, ancak böyle bir sınırlama ile karşılaşmadığını belirterek, "Görüşmeleri, aceleniz varmış gibi, bir yere yetişme telaşı içinde yönetiyorsunuz. Biz burada devlet görevi yapıyoruz. İki ayağımızı bir pabuca sokuyorsunuz" dedi. Adalet Bakanı Türk’ün, komisyonun yarın da çalışmasını istemesine, üyeler itiraz etti. Komisyonun "ağır çalıştığını" söyleyen Türk’e, MHP Trabzon Milletvekili Orhan Bıçakçıoğlu, "Gece 12’ye kadar çalışıyoruz" dedi. 
     




</TEXT>
</DOC>
