<DOC>
<DOCNO> 11031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/son/sonspo04.html </URL>
<DATE> 2001/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Milan Başkanı "Fatih Terim ile hiçbir anlaşma yok" 
</HEADLINE>
<TEXT>

     AC Milan Kulübü İkinci Başkanı Adriano Galliani, ''Fatih Terim ile hiçbir anlaşma yok'' dedi. 
     Türk basınında yer alan teknik direktör Fatih Terim'in Bodrum'da akşam yemeği sırasında arkadaşlarına, ''Silvio Berlusconi, bana boş sözleşme sundu'' dediği yolundaki iddiasının İtalyan basınında duyulmasından sonra RAI 1 televizyonuna demeç veren Adriano Galliani, ''Bir kez daha vurgulayarak söylüyorum, Fatih Terim ile hiçbir anlaşma olmadı. Açık konuşmak gerekirse kulüp başkanı Silvio Berlusconi, AC Milan'ın yönetimiyle ilgilenmiyor ve Terim ile herhangi bir sözleşmenin altına da imza atmış değil'' diye konuştu. Türk basınında yer alan haberler, AC Milan'ın resmi internet sitesinde de yalanlanırken, Tutto Sport Gazetesi, buna karşın Türkiye'den gelen haberleri 1. sayfasına çıkardı. Gazete, Terim'in ''anlaşma imzaladım'' dediğini ileri sürdü. 




</TEXT>
</DOC>
