<DOC>
<DOCNO> 4120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/27/dunya/dun02.html </URL>
<DATE> 2001/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ETA bu kez aşçı öldürdü 
</HEADLINE>
<TEXT>

     DIŞ HABERLER SERVİSİ 

     Bask bölgesinin İspanya’dan bağımsızlığı için mücadele eden ve bu çerçevede şimdiye kadar kendine politikacılarla askerleri hedef seçen ETA, bu kez suçu askerlere yemek pişirmekten öteye gitmeyen bir aşçıyı öldürdü. İspanya Deniz Kuvvetleri’nde sivil aşçı olarak görev yapan Ramon Diaz Garcia, Bask’ın San Sebastian kentinde otomobiline yerleştirilen bubi tuzaklı bombanın patlaması sonucu parçalanarak hayatını kaybetti. Otomobil parçalarının yüzlerce metre uzağa fırlamasına yol açan şiddetli patlama sırasında yakınlarda bulunan iki kişi de yaralandı. 
     ETA’nın emekliliğe hazırlanan 51 yaşındaki aşçı Garcia’yı "askeri hedef" olarak değerlendirdiği ve daha önemlisi "kolay hedef" olarak gördüğü için öldürdüğü sanılıyor. Bu yıl ilk kanlı eylemini düzenleyen ETA’nın saldırıları geçen yıl 23 siyasetçi ve askerin hayatına mal oldu. ETA eylemlerinde ölenlerin sayısı ise 800’ü geçti. 
     


 DÜNYA 













</TEXT>
</DOC>
