<DOC>
<DOCNO> 28433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/son/soneko01.html </URL>
<DATE> 2001/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Türkiye'ye verilecek ikinci kredi dilimini 3 Temmuz'da görüşecek 
</HEADLINE>
<TEXT>

     Uluslararası Para Fonu'nun IMF karar makamı olan İcra Direktörleri Kurulu, Türkiye'ye sağlanacak 1.5 milyar dolarlık ikinci kredi dilimini görüşmek üzere 3 Temmuz'da toplanacak. 
     IMF sözcüsü Conny Lotze, yaptığı açıklamada, ''IMF İcra Direktörleri Kurulu, sekizinci gözden geçirme çalışmalarını değerlendirmek üzere 3 Temmuz Salı günü biraraya gelecek'' dedi. 
     Bu toplantıda, sekizinci gözden geçirme dönemi sonunda hazırlanan ek niyet mektubunun ele alınarak, ikinci kredi diliminin Türk hükümetinin kullanımı için hemen serbest bırakılması bekleniyor. 
     Ancak IMF kaynakları, bunun gerçekleşmesi için, IMF'nin önceden koşul olarak belirttiği, Türktelekom'un üst yönetiminin belirlenmesi işleminin, IMF İcra Direktörleri Kurulu toplantısından önce sonuçlanması gerektiğini yinelediler. 
     IMF Dış İlişkiler Direktörü Tom Dawson, bugün Washington'da düzenlediği basın toplantısında, Türkiye konusundaki İcra Direktörleri Kurulu toplantısının Haziran sonuna yetiştirilmesine çalışıldığını, ancak toplantının Temmuz başına sarkabileceğini söylemişti. 







</TEXT>
</DOC>
