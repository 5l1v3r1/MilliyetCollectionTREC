<DOC>
<DOCNO> 17990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/25/son/sondun10.html </URL>
<DATE> 2001/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Afrika'da menenjit salgını bilançosu 3500 ölü 
</HEADLINE>
<TEXT>

     Afrika'da etkili olan ve giderek yayılan menenjit salgınında, 1 Ocak'tan bu yana 3 bin 500 kişinin öldüğü bildirildi. 
     Uluslararası Kızılhaç ve Kızılay Dernekleri Federasyonu tarafından yapılan açıklamada, Kızıldeniz'den Atlas Okyanusu'na kadarki alanda toplam 38 bin menenjit vakasının tespit edildiği, ancak birçok vakanın da kayıtlara geçmediğinin sanıldığı kaydedildi. 
     Açıklamada, bir krizle karşı karşıya bulunulduğu belirtilerek, kıtada düzenli olarak yeni menenjit salgınlarının haber alındığı ve bazı bölgelerde salgının ''önüne geçilmesi imkansız bir hızla'' yayıldığı ifade edildi. 
     Federasyonun ve uluslararası sağlık örgütlerinin salgından en çok etkilenen bölgelere yardım etmeye çalıştığı kaydedilen açıklamada, federasyonun Etiyopya için geçen ay 1 milyon doz aşı sağladığı, Batı Afrika'daki salgının merkezlerinden Burkina Faso'ya da 400 bin aşı daha gönderilmeye başlandığı kaydedildi. 






</TEXT>
</DOC>
