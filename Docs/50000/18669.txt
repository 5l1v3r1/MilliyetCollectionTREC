<DOC>
<DOCNO> 18669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/29/son/soneko05.html </URL>
<DATE> 2001/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Krizde yükselen repo faizleri yatırım fonlarına yaradı 
</HEADLINE>
<TEXT>

     Krizdeki yüksek repo faizleri yatırım fonlarının değerinde sıçrama yaşanmasına neden olurken, A ve B tipi yatırım fonlarının değeri Şubat ayında bir önceki aya göre yüzde 25.2 oranında arttı. 
     Sermaye Piyasası Kurulu SPK verilerini esas alarak yapılan hesaplamalara göre, fonların toplam portföy değerleri Şubat ayı itibariyle 2 katrilyon 673 trilyon liraya çıktı. 
     Ocak ayında fonların değerinin 2 katrilyon 134 trilyon lira olduğu gözönüne alınırsa, bu rakama yüzde 25.2'lik bir artışı ifade ediyor. 
     2000 yılının Şubat ayında ise fonların değeri 2 katrilyon 247 trilyon lira düzeyindeydi. 
     
     Portföy dağılımı 
     Öte yandan, A ve B tipi yatırım fonları Şubat'ta ellerindeki her 100 liranın 85'ini ters repoya ayırırken, bu oran B tipi fonlarda yüzde 93.2'ye kadar çıktı. 
     Şubat ayında geçen yılın aynı ayına göre, yatırım fonlarının portföylerinde yer alan devlet tahvili, Hazine bonosu ve hisse senetlerinin payları ise geriledi. 
     2000 yılının Şubat ayında portföylerinin yüzde 19.2'lik bölümünü devlet tahvillerine ayıran yatırım fonları 2001 yılının Şubat ayında bu oranı yüzde 6.7'ye çekti. 
     Yine geçen yılın Şubat ayında ellerindeki paranın yüzde 7.6'lık bölümünü Hazine bonosuna yatıran fonlar, bu yılın aynı ayında neredeyse tamamen bonodan çıktı. 
     Şubat'ta fonların portföyleri içinde Hazine bonosunun payı sadece yüzde 0.4 oranına inerken, Hazine bonosunun portföy içindeki payının azalışı yüzde 94.4'ü buldu. 
     Bu dönemde hisse senetlerinin portföy payındaki azalış da yüzde 58.4 olarak hesaplandı. Hisse senetlerinin payı yüzde 17.9'dan, yüzde 7.4'e geriledi. 
     Aynı dönemde portföy içinde payı artan tek kalem ise ters repo oldu. Ters reponun payı yüzde 54.8'den yüzde 85.2'ye çıkarken, portföy payı içindeki artış yüzde 55.6 olarak belirlendi. 






</TEXT>
</DOC>
