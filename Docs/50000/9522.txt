<DOC>
<DOCNO> 9522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/01/son/sondun05.html </URL>
<DATE> 2001/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de şap hastalığı gittikçe yayılıyor 
</HEADLINE>
<TEXT>

     İngiltere'de 20 yıl aradan sonra yeniden ortaya çıkan ve besicilik sektörünü büyük bir tehdit altına alan şap hastalığının hızla yayılmaya devam ettiği, hastalığın tesbit edildiği çiftlik sayısının 26'ya yükseldiği resmen doğrulandı. 
     Konuyla ilgili açıklama yaşanan paniği büyütürken, The Times gazetesi, virüsün yayılmasını önlemek için kullanılan dezenfektanların stoklarında da hızlı bir tükeniş görüldüğünü duyurdu. 
     Gazetenin haberinde, orta ve kuzey bölgeleriyle Doğu Anglia bölgesi ve Galler'de yaşayan çiftçilerin, suda eritilerek çiftliklere giren ve çıkanların ayakkabılarını ve araçların tekerleklerini yıkamakta kullanılan likit dezenfektanın bulunamadığı belirtildi. 
     Habere göre, gelişmeler hükümeti, ABD'den daha çok dezenfektan istemeye zorladı. Stokların çabuk tükenmesinde Hindistan ve Güney Amerika'da yaşanan depremlerden sonra bu ülkelere salgın hastalık tehlikesinin önlenmesi için büyük miktarlarda dezenfektan gönderilmesinin de etkili olduğunu açıklayan hükümet yetkilileri ise, ihtiyacın en kısa zamanda karşılanacağını bildirdiler. Bu arada, ülkeyi kasıp kavuran şap hastalığı virüsünün Arjantin'den gelmiş olabileceği yolundaki tahminler de ağırlık kazanıyor. İngiliz basını, Arjantin yetkililerinin son 12 aydır ülkelerinde şap hastalığı virüsünün asla görülmediğini söylediklerini,ancak eldeki delillerin bunun tersine işaret ettiğini öne sürüyorlar. 
     İngiltere'deki çiftçiler ise, hükümetin AB ülkeleri dışındaki bütün ülkelerden et alımını yasaklaması yolunda çağrılar yapıyorlar. Et ihtiyacının üçte birini AB üyesi ülkeler dışından yaptığı alımla karşılayan İngiltere'nin daha dikkatli olmasını isteyen çiftçi dernekleri, İngiltere'ye et satan AB dışındaki ülkelerin yarısından fazlasının tarihleri boyunca en az birer kez şap hastalığı salgını yaşadıklarına işaret ediyorlar. 




</TEXT>
</DOC>
