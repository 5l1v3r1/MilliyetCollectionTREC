<DOC>
<DOCNO> 11962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/18/son/sonspo05.html </URL>
<DATE> 2001/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Zidane "Real Madrid Avrupa'nın en iyisi" 
</HEADLINE>
<TEXT>

     FC Juventus takımının yıldız futbolcusu Zinedine Zidane, Avrupa Şampiyonlar Ligi'nde Galatasaray karşısında Real Madrid'e daha fazla şans tanıdığını söyledi. 
     İtalya'nın başkenti Roma'daki Yabancı Basın Merkezi Associazione della Stampa Estera tarafından ''İtalya'da Yılın En İyi Yabancı Sporcusu'' seçilen Fransız yıldız Zinedine Zidane, ödülünü bugün alırken, soruları yanıtladı. 
     Galatasaray ile Real Madrid CF arasında yapılacak Avrupa Şampiyonlar Ligi çeyrek final karşılaşmasıyla ilgili olarak, zor bir maç olacağını ifade eden Zidane, ''Galatasaray çok iyi bir takım ve bunu da oynadığı maçlarda gösteriyor ama bana göre şu anda Avrupa'nın en iyi takımı Real Madrid'' dedi. 
     Fransız futbolcu, Galatasaray'ın da Real Madrid'in de zevkli ve göze hoş gelen bir futbol sergilediklerini bildirdi. Bu arada FC Juventus Kulübü Genel Direktörü Luciano Moggi de, ''Teknik direktör Fatih Terim gelecek sezon Milan'da mı '' sorusuna, ''Terim'in Milan Kulübü İkinci Başkanı Galliani ile anlaşması var ama kulüp başkanı Silvio Berlusconi bunu bilmiyor'' diye gülerek yanıt verdi. Galatasaraylı Emre ve Okan'ın transfer listelerinde yer alıp almadığıyla ilgili soruya da Moggi, ''İyi futbolcular ama onları önceden kaptılar. Okan O bücür, bize karşı da gol atmıştı değil mi ''dedi. 




</TEXT>
</DOC>
