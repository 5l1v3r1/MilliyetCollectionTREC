<DOC>
<DOCNO> 11809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/17/yazar/tamer.html </URL>
<DATE> 2001/03/17/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Bilateral krediye ABD ile siftah 
</HEADLINE>
<TEXT>

     Devlet Bakanı Kemal Derviş, yangın söndürme programını açıklarken "Bilateral kaynak da bulacağız" demişti. ABD'nin Ankara Büyükelçisi Robert Pearson'un önceki gün koalisyonu oluşturan partilerin liderlerini ayrı ayrı ziyaret ederek 3 liderin de Derviş'e tam desteğini ilk ağızdan duymak istemesinin nedeni şu bilateral kredi meselesi olmasın 
     Düne kadar rahatça dış borç bulabilen bir ülke olarak, uzun süredir duymadığımız bir sözcüktü bilateral. Anlaşılan bu kez uluslararası piyasalardan şıp diye para bulunamayacağı düşünülüyor ve enflasyonun iyice azmasını önleyecek dış kaynağı acilen sağlayacak Amerikan hükümeti de belki haklı olarak gerekli güvenceleri arıyor. 
     Zaten ABD Büyükelçisi Pearson, Anayasa frizbi krizinden beri Ankara'da nöbette. Olan - biteni pür dikkat izliyor, hatta Ecevit çiftini özel yemeğe davet etmek gibi gerektiğinde bizzat müdahil oluyor. 
     Sadece Pearson değil, Ankara'daki büyükelçilerin çoğu Kurban Bayramı tatilinde Ankara'dan ayrılmadılar bu kez. Hatta bu bayramı alarm durumunda geçirdiklerini bile söyleyebiliriz. 
     Bu arada dün öğle saatlerinde IMF ile çerçeve anlaşmasının pazartesi günü imzalanabileceği belirtildi. Hafta başında atılabilecek bu imza ve hemen ardından ABD'den hızla gelebilecek kredi, diğer uluslararası kuruluşlar için de sinyal olabilir. IMF'den bankacılık reformu için gelecek para için gerekli prosedür de bu arada tamamlanır. 
     Zaten IMF'yle anlaşma imzalayan Arjantin ve Brezilya'da da krizi aşmak için ülkeye giren yabancı kaynak, IMF'nin bizzat verdiğinin 3 katı değil miydi 
     
Derviş, Sezer'in izinde      Bazı insanlar doğuştan sahici. Ne kadar uğraşsanız, işin içine halkla ilişkiler katamazsınız. Halkla ilişkiler uzmanı dostlarımı kızdıracağımı biliyorum. 
     Devlet Bakanı Kemal Derviş de Cumhurbaşkanı Ahmet Necdet Sezer gibi kamuoyunun sempatisini toplamaya devam ediyor. 06.30 toplantıları derhal halkımızı mest etti. Kendileri için yapılmış fedakarlık olarak algıladılar. 20 küsur yıl Amerika'da yaşadığı halde Amerikan vatandaşlığını aklının ucundan bile geçirmemesi müthiş takdir topladı. Yangın söndürme programını açıkladığı gergin toplantıda bir soru üzerine "Hayatımın bundan sonraki bölümünü Türkiye'de geçirmeyi planlıyordum, bütün arkadaşlarıma sorabilirsiniz" deyivermesine hayran kaldılar. İşçi sendikalarını teker teker ziyaret edip, başkanlarının gözlerinin içine doğrudan bakabilmesine alkış tuttular. 
     Hazine Müsteşarlığı'nın yemekhanesinde eline tepsisini alıp normal personelle birlikte yemek kuyruğuna girmesiyle son nokta konuldu. 
     Artık Derviş de toplumun gönlünde taht kurmaya başlamıştır ve açık ara önde giden Sezer'e belki de bu anlamda tek gerçek rakiptir. 
     
     





Taşnak körlüğü 


Zenciden beter 


Cem'in yemeği 


Bizimkiler dizisine anne torpili 


Ankara'dan Kemal Derviş'li notlar... 


Moral proteini 


Merhaba 


Bostancıoğlu işsizin halinden şimdi anlar 


Acı 


Önce iç destek... 


Fonlara SPK'dan yanıt 


Her yer karanlık... 


Mandacılık 


Bilateral krediye ABD ile siftah 


Tahtakale'de mal çok, alıcı yok 


</TEXT>
</DOC>
