<DOC>
<DOCNO> 37788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/son/sonspo02.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Andre Agassi ile Steffi Graf'ın düğünü gelecek yıl... 
</HEADLINE>
<TEXT>

     Andre Agassi ile Steffi Graf'ın gelecek yıl evlenmeleri bekleniyor. 
     Andre Agassi, dün The Daily Telegraph gazetesine yaptığı açıklamada, uzun süredir birlikte olduğu Steffi Graf ile evleneceklerini ancak henüz tarih belirlemediklerini söylemişti. 
     Şu anda Legg Mason Tennis Classic Turnuvası'nda mücadele eden ABD'li ünlü tenisçi, Greg Rusedski'yi 3-0 yenerek çeyrek finale çıktığı maç sonrası yaptığı açıklamada, en kısa zamanda evlenmeyi düşündüklerini ancak yoğun bir müsabaka programı olduğunu, boş bir zamanda bu düğünü gerçekleştireceklerini, en uygun zamanın da gelecek yılın başı olduğunu ifade etti. Agassi, evlenmeyecekleri yolundaki söylentilerin doğru olmadığını da belirterek, bu düğünün kesinlikle gerçekleşeceğini tekrarladı. Ünlü ikili, geçen ay yaptıkları açıklamada da aralık ayının ortalarında bebek beklediklerini söylemişlerdi. Daha önce ABD'li ünlü film yıldızı Brooke Shields ile evlenen Agassi, yaklaşık 2 yıldır, aktif sporculuk yaşamını noktalayan ünlü Alman tenisçi Steffi Graf ile birlikte. 







</TEXT>
</DOC>
