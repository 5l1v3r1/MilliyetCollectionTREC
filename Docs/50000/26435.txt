<DOC>
<DOCNO> 26435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/son/sondun21.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş'teki patlama döneminde uçak yolculuğu sakıncalı.. 
</HEADLINE>
<TEXT>

     Güneş'te patlamalar meydana geldiği dönemlerde uçak yolculuğu yapmanın sağlık açısından sakıncalı olduğu bildirildi. 
     New York Times gazetesinin haberine göre, bu dönemlerde Güneş aşırı derecede radyasyon yayıyor ve bu ışınlar, yüksek irtifada yolculuk yapan uçak yolcularının sağlığını tehdit ediyor. Güneş'teki patlamalar sırasında oluşan fırtınaların hızı saatte bir milyon kilometreyi buluyor, ayrıca Güneş yüzeyindeki fışkırmalar milyarlarca ton parçacığı uzaya fırlatıyor. 
     Uzmanlar, uçakların genelde, Dünya'nın koruyucu tabakasının üst katmanlarına çıktığını ve yolcuları Dünya'ya ulaşan güneşten kopmuş bu parçacıkların tehdit ettiğini ifade ettiler. Buna karşılık bazı araştırmacılar, söz konusu parçacıkların insan sağlığı açısından zararlı olduğunun bilimsel açıdan kanıtlanmadığını ve örneğin, Güneş'teki patlamaların uçakların haberleşmesini bozmasının daha ciddi tehlike oluşturduğunu savunuyorlar. Bununla birlikte Amerikan Northwest ve Continental uçak şirketleri, Güneş'te patlamalar olduğu dönemlerde, yolcu ve mürettebatı tehlikeye atmamak amacıyla, kutup üzerinden yapılan seferlerin rotasını değiştirdiklerini açıkladılar. Şirketlerin yetkilileri, hamile bir kadının, bu tür bir uçuşta, resmi makamların izin verdiğinden daha fazla radyasyona maruz kalmasının mümkün olduğunu da ifade ettiler. 
     
     Nükleer tesislerden tehlikeli 
     Gazetenin haberinde, yıllardır kutup üzerinden yapılan uçuşlarda görev alan havayolu personelinin, vücutlarında depoladıkları radyasyon açısından, nükleer tesislerde çalışan işçilerden daha büyük risk altında bulunduğu da öne sürüldü. Bu husus, 1996 yılında uçuş sırasında alınan radyasyon konusunda bir kitap yayımlamış olan New Yorklu doktor Robert Barish tarafından da doğrulandı. Yüksekten yapılan ve uzun süren uçak yolculuklarında alınan radyasyon miktarının alçaktan yapılan kısa süreli yolculuklardan çok daha fazla olduğunu belirten uzmanlar ve Uçak Personeli Derneği, havayolu şirketlerinin uçaklara radyasyon ölçüm cihazları yerleştirmelerini, böylece radyasyonda artış görülmesi halinde rotanın değiştirilmesini önerdiler. Güneş'teki patlamalar, 11 yılda bir çoğalıyor. 







</TEXT>
</DOC>
