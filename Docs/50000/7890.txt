<DOC>
<DOCNO> 7890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/19/son/sontur10.html </URL>
<DATE> 2001/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller'den kriz değerlendirmesi 
</HEADLINE>
<TEXT>

     DYP Genel Başkanı Tansu Çiller, Başbakan Bülent Ecevit'in Milli Güvenlik Kurulu'nu terk etmesi olayını "devlet krizi, bunu anlamak mümkün değil" sözleriyle yorumladı.DYP Genel Başkanı Çiller, Başbakan Ecevit'in Milli Güvenlik Kurulu'nu terketmesini İstanbul Sanayi Odası'nı ziyaretinde gazetecilerden öğrendi. 
     Bu konudaki soruya Çiller, Türkiye'nin şu andaki durumunu "bir yangın yeri" olarak nitelendirdi. Sanayiciden emekliye kadar pek çok kesimin sıkıntı altında olduğunu belirten Çiller, "Türkiye, Brezilya ve Arjantin gibi gidip geliyor ve önünde kavga bulunuyor. Bunu anlamak mümkün değil. En olmadık meseleler için bu tanımı kullananlar asıl devlet krizini kendileri devlet yapıyorlar" diye konuştu. 
     Çiller, krizin ne gibi sonuçları olacağının sorulması üzerine de "Şu anda olması gerekenlerin tam tersi olması gereken şeyler var. Bunu sayın Ecevit'in de görmesi lazım. Şimdi Türkiye'nin tepesinde kriz var, devlet krizi. Bunu anlamak mümkün değil" dedi. Çiller, Türkiye'de sistemin işlemesi için kuvvetler ayrılığı prensibinin önemine de dikkat çekerek, icranın yargıya müdahalesi halinde ciddi problemlerin başlayacağını vurguladı. "İcranın yasamaya doğrudan müdahalesi halinde sistemin tıkanacağını belirten Çiller, "Herkes kendi görevini bilecek ve orada kalacak" şeklinde konuştu. İcranın gündemindeki dosyaları yargıya göndermek için direndiğine ve Meclis'e parmak hesabıyla suçlama ve aklama yaptığını anlatan Çiller, bunun Meclis'te olmaması ve bağımsız yargının harekete geçmesi gerektiğini belirtti. Çiller, seçim ile ilgili bir soruya ise "Bu Meclis'in yenilenmesi lazım" şeklinde yanıt verdi. 
     Çiller, Aydın Menderes'le ilgili bir soruya ise "Aydın Menderes tabanımızın heyecanla kucakladığı bir isimdir" yanıtını verdi. 




</TEXT>
</DOC>
