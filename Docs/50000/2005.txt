<DOC>
<DOCNO> 2005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/13/spor/ybay.html </URL>
<DATE> 2001/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ganj nehri ve eğitim 
</HEADLINE>
<TEXT>

     Forum TOGAY BAYATLI 

     Geçtiğimiz hafta içinde yazılı ve görüntülü medyada bir haber çıktı. Haberde, "Hintliler yeni yılı Ganj nehrinin dondurucu sularına girerek kutladılar" şeklinde bir yazı ve söz kullanıldı. 
     Hindistan’da kışın bile hava sıcaklığı 30 derece civarındadır. Ganj nehrinin sularının dondurucu olması bu nedenle mümkün değil. Ortada bir asparagas yorum var. Bu açıkça eğitim ve bilgi eksikliğidir. Medya bu çarpıcı yanlışlıkla bizim tam yirmi yıldır devamlı yakındığımız bir gerçeği bir kez daha ispatladı. Bu sektörde çalışanlarda tahsil zorunluluğu aranmadığı gibi, eğitim de yapılmıyor. 
     İşte yirmi yıldır TSYD medyadaki bu eksikliği inatla kapasitesi doğrultusunda spor yazarları için uygulamaya çalışıyor. Bunun son örneği Michel Platini gibi çok ünlü bir futbol yıldızı ve yöneticisinin, biz değerini anlamakta güçlük çeksek de UEFA Asbaşkanı, FIFA Yönetim Kurulu üyesi ve Hakem Komitesi Başkanı Şenes Erzik’in katıldığı TSYD semineridir. Bu seminere aktif olarak çalışan her yaştaki insanın iştirak etmesi gerekir. Olumlu ve faydalı geçen çalışmalardan sonra şimdi TSYD hedef büyütmelidir. Önce seminerler uluslararası bir konuma getirilmelidir. En önemlisi futbol ve diğer popüler sporların dışındaki ferdi ve takım sporlarının da uzmanlarına konferanslar verdirilmelidir. Ülkemizde spor medyasının en büyük eksikliği kendisini sadece futbola kilitlemiş olmasıdır. 
     Spor yazarlığı ile futbol yazarlığı ve futbol yorumculuğunun artık birbirinden ayrılması gerekmektedir. Spor yazarı ve bunun bir parçası olan futbol yazarlığı profesyonel bir meslektir. Futbol yorumcuları ise TSYD üyeliği niteliğini kazanmadıkça gazeteci ve yazar statüsünde sayılamaz. Bunlara AIPS kartı verilemez. 
     TSYD’nin seminerler konusunda çok daha başarılı ve etkili çalışmalar yapacağına inanıyorum. Ve bu olumlu girişimleri ile spor dışındaki medyaya da örnek olması "Ganj’ın dondurucu suları" açısından çok faydalı olacaktır. 
     


 SPOR 


























</TEXT>
</DOC>
