<DOC>
<DOCNO> 7270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/16/dunya/adun.html </URL>
<DATE> 2001/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin koca kulaktan kaçamadı 
</HEADLINE>
<TEXT>

Amerikan istihbaratı Suudi teröristi uluslararası dinleme ağıyla kıskaç altına aldı. Bin Ladin’in ele geçirilen telefon, faks ve e - mail’leri de mahkemeye delil oldu 
     YASEMİN ÇONGAR Washington 

     New York’ta sessiz sedasız süren bir dava, ABD istihbarat birimlerinin "ECHELON" adlı gizli dinleme sistemini nasıl kullandığı konusunda ilginç ipuçları veriyor. 
     Davanın sanığı "uluslararası terörist" Usame bin Ladin. 1998’de, ABD’nin Doğu Afrika’daki iki büyükelçiliğinin bombalanması başta olmak üzere toplam 321 suçtan yargılanan Bin Ladin hakkındaki iddianame, Suudi kökenli terörist ile ona bağlı eylemciler arasında gerçekleşmiş birçok telefon, faks ve e - mail haberleşmesinin metinlerini de içeriyor. 
     
Resmen doğrulanmadı      Bin Ladin operasyonu hakkında basına açıklama yapan bazı "adı saklı" hükümet yetkilileri, ECHELON’un işleyişi hakkında yeni bilgiler aktarırken, bu sistemin varlığı halen "resmen" doğrulanmıyor. 
     Eski bir istihbarat yetkilisinin verdiği bilgiye göre, ABD’nin dışında, İngiltere, Kanada, Yeni Zelanda ve Avustralya’da istasyonları bulunan ECHELON, yakın zaman öncesine dek varlığı bile reddedilen istihbarat örgütü Amerikan Ulusal Güvenlik Ajansı NSA tarafından yönetiliyor. 
     
Kodlar süzgeci      ECHELON’un dinleme istasyonları, belirli örgüt ve şahıslara yönelik olarak çalışmıyor. Bunun yerine sistem, bütün dünyadaki telefon, teleks, uydu telefonu, faks, email iletişimini, "kod sözcükler" süzgecinden geçirerek izliyor. Bu sözcükler, çeşitli kişi ve kurum adları olabildiği gibi, "şifreli" olduğundan kuşkulanılan her türlü ifadeyi de içeriyor. 
     ECHELON’un "dev kulağı", iletişim uydularının yanısıra, karadaki mikrodalga şebekeleri ile denizaltı kablo sistemleri ile yapılan haberleşmeleri de "dinlemeyi" başarıyor. 
     "Anahtar" sözcükleri kullanan kişi ve kurumlar, NSA tarafından düzenli izlemeye alınıyor ve her türlü iletişimleri kaydediliyor. 
     
ABD’den uçak almış      New York’taki davada, ABD vatandaşı olan Mısır kökenli Essa el Ridi adlı bir tanık, Usame bin Ladin’in 1993’te, Arizona’da 250 bin dolar karşılığında bir uçak satın aldığını açıkladı. Teksas’ta uçuş hocası olarak çalışan El Ridi, Arizona’da Bin Ladin için bulunan uçağı Sudan’ın başkenti Hartum’a bizzat götürdüğünü ve burada teröristin adamlarına teslim ettiğini anlattı. El Ridi’ye göre, sözkonusu uçak Pakistan’ın batısındaki Peşavar bölgesi ile Sudan arasında Stinger füzesi ve başka silahlar taşınması amacıyla kullanılıyor. 
     


 DÜNYA 












</TEXT>
</DOC>
