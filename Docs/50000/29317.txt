<DOC>
<DOCNO> 29317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/son/sonspo07.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı futbolcular yeni sezonda çok iddialı... 
</HEADLINE>
<TEXT>

     Galatasaraylı futbolcular yeni sezon öncesinde iddialı açıklamalarda bulunurken, geçen sezonun büyük bir bölümünü sakatlığı nedeniyle futbol oynamadan geçiren Hakan Ünsal, taraftarın beklentilerinin üzerinde başarılar elde etmek için hazır olduklarını söyledi. 
     Hakan, Özel Acıbadem Caroussel Hastanesi'nde gerçekleştirilen sağlık kontrolleri sırasında yaptığı açıklamada, taraftarın beklentilerini bildiklerini vurgulayarak, ''Gelecek sezon, geçen sezondan daha iyisini yapmayı istiyoruz. Taraftarımızın beklentilerinin üzerinde başarı elde etmek için çalışacağız'' diye konuştu. 
     Yeni gelen oyuncuların takıma nasıl uyum sağlayacaklarının önem taşıdığını da belirten Hakan, ''Giden arkadaşlarımızın takıma büyük katkısı vardı. Gelenlerin de uyum dönemi çok önemli. Biz kendilerine her türlü yardımı yapacağız. Bu dönemi ne kadar çabuk geçersek, o kadar iyi. Ancak yeni takım olmanın zorluklarını da yaşayacağız'' şeklinde konuştu. 
     Hakan, sakatlıktan kurtulmak için sezon öncesinde de özel çalışmalar yaptığını ifade ederek, tamamen hazır hale gelmek için çalışmalarını sürdürdüğünü sözlerine ekledi. 
     
     Serkan 3. yıldızı istiyor 
     Galatasaray'ın golcü futbolcusu Serkan Aykut da, yeni sezonda hem Avrupa Şampiyonlar Ligi, hem de Türkiye Süper Birinci Ligi'nde başarılı olmak istediklerini söyledi. 
     Ligde şampiyon olup, formalarına üçüncü yıldızı takmak istediklerini kaydeden Serkan, ''Yeni gelen arkadaşlara yardımcı olup, irlik ve beraberlik içinde mutlu sona ulaşmayı hedefliyoruz'' dedi. 
     Takıma özellikle forvette çok sayıda yeni transfer yapılmasına da değinen Serkan, ''Her sene transferler yapılır. Her mevkinin de alternatifinin olması iyi birşey. Rekabet başarıyı getirir. Çalışan başarılı olan formayı giyecek ve Galatasaray için mücadele edecek'' diye konuştu. 






</TEXT>
</DOC>
