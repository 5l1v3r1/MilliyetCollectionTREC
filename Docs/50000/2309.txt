<DOC>
<DOCNO> 2309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/15/son/sonspo03.html </URL>
<DATE> 2001/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Başkanı Sümer "Kulübe haciz gelmiyor" 
</HEADLINE>
<TEXT>

     Trabzonspor Kulübü Başkanı Özkan Sümer, takımının, kendi ayaklarının üzerinde durup duramayacağının sınavını olumlu bir biçimde verdiğini söyledi. 
     Özkan Sümer, Mehmet Ali Yılmaz Tesisleri'nde düzenlediği basın toplantısında, yeni yönetim olarak ekonomik açıdan ilerisi için bir kaygı içerisinde olmadıklarını belirterek, ''Biz göreve gelirken, tabii ki herkes gibi başarılı olmak için geldik. En iyisini yapmaya çalışıyoruz ve gelişmeler umut verici'' dedi. 
     Kulübün yapmış olduğu transferler sonrası Antalyaspor ve Samsunspor'a karşı borçlandığını da ifade eden Sümer, ''Ancak bu borçları, karşı taraflar ile görüşerek, bir formüle bağladık. Şu an kulübe bir haciz gelme durumu söz konusu değil. Trabzonspor ekonomik olarak da ilerleme sürecine girmiştir. Alacak konusunda ise eski futbolcumuz Rada'nın bonservisinde kulübe 800 bin mark gibi bir para girecek'' diye konuştu. 
     Başkan Sümer, Trabzonspor'un kadrosonu yetersiz bulmadığını da kaydederek, şöyle devam etti 
     'Trabzonspor, zirve kulübüdür. Yarışmacı bir takım olarak nitelendirilemez. Çünkü yarışmacılık futbolun yapısında vardır. Hangi takım yarışmacı değil ki Futbolcularımıza tek tek bakıldığında hepsi kaliteli oyuncular. Ancak bir uyum sorunu yaşamışlar. Zirveden uzaklaşmışlar, fakat kopmamışlar. İkinci yarı başarılı bir Trabzonspor göreceğimize inanıyoruz.'' 
     Kulübün yapacağı transferleri son derece gizli tutacaklarını ve bu konuda yönetim kurulu olarak, dışarıya bilgi sızdırmayacaklarını da kaydeden Sümer, şunları söyledi 
     ''Kadromuza az oyuncu dahil edeceğiz, ancak bunlar kaliteli futbolcular olacaklar. Oyuncuları gizlilik içinde takip edeceğiz. Kurumun yapısına uygun futbolcular arayacağız. Transferde uzman kişiler ile çalışacağız. Trabzonspor büyük bir kulüptür. Bu bakımdan diğer rakip kulüpleri taklit etmeyeceğiz. Farklılıklar arayacağız. Çünkü farklı olmayanlar fark edilmez.'' Öte yandan, Trabzonspor Yönetim Kurulu, bordo-mavili takımın ligin ikinci yarısında yapacağı iç saha maçlarıyla ilgili olarak, şeref tribündeki kombine biletlerin 250 milyon, kapalı tribün kombine biletlerinin ise 50 milyon liradan satışa çıkarılmasını kararlaştırdı. 




</TEXT>
</DOC>
