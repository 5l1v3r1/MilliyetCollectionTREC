<DOC>
<DOCNO> 7953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/20/spor/spo01.html </URL>
<DATE> 2001/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Scala, "İçimizde hain var" dedi, basına haber sızdırıldığını söyledi 
</HEADLINE>
<TEXT>
KÖSTEBEK AVI 
Beşiktaş’ın hocası, "Hain arkadaşlarını satıyor. Çok çirkin olay" yorumunu yaptı, takım içinde soruşturma başlattı 
     KARTAL YİĞİT 

     Çileden çıktı 
     BEŞİKTAŞ’ta Nouma’nın kampta çıkardığı olayın basında yer alması Scala’yı çileden çıkardı. Dün bir basın toplantısı düzenleyen ve "Nouma ile tartışmamı medyaya sızdıran haindir" diyen Scala’nın takım içinde bir soruşturma başlattığı da öğrenildi. Beşiktaş’ta daha önce Başkan Serdar Bilgili’nin soyunma odasına girdiğinde bazı futbolcuların ayağa kalkmadığı iddia edilmiş, Şifo krizi çıkmış ve yine köstebekten söz edilmişti. 
     
     Cezasız kalmayacak’ 
     SCALA, "O gece Nouma yanıma gelerek cezalı olduğu için izin istedi. Ben de kendisine cezalılar dahil herkesin kampta olduğunu ve izin veremeyeceğimi söyledim. Daha sonra merdivenden aşağı inerken elindeki telefonu duvara attı. Bir saat sonra da Bayram vasıtasıyla Nouma benden ve arkadaşlarından özür diledi. Tabii ki bu hareket cezasız kalmayacak" ifadelerini kullandı ve bu olayın basında yer almasına öfkelendiğini söyledi. 
     
     Oyuncularım karakterli’ 
     TÜRKİYE’de hiçbir oyuncunun Nouma kadar para cezası almadığını ileri süren Scala, "Bundan sonra da yanlışlarında ceza alacaktır. Bu takımda belki de dünyada hiçbir takımda olmayan disiplin var. Oyuncularımın hepsi karakterli. Ancak böyle bir atmosferi bozan aramızda bir hain var. Bu hain kendi arkadaşlarını da satıyor. Bu duvara atılan telefondan daha çirkin bir olay. Allah şahidimdir ki, bu anlattıklarımın virgülüne bile dokunmadım" dedi. 
     
     Her şeyi parçalarım’ 
     İTALYAN hoca, "Nouma, bu tepkiyi benim şahsıma yapmadı. Bu tepki onun kişisel tepkisi. Ben eğer sinirlenirsem önüme ne gelirse parçalarım. Eve gitmek istediği için bunu yaptı. Zaten bana bunu yapsaydı o şu an burada olmazdı" diye konuştu. Scala, "Eğer Nouma’nın karakterini düzeltemezsek o zaman ben ellerimi kaldırır teslim olurum herhalde. Karakter beş dakikada değişmez. Onu alırken nasıl bir oyuncu olduğunu biliyorduk" yorumunu yaptı. 
     
     Yönetim de takipte 
     NOUMA’nın taraftarların sevgilisi olduğunu vurgulayan Scala, "Eğer onun karakterini değiştirirsek çok büyük bir transfer yapmış sayılırız. Bazen söylenen kelimeler verilecek para cezası ve atılacak bir tokattan daha yararlıdır" dedi. Bu arada Yıldırım Demirören, Scala’nın Nouma ile ilgili basın toplantısına değinerek, "Hocamızın bu konuşmalarını duyduk. Bu tartışmanın kamptan nasıl dışarı sızdığını biz de merak ediyoruz. Yönetim olarak takipteyiz. Suçlu varsa bulunur" dedi. 
     
Kamp yine Riva’da      BEŞİKTAŞ, Adanaspor maçından önce olduğu gibi Fenerbahçe derbisi öncesinde de Futbol Federasyonu’nun Riva’daki tesislerine çekilecek. Riva’daki kampın yararlı olduğunu savunan Scala, takımı yarın öğleden sonra Riva’ya götürecek ve ilk çalışmasını da akşam yapacak. Siyah - Beyazlılar Fenerbahçe maçının hazırlıklarına dün başladılar. Antrenmana izinli olan Ali Eren’in yanısıra, sakat İlhan katılmadı. Scala, "Fenerbahçe’den korkmuyoruz. Eğer çekinirsek bu mesleği bırakmamız lazım" dedi. 
     
Günün polemiği      İndiremezler indirirler 
     Konu yine Nouma 
     BEŞİKTAŞLI yöneticiler transfer ederken demişlerdi ki "Herkes bu sezon Nouma’yı konuşacak " Haklı çıktılar Gerçekten de Nouma hep gündemde... Ya gol atıyor, ya da olay çıkarıyor. Sadece Beşiktaşlılar değil, herkes ondan bahsediyor. Şimdi de Nouma’nın cezasına yapılan itiraz dillerde... 3 maçlık ceza inecek mi, inmeyecek mi 
     
     Derbide oynar’ 
     CEZA inerse Nouma Fenerbahçe maçında forma giyecek. İnmezse giyemeyecek. Beşiktaşlı yöneticiler, "İndirirler" görüşünde. Gerekçeleri açık "Tahrik var" diyorlar. Hakem Erol Ersoy’un da bunu farkettiğini bildiriyorlar. Tahkim Kurulu’na güveniyorlar ve Pascal Nouma’nın Fenerbahçe derbisinde forma giyeceğine kesin gözüyle bakıyorlar. 
     
     Oynarsa oynasın’ 
     FENERBAHÇELİLER "İndirimezler" diyorlar. Ancak bunu açık açık belirtmeyip, "Oynarsa oynasın" yorumunu yapıyorlar. Nouma’nın oynamasının Fenerbahçe’nin gücünü etkilemeyeceğini vurguluyorlar. Genel Sekreter Vedat Olcay, "Tahkim Kurulu aklı başında karar verir" derken, Kulüp Sözcüsü Atilla Kıyat, "Ceza kaldırılırsa kaldırılsın" demekle yetiniyor. 
     


 SPOR 




























</TEXT>
</DOC>
