<DOC>
<DOCNO> 26466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/son/soneko30.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Para piyasalarında bugün böyle geçti... 
</HEADLINE>
<TEXT>

     İç borç takası koşullarının açıklandığı bugün para piyasalarında döviz fiyatları yükselirken, Borsa ve bono faizleri düştü. 
     Kapalıçarşı'da güne 1 milyon 180 bin lira satış fiyatıyla başlayan dolar 22 bin lira artışla 1 milyon 202 bin liradan, 510 bin liradan başlayan mark ise 12 bin lira artışla 522 bin liradan günü tamamladılar. Dünkü kapanışa göre, dolar 7 bin lira, mark da 5 bin lira arttı. 
     Merkez Bankası ise doların bugünkü kapanış kurunu alışta 1 milyon 196 bin 294 lira, satışta ise 1 milyon 202 bin 64 lira olarak belirledi. 
     Merkez Bankası, dünkü kapanış kurunu alışta 1 milyon 191 bin 896 lira, satışta ise 1 milyon 197 bin 645 lira olarak tespit etmişti. 
     İstanbul Menkul Kıymetler Borsası İMKB Tahvil ve Bono Piyasası Repo Pazarı'nda gecelik faiz oranı, ortalama yüzde 62.89'dan kapandı. İMKB Tahvil ve Bono Piyasası verilerine göre, Repo Pazarı'nda en düşük oran yüzde 52.10'dan, en yüksek oran yüzde 63.10'dan gerçekleşti. 
     Bankalararası TL interbankında da gecelik faiz oranı yüzde 63 oldu. Tahvil ve Bono Piyasası Kesin Alım Satım Pazarı'nda ise bono faizleri düştü. 
     En çok işlem gören 6 Mart 2002 tarihli, bugün valörlü bononun bileşik getirisi yüzde 84.69'a geriledi. 
     Borsada belirsizlik 
     Borsa'da ise dünkü 502 puanlık kaybın ardından, bugün de satışlar devam etti. Borç takası koşullarının açıklanmasına rağmen satışlar sürerken, konunun zihinlerde tam netleşmediği gözlendi. 
     İlk seans yaşanan 306 puanlık kaybın ardından ikinci seansta tepki alımlarıyla biraz toparlanan Endeks, günü 206.56 puan kayıpla 11,429.40 puanla tamamladı. Hisse senetleri, düne göre ortalama yüzde 1.78 değer yitirirken, günlük toplam işlem hacmi de 321 trilyon 7 milyar lira oldu. 
     
     







</TEXT>
</DOC>
