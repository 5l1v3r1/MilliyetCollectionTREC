<DOC>
<DOCNO> 20400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/09/son/sontur18.html </URL>
<DATE> 2001/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşar Okuyan "Kıdem tazminatı kaldırılmaz" 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, Kıdem Tazminatı Fonu ile getirilen düzenlemede, çalışanların, müktesep haklarının korunduğunu bildirdi. 
     Okuyan, ''Kıdem Tazminatı Fonu, işçilerin yararına, bazı mahsurları ortadan kaldırılmak üzere oluşturuldu ve çağdaş bir kurumdur'' diye konuştu. Yaşar Okuyan bir soru üzerine, kıdem tazminatın ne düşürüleceğini ne de kaldırılacağını bildirdi. 
     Devlet Bakanı Kemal Derviş'in, ''İş Güvencesi Yasa Tasarısı'nın, bugünkü haliyle Meclis'e gönderilmesi söz konusu değildir'' sözlerinin anımsatılarak, tasarının hangi aşamada olduğunun sorulması üzerine, Okuyan şunları kaydetti 
     ''Sayın Derviş'in Türkiye İşveren Sendikaları Konfederasyonu'nda yaptığı konuşmada bahsettiği konu, 7 ay kadar önce Bakanlar Kurulu'nda imzası tamamlanmış olan yasa tasarısıdır. Zaten onunla ilgili çalışmayı durdurmuş, sosyal taraflarla, konsensus için yeni bir çalışma grubu oluşturmuştuk. Sayın Derviş'in de kastettiği odur. Yoksa şu anda hazırlığı tamamlanıp bize tebliğ edilmiş olan iş güvencesi yasa tasarısı taslağıyla ilgili değil. Nitekim, öyle algılanabileceğine yönelik o konuşmalardan sonra ben de kaygılanmıştım. Dün akşam Sayın Derviş ile konuştum. O da çok üzüldü. Çünkü Sayın Derviş'in kastettiği demin söylediğim hadisedir. Ama bir iki medya kuruluşu, 'Yaşar Okuyan-Derviş' krizi gündeme geldi diye yorumluyorlar. İlla bir kriz istiyorsanız, biz size bol miktarda verebiliriz. Ama Sayın Derviş ile bizim aramızda kriz yok.'' 
     







</TEXT>
</DOC>
