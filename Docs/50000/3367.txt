<DOC>
<DOCNO> 3367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/22/son/sondun11.html </URL>
<DATE> 2001/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Apo davasında AİHM Türkiye'nin itirazını kabul etti 
</HEADLINE>
<TEXT>

     Avrupa İnsan Hakları Mahkemesi AİHM Başkanı Luzius Wildhaber, AİHM 1'inci dairesinin, terör örgütü başının başvurusunun 17 yargıçtan oluşan büyük daireye gönderilmesi ile ilgili verdiği karara yönelik Türkiye'nin yaptığı itirazın kabul edildiğini söyledi. 
     Wildhaber, bugün düzenlediği basın toplantısında, AİHM'nin 2000 yılındaki çalışmaları hakkında bilgi verdi. Basın toplantısında, Türkiye'nin yaptığı itirazla ilgili bir soru üzerine, Wildhaber, AİHM tüzüğü gereği, davanın büyük daireye gönderilmesi için, davalı ve davacı iki tarafın da rızasının gerektiğini belirtti ve Türkiye'nin itirazı üzerine davanın 1'inci dairede görülmeye devam edeceğini hatırlattı. AİHM tüzüğü gereği, 1'inci dairenin kararını açıklamasının ardından, tarafların, temyiz olarak değerlendirilebilecek 17 yargıçtan oluşan büyük daireye gitme hakları bulunuyor. AİHM, geçen yıl sonu aldığı kararda, terör örgütü başının yaptığı başvurunun incelenmeye alınmasını kararlaştırmıştı. 




</TEXT>
</DOC>
