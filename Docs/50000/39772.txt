<DOC>
<DOCNO> 39772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/spor/spo05.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
"Önce savunma" 
</HEADLINE>
<TEXT>

Milli Takım Teknik Direktörü Şenol Güneş, Slovakya karşılaşmasında defans ve orta sahayı kalabalık tutacak, tek forvetle sahaya çıkacak 
     BİLAL MEŞE 

     Rakibin hızı kesilecek 
     DÜNYA Kupası elemelerinde Slovakya ile zorlu bir sınava çıkacak olan A Milli Takım, planlarını öncelikle gol yememe üzerine kurdu. Teknik Direktör Şenol Güneş, maçın başlama düdüğü ile birlikte rakibin yükleneceğini hesaplayarak defans ve orta sahayı kalabalık tutmayı düşünüyor. İlk yarım saatte Slovakya’nın hızını kesmeye çalışacak olan Ay-Yıldızlı ekipte Hakan forvette tek başına kalacak. 
     
     Tempoyu düşürdü 
     ŞENOL Güneş, maça bir gün kala idmanların dozunu da azalttı. Sürpriz sakatlıklara karşı frene basan tecrübeli hoca, antrenman sayısını teke düşürdü. Milli takım Viyana’daki hazırlıklarını bugün tamamlayacak ve otobüsle Slovakya maçının yapılacağı Bratislava’ya geçecek. Dün ilk kez takımla birlikte idmana çıkan Rüştü’nün oynayacağı açıklandı. Antrenmana alınmayan gurbetçiler ise kafileye sözlü saldırıda bulundu. 
     
Şenol Güneş’in üç gözdesi      MİLLİ Takım patronunun görev süresi içinde vazgeçemediği futbolcuların başında Fatih Akyel, Hakan Şükür ve Rüştü Reçber geliyor. Fatih, Güneş yönetimindeki 12 maçlık bölümde 11 kez sahaya çıkıp, en çok maç oynayan futbolcu olurken, toplam 804 dakika mücadele etti. 
     FUTBOL yaşamını İtalya Ligi takımlarından Inter’de sürdüren Hakan, Güneş döneminde toplam 948 dakika oynama şansı buldu. Golcü futbolcu Fransa ve Arnavutluk ile yapılan özel maçlarda oynamadı. Fenerbahçeli Rüştü de 12 maçın sadece ikisinde yeralmadı. Hakan Bayraktar ise sadece bir dakika şans bulabildi. 
     
İlk sınav Ümitler’den      AVRUPA Şampiyonası Grup Elemeleri’nde iddiasını sürdüren Ümit Milli Takımımız bugün Slovakya ile karşılaşacak. Estonya Futbol Federasyon’undan Sten Kalma, Tutk Uno ve Nulop Hergo hakem üçlüsünün yöneteceği karşılaşma TSİ 18.00’de başlayacak ve TRT 1’den naklen yayınlanacak. Teknik Direktör Raşit Çetiner, Slovakya’nın fiziksel açıdan güçlü olduğunu belirtti, "Onları kendi silahlarıyla vuracağız. Koşacağız, savaşacağız" dedi. 
     
Ulusoy’dan prim tepkisi      FUTBOL Federasyonu Başkanı Haluk Ulusoy, milli takım oyuncularına prim olarak yat verileceği şeklindeki haberlere tepki gösterdi. Ulusoy, "Böyle üç kritik maç öncesinde bu tür haberlerin çıkması beni şaşırtıyor, hatta sinirlendiriyor. Sinir sistemimi bozuyor. Herhalde Türkiye’nin Dünya Kupası finallerine gitmesini istemeyenler var. Nasıl böyle bir şey uyduruyorlar, anlamıyorum. Ne yatı. Bizi rahat bıraksınlar" diye konuştu. 
     



 SPOR 




























</TEXT>
</DOC>
