<DOC>
<DOCNO> 43952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/27/siyaset/siy04.html </URL>
<DATE> 2001/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa tam gaz değişiyor 
</HEADLINE>
<TEXT>

Meclis, idamı savaş ve terör suçları dışında kaldırdı, Apo’ya idam’ yolunu açık bıraktı. Kürtçe yayına Anayasa yolu’ açıldı 
     ANKARA Milliyet 

     TBMM Genel Kurulu, 37 maddelik Anayasa değişikliği paketi görüşmelerine tam gaz devam ediyor. Dün kabul edilen bir maddeyle Abdulah Öcalan’a idam yolu açık bırakıldı. Ve, "savaş, yakın savaş tehdidi ve terör suçları" halleri dışında idam cezası kaldırıldı. Bu maddenin oylamasında "hayır" oyları yükseldi. 452 üyenin katıldığı oylamada 368 kabul, 65 ret, 8 çekimser, 10 boş, 1 geçersiz oy çıktı. Referandumsuz kabul için gereken 367 barajı bir oyla aşılabildi. 
     
     Kürtçe yayın 
     Bir başka değişiklikle Kürtçe radyo ve televizyon için Anayasal yol açıldı. Düşünceyi açıklama ve yayma hürriyetini düzenleyen 26. maddede olduğu gibi, "Kanunla yasaklanan bir dilin kullanılamayacağına" ilişkin hüküm, basın hürriyetine ilişkin 28. maddeden de çıkarıldı. Genel Kurul’da dün kabul edilen diğer değişiklikler şunlar 
     11. Madde Anayasa 31 "Kanun, milli güvenlik, kamu düzeni, genel ahlak ve sağlığın korunması sebepleri dışında, halkın bu araçlarla haber almasını, düşünce ve kanaatlere ulaşmasını ve kamuoyunun serbestçe oluşmasını engelleyici kayıtlar koyamaz" hükmüyle haber alma özgürlüğü genişletildi. 
     12. Madde Anayasa 34 "Herkes, önceden izin almaksızın dernek kurma ve bunlara üye olma ya da üyelikten çıkma" özgürlüğüne sahip olacak. Dernek kurma özgürlüğü ancak "milli güvenlik, kamu düzeni, suç işlenmesinin önlenmesi, genel sağlık ve genel ahlak ile başkalarının hürriyetinin korunması sebepleriyle ve kanunla" sınırlanabilecek. 
     13. Madde Anayasa 34 "Herkes önceden izin almadan, silahsız ve saldırısız toplantı ve gösteri yürüyüşü düzenleme hakkına sahiptir" hükmü getirildi. 
     14. Madde Anayasa 36 "Adil yargılama hakkı" Anayasal güvenceye alındı. 
     16. Madde Anayasa 40 Bireylerin yargı ya da idari makamlar önünde sonuna kadar haklarını arayabilmelerine kolaylık getirildi. 
     
     Kadın - erkek eşitliği 
     17. Madde Anayasa 41 "Ailenin korunması"nı düzenleyen maddenin, "Aile, Türk toplumunun temelidir" fıkrasına, "ve eşler arasında eşitliğe dayanır" ibaresi eklenerek, kadın - erkek eşitliğine Anayasada yer verildi. 
     18. Madde Anayasa 46 Devlet ve kamu tüzel kişileri kamu yararının gerektirdiği hallerde, gerçek karşılıklarını peşin ödemek şartıyla, özel mülkiyette bulunan taşınmaz malları kamulaştırabilecek. 



 SİYASET 










</TEXT>
</DOC>
