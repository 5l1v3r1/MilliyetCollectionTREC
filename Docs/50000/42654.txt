<DOC>
<DOCNO> 42654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/son/sonspo15.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkan Sümer "Baidoo'nun oynamasına itiraz etmeyeceğiz" 
</HEADLINE>
<TEXT>

     Trabzonspor'da, Samsunspor karşısında alınan 2-1'lik yenilginin üzüntüsü yaşanıyor. 
     Kulüp Başkanı Özkan Sümer, Samsunspor'un dün akşamki maçtaki oyun düzenini kutladığını belirterek, ''Rakibimiz çok akıllıca oynayarak, önemli bir deplasman maçından galibiyetle ayrıldı'' dedi. 
     Sümer, karşılaşmaya çok güzel ve tempolu bir biçimde başladıklarını ifade ederek, şöyle devam etti 
     ''Taraftarın da katkısıyla maçın başında çok güzel atmosfer oluştu. Ancak bir hata zincirinden kalemizde gol gördük. Kabul edilemeyecek hatada, acemilikten 2. golü yedik. Bu gol birçok değeri bozdu. Trabzonspor aşırı bireysel oynamaya başladı. Oyuncular kendi başlarına maçı kurtarıcı rolüne girdiler. Buna karşın yine pozisyonlara girdik, ancak bunlardan birini değerlendirebildik ve maçtan yenilgi ile ayrıldık.'' 
     
     Baidoo'nun durumu 
     Samsunspor'un ligin 3. haftasında Göztepe ile yaptığı karşılaşmada gördüğü kırmızı kart sonrasında cezalı konumuna düşerek, kırmızı-beyazlı takımın ligin 4. haftasında tatil edilen Beşiktaş maçı kadrosunda yer almayan Baidoo'nun cezasını çektiğini de ifade eden Sümer, şunları söyledi 
     ''Bu konuda basında yanlış bilgiler yer almakta. Olay şudur bir oyuncu bir müsabakaya çıktığı zaman o müsabakanın tamamlanmış olup olmaması söz konusu değildir. Müsabaka listesinde cezalı olarak yer almadığı için müsabaka cezası alan oyuncu, o müsabaka cezasını yerine getirmiş sayılır. Bu konuda yönetmelik ortadadır. Baidoo'nun dün akşamki maçta forma giymesinde bir sakınca yoktur. İtirazlık bir durum söz konusu değildir. Bu konunun FİFA ve UEFA ile bir ilgisi yoktur.'' 







</TEXT>
</DOC>
