<DOC>
<DOCNO> 3124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/20/son/sontur04.html </URL>
<DATE> 2001/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ataköy'de alkollü apartman yöneticisi komşusuna silah çekti 
</HEADLINE>
<TEXT>

     Bakırköy'de, oturduğu apartmanda yöneticilik yapan ve bakan danışmanı olduğunu iddia eden alkollü bir kişi, komşusuna silah çekti. 
     Ataköy'de oturan Akar Demirkol, gece saatlerinde aşırı alkollü bir halde Ataköy Karakolu'na gelerek, yöneticisi olduğu apartmanın 28 numaralı dairesinde fuhuş yapıldığı iddiasıyla şikayette bulundu. 
     Şikayeti ciddiye alınmayan Demirkol, bu sefer karakol polislerinden şikayetçi olacağını söyleyerek olay çıkardı. Demirkol, daha sonra kendisini görüntüleyen basın mensuplarını da yanına alarak oturduğu apartmana gitti. Fuhuş yapıldığını iddia ettiği dairenin önüne gelen Demirkol daha sonra daire kapısını ısrarla çalmaya başladı. Kapının açılmadığını gören Demirkol sinirlenerek apartmanda bağırmaya başladı. 
     Bağırtılardan rahatsız olan apartman sakinlerinden Sadettin Karaata ve eşi Solmaz Karaata, Demirkol'un yanına gelerek, yatıştırmaya çalıştılar. Karaata çifti basın mensuplarına da, Akar Demirkol'un daha önce de böyle ihbarlarda bulunduğunu, söz konusu dairede yabancı uyruklu bir anne-kızın oturduğunu ve kendilerinden şikayetçi olmadıklarını ifade ettiler. Daha da sinirlenen ve kendisinin Ulaştırma Bakanı Enis Öksüz'ün danışmanı olduğunu iddia eden Demirkol, komşusu Sadettin Karaata'ya küfretmeye başladı. Bunun üzerine Karaata ile Demirkol tartışmaya başladılar. 
     Tartışmanın büyümesi üzerine Akar Demirkol, silahını çekerek Karaata'ya doğrulttu. Gergin dakikalar, basın mensuplarının Demirkol'u yatıştırmasıyla son bulurken, Sadettin Karaata ve Akar Demirkol ifadeleri alınmak üzere karakola götürüldüler. Ulaştırma Bakanlığı yetkilileri ise Akar Demirkol'un bakanın danışmanı olmadığını, kendisini tanımadıklarını bildirdiler. 
     



</TEXT>
</DOC>
