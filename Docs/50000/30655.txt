<DOC>
<DOCNO> 30655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/son/sondun07.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Genetik kopyalama sakıncalı, sonunda frankeştayn çıkabilir 
</HEADLINE>
<TEXT>

     Bilim adamları, genetik kopyalamanın insanda bugünkü araştırmaların sonuçlarının tersi kanıtlanmadıkça hiçbir zaman denenmemesi gerektiği uyarısında bulunurken, ''bunun sonucu bir frankeştayn yaratmak olabilir'' dediler. 
     İki ayrı bilimsel araştırma kurumuna bağlı ABD'li bilim adamlarının yaptıkları araştırmalar sonucunda, sağlıklı ve normal görünümlü kopyalanmış hayvanların bile gizli kalmış genetik kusurları bulunduğunun ortaya çıkarıldığı açıklandı. 
     Bunun da kopyalanan canlının yaşam süresini ve kalitesini düşürdüğüne dikkati çeken bilim adamları, ''bu nedenle insan kopyalanmasının tehlikeli olduğunu belirtiyoruz'' dediler. Kendilerini bu sonuca götüren araştırmanın aslında klonlanmış hayvanların neden erken öldükleri üzerinde başladığını belirten bilim adamları, bu araştırma sırasında söz konusu hayvanların ayrıca bazı biçimsel bozukluklar geliştirdiklerini farkettiklerine dikkati çekiyorlar. Bilim adamları, bu bozulmaların nedeninin de kopyalamanın son derece önemli gelişmeleri sağlayan genler üzerinde ya devreden çıkarıcı ya da gereksiz bir noktada devreye sokucu kimyasal etkiler yaratması olduğunu düşünüyor. Bu genlerin değişimlerini normal laboratuvar fareleri ve kopyalanmış farelerde ayrı ayrı incelediklerini belirten bilim adamları, kopyalamanın hayvanların plesenta, böbrek, kalp ve akciğerlerindeki genlerin işlevini değiştirdiğini gördüklerini kaydediyorlar. 
     Açıklamayı değerlendiren dünyanın ilk kopyalanmış canlısı Dolly adlı koyunun yaratıcısı Prof. Ian Wilmut da araştırmanın ''insan kopyalanması'' konusundaki yasağın en azından daha ileri araştırmalar yapılmasına kadar ertelenmesi gerektiğini bir kez daha kanıtladığını belirtti. Wilmut, ''kim, sonuçlarının ne olacağından emin olmadan bir bebek kopyalamayı göze alabilir. Bu dünyanın en büyük sorumsuzluğu olur, bir frankeştayn da yaratabilirsiniz'' dedi. Wilmut, araştırmanın bir bebek kopyalamaya hazırlandığını açıklayan İtalyan doktor Sevorino Antinoriu'ye de verilmiş güzel bir yanıt olduğunu ifade etti 







</TEXT>
</DOC>
