<DOC>
<DOCNO> 38664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/23/son/sontur11.html </URL>
<DATE> 2001/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Basın Konseyi de Tayyip Erdoğan'ın basın toplantısına tepkili 
</HEADLINE>
<TEXT>

     Basın Konseyi Başkanı Oktay Ekşi, gazetecilere, ''ilgili kişinin taraftarlarının da katıldığı, bu yüzden de alkışlı gösterilere yol açan basın toplantılarına katılmama'' çağrısında bulundu. Ekşi, ''Hiçbir uygar ülkede olmayan bu çirkin basın toplantısı anlayışına artık 'dur' deme zamanı geldi'' dedi. 
     Ekşi, Adalet ve Kalkınma Partisi Genel Başkanı Recep Tayyip Erdoğan'ın bugün gerçekleştirdiği basın toplantısının ardından yaptığı yazılı açıklamada, şunları kaydetti 
     ''Son örneğini AK Parti Genel Başkanı Erdoğan'ın bugün İstanbul'da düzenlediği basın toplantısında gördüğümüz son derece çirkin bir uygulamaya meslektaşlarımın katılmamalarını, gazetecilik onuru ve görevimizi her türlü baskıdan uzak koşullarda yapma gereği adına rica ediyorum. 
     Taraftarlı basın toplantısı uygulaması, maalesef Sayın Süleyman Demirel tarafından uzun yıllar önce başlatıldı. Meslektaşlarımın hoşgörüsü ve olayları izleyip kamuoyuna aktarma sorumluluğu, uygulamanın bugünlere kadar sürmesine yol açtı. Ancak hiçbir uygar ülkede olmayan bu çirkin basın toplantısı anlayışına artık 'dur' deme zamanı geldi. 
     Mesleğinin onuruna itibar eden meslektaşlarımdan rica ediyorum Bu çirkinliğe alet olmayalım. Taraftarların alkışlarıyla kurdukları baskı ortamında kaybedilen soru sorma özgürlüğüne sahip çıkalım. Basın toplantısı yapılacağı bildirilen yere gittiğimizde, taraftarların da katılmasını öngören bir düzenleme yapıldığını gördüğümüz takdirde, toplantıyı düzenleyenlere 'basın toplantısında sadece gazeteciler ile konunun gerektirdiği uzmanlar bulunur. O nedenle bu toplantıya katılmıyoruz' diyerek ayrılalım. 
     Çağrımı, gazeteciliği onurla taşıyan ve taşımak isteyen tüm meslektaşlarıma yapıyorum.'' 
     







</TEXT>
</DOC>
