<DOC>
<DOCNO> 49218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/spor/yurundul.html </URL>
<DATE> 2001/10/28/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Takdire layık 
</HEADLINE>
<TEXT>

     Galatasaray, aşırı ve zorlu trafikten yorgundu. Zihinlerde üç gün sonraki hayati sınav vardı. Ayrıca sakatlar yüzünden kadro sıkıntısı yaşanıyordu. Lucescu mecburiyetten hiç akla gelmeyen bir dörtlü defans oluşturmuştu. Bütün bu önemli handikaplara rağmen Galatasaray, mükemmele yakın ve de yüksek tempolu bir futbol sergileyerek, umulandan da kolay galibiyet aldı. 
     İlk yarıda kontrolü elinde tutan, sahada istediğini yapan takım Galatasaray’dı. Hücum girişimlerine çok adamla çıkarlarken, kolektif bütünlük sayesinde hem tehlikeli oldular, hem de çok az top kaybı yaptılar. Oturmuş sistemle sahaya iyi yayılmaları ve yardımlaşmalı pres uygulamaları rakip atakları başlarken bitirdi. Bu şekilde eksik defans bloku da zorluk yaşamadı. Galatasaray bu yarıda sadece duran toptan, defans ve kaleci müşterek hatasıyla yediği beraberlik golünden sonra kısa süre bocaladı. Ama Arif’in golüyle tekrar skor avantajı yakalayıp, moral depoladı. 
     İkinci yarıda sahanın tek hakimi Galatasaray’dı. Rakibine aman vermeden üretkenlik sağladı. Penaltı golüyle farkı ikiye çıkardıktan sonra çok net pozisyonlara da girdi, ama değerlendiremedi. Sonuçta bu kritik maçtan eksik ve yorgun kadrosuyla iyi futbol ve üç puanla çıktı. Bu performansı taktir etmemek mümkün değil. Sistem sayesinde Ayhan da dün gece kazanıldı. 
     Trabzonspor’un saha içi görüntüsü çok kötüydü. Ne kolektif uyum var, ne hırs, ne de bireysel beceri. Sezon başında büyük umut veren Brezilyalılar, futbolcu kimliğinden çıkmışlar. Galatasaray’ın dörtlü defans blokunun sağında bu yerin acemisi Bülent Akın oynuyor. Ona yardım eden, yine uzun süre oynamamış Ayhan. Ve bu bölgeden bir tane olgun Trabzon kombinezyonu gerçekleşmiyor. Olacak şey değil. Belki Galatasaray çok güçlü bir takım ama, insan Trabzonspor’dan bir şeyler yapmasını bekliyor. Onlar da hiçbir şey yapamadan maçı bitirdiler. 
     MHK’nin torpilli hakemi Mutlu Çelik, yine alışılmış özel ince sanatlarını sergiledi Faul standartları yanlıştı, iki penaltı da çok ucuzdu. Gol atan Trabzonsporlu futbolcuya sevinirken komik bir kart çıkarttı. Sonra centilmence giden maçta, hiç gerek yokken kale arkasındaki Trabzonlu oyuncu ile tartışıp, onu ihraç edip, hem ortalığı, hem de şeref tribününü gerdi ve rahatladı. 
     



 SPOR 


























</TEXT>
</DOC>
