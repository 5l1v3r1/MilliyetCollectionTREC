<DOC>
<DOCNO> 47406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/17/son/sontur19.html </URL>
<DATE> 2001/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüksek telefon faturası aile faciasına yolaçtı... 
</HEADLINE>
<TEXT>

     Kayseri'de, yüksek gelen telefon faturası yüzünden aile arasındaki tartışmadan sonra kızı intihar eden anne, faturanın ödenmesi için Valilik'ten yardım istedi. 
     Devlet İstatistik Enstitüsü Bölge Müdürlüğü Salonu'nda yapılan halk gününe gelen Tayyibe Tablak, 14 yaşındaki kızı Tuğba'nın, telefonla arkadaşlarıyla çok konuştuğu için faturanın yüksek geldiğini, bu nedenle aile arasında çıkan tartışmadan sonra, kızının intihar ederek yaşamına son verdiğini anlattı. 
     Tutarı 175 milyon lira olan faturayı ödeyemedikleri için Türk Telekom tarafından icraya verildiklerini belirten Tablak, ''Fatura yüksek geldiğinden eşimle birlikte kızımla tartıştık. O da bunu gururuna yediremediği için, dört ay önce intihar etti. Böyle olmasını istemezdik. Çok üzgünüz, ama artık onu geri getiremeyiz'' diye konuştu. 
     Tablak, Vali Yardımcısı Zübeyir Kemelek'ten faturanın ödenmesi için yardım istedi. 
     Kemelek ise bu isteğe tepki göstererek, elektrik ve su faturaları için yardım edebileceklerini, ancak, telefon faturasını ödeyemeyeceklerini bildirdi. 
     






</TEXT>
</DOC>
