<DOC>
<DOCNO> 35697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/06/son/sondun09.html </URL>
<DATE> 2001/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hiroşima'ya atom bombası atılmasının 56. yılı... 
</HEADLINE>
<TEXT>

     Japonya'nın Hiroşima kentine 56 yıl önce atılan dünyanın ilk atom bombasında ölenler hüzünlü bir törenle anıldı. 
     ABD'nin 2. Dünya Savaşı sırasında attığı bomba ile küle dönen Hiroşima'da ölen 140 bin kişi anısına düzenlenen geleneksel tören için, Barış Parkı'nda binlerce kişi toplandı. 
     Törene katılan yaklaşık 50 bin kişi, yerel saatle 08.15'de ölenler için 1 dakika saygı duruşunda bulundu. Yüzlerce beyaz güvercinin havaya uçurulduğu, çocukların barış şarkıları söylediği törende, Hiroşima Belediye Başkanı Tadatoşi Akiba bir konuşma yaptı. Akiba, savaş yüzyılının sonunun barış ve insanlık yüzyılına öncülük etmediğini belirterek, ''Dünyamız hala sadece iç savaş şiddetiyle değil sayısız türden şiddetle karartılmaktadır'' dedi. 
     Başbakan Juniçiro Koizumi da yaptığı konuşmada, Hindistan ve Pakistan arasındaki nükleer güç gerginliğine dikkati çekti ve yasadışı nükleer silah satışlarının başka bir atom savaşına neden olacağını vurguladı. Koizumi, atom silahlarının denenmesinin yasaklanması konusunda yoğun çaba sarf edeceği sözünü verdi. 2. Dünya Savaşı sırasında askeri bir merkez olan Hiroşima'ya ABD tarafından 6 Ağustos 1945'de atılan atom bombasının yarattığı ısı ve radyasyon nedeniyle 140 bin kişi yaşamını yitirmiş, binlerce kişi sakat kalmıştı. ABD, Hiroşima'dan 3 gün sonra da Japonya'nın Nagazaki kentine atom bombası atmış ve 70 bin kişi yaşamını yitirmişti. Japonya, ABD'nin atom bombardımanının ardından 15 Ağustos 1945'te koşulsuz teslim olmuştu. Nagazaki'ye bomba atılmasının yıldönümü olan 9 Ağustos Perşembe günü de anma törenleri yapılacak. 
     







</TEXT>
</DOC>
