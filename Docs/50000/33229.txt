<DOC>
<DOCNO> 33229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/21/son/soneko06.html </URL>
<DATE> 2001/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
OPEC, petrol üretimini kısmaya hazırlanıyor... 
</HEADLINE>
<TEXT>

     Petrol İhraç Eden Ülkeler Teşkilatı OPEC global talepteki azalış ve petrol fiyatlarının düşmesi karşısında, toplam ham petrol üretimini 1 Eylül'den itibaren yüzde 4 ila yüzde 6 oranında günde 1 ila 1.5 milyon varil kısmaya hazırlanıyor. 
     Suudi Arabistan Petrol Bakanı Ali Al-Naimi'nin Bonn'daki kürsel iklim konferansında Reuters'e açıklamasına göre, OPEC'de üretimin kısılması bekleniyor ve bunun ne kadar olacağı konuşuluyor. OPEC'in günlük toplam ham petrol üretimini 1 ila 1.5 milyon varil azaltması bekleniyor. 
     Al-Naimi, bazı OPEC üyeleriyle bu konuda görüşmelerde bulunulduğunu, OPEC Genel Sekreteri Ali Rodriguez'in görüşmeleri koordine ettiğini bildirdi. Al-Naimi, Irak'ın yeniden petrol ihraç etmeye başlamasıyla, bu kesintinin günlük 2 milyon varile kadarı çıkarılmasının istendiğini, ancak, bu konuda ihtiyatlı olacaklarını söyledi. 
     Ali Al-Naimi, OPEC'in üretimi kısmaması halinde, halen 24 dolar 60 sent olan Brent petrolünün varil fiyatının 20 dolara kadar düşebileceğini, ancak bu fiyatın yeniden 30 dolara yükselmesinden de kaçınacaklarını belirtti. Al-Naimi, diğer OPEC üyelerinin talep etmesi halinde OPEC'in olağanüstü toplanabileceğini kaydetti. OPEC dönem toplantısı Eylül ayı sonlarında öngörülüyor. 
     Bu arada, OPEC'in üretimi kısabileceğinin duyulması üzerine, Londra borsasında Batı Teksas petrolünün varil fiyatı dün gece 1 dolar 16 sent artışla 25 dolar 94 sente, Brent petrolünün varil fiyatı da 59 sent artışla 24 dolar 66 sente yükseldi. 






</TEXT>
</DOC>
