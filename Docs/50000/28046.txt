<DOC>
<DOCNO> 28046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/son/sondun17.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'da bilim adamlarından maaş protestosu.. 
</HEADLINE>
<TEXT>

     Rusya'nın başkenti Moskova'da, maaşlarına zam ve bilime ayrılan bütçenin artırılmasını isteyen yaklaşık 300 bilim adamı gösteri yaptı. 
     ''Bilimde tasarruf yapmak, halka karşı cinayettir'', ''Memurlarla aynı maaşı istiyoruz'' yazılı pankartlar taşıyan göstericilerden Fizik ve Kimya Profesörü Granit Siomin, ''Ülkemizin dünya sahnesinde kalabilmesi için tek şansı olan bilimin mahvedilmesini protesto ediyoruz'' dedi. 
     ''Rus devletinin, bu yılki bütçeden bilime sadece yüzde 1,8 kaynak ayırdığını'' söyleyen Siomin, bilim adamlarının aylık maaşının da 17 ila 40 dolar olduğunu belirtti. Biyolojik araştırma kuruluşunda 30 yıl çalışan 62 yaşındaki Annetta Mayboroda da, çalıştığı kuruluşun bugün ''enkaz'' halinde olduğunu söyleyerek, ''bazı bilim adamlarının yurtdışına gittiğini,geriye kalanların da şirketlere girdiklerini ve gençlerin de bilim alanındaki bir işle kesinlikle ilgilenmediklerini'' kaydetti. Bilim adamlarının, sendikAların çağrısıyla bugün tüm Rusya'da protesto gösterileri yapmaları bekleniyor. Rusya'nın bütçesinde bilime ayırdığı miktar diğer sanayileşmiş ülkelerinkinin 25'te birine denk geliyor. 







</TEXT>
</DOC>
