<DOC>
<DOCNO> 9876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/03/son/sontur03.html </URL>
<DATE> 2001/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırsızların rekoru...Halı sahada maç yapan 95 kişiyi soydular 
</HEADLINE>
<TEXT>

     Halı sahalara futbol oynamak için gidenlerin arabalarını soyan 2 hırsız yakalandı. 
     Son zamanlarda halı sahalarda meydana gelen hırsızlık olaylarının artması üzerine Asayiş Şube Müdürlüğü Oto Hırsızlık Büro Amirliği ekipleri özel önlem aldılar. Hırsızlardan birinin kullandığı sahte plakalı aracı tespit eden polis 15 gün sürdürdüğü çalışma sonucu Ulaş Savaş Y. adlı kişiyi yakaladı. 
     Ulaş Savaş Y.'nin yapılan sorgulaması sonucu Mehmet K. adlı hırsız da ele geçirilirken kimliği gizli tutulan bir başka hırsız kaçmayı başardı. 
     Yakalanan hırsızlar halı sahalara futbol oynamak için gelen kişilerin değerli eşyalarını ve paralarını arabaya bıraktıklarını belirterek, onların maça başlamalarını takip ettikten sonra arabaların kapılarını açıp soyduklarını anlattılar. Bugüne kadar 95 arabayı soyduklarını itiraf eden hırsızlar, otomobillerden bazılarını da büyük marketlerin otoparklarında soyduklarını bildirdiler. 
     Hırsızlar bugüne kadar soygunlardan elde ettikleri paraları gazino ve lüks otellerde harcadıklarını da bildirdiler. 
     




</TEXT>
</DOC>
