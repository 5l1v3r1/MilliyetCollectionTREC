<DOC>
<DOCNO> 42123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/son/sondun02.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin'in ağı 34 ülkeye uzanıyor 
</HEADLINE>
<TEXT>

     ABD tarihindeki en büyük terörist saldırılarda parmağı olduğundan şüphelenilen Suudi asıllı terörist Usame bin Ladin'in adamlarının, 34 ayrı ülkede hücreleri olabileceği belirtildi. 
     New York'taki Dünya Ticaret Merkezi'nin ikiz kuleleri ve ABD Savunma Bakanlığı Pentagon'u hedef alan saldırıların gerçekleştiği 11 Eylül tarihinden bir gün önce ABD Kongresi Araştırma Hizmetleri tarafından yayınlanan raporda, bin Ladin'in terör ağını oluşturmak için farklı milletlerden aşırı dinci grupları ortak hedefler için biraraya getirdiği anlatıldı. 
     Raporu hazırlayan Ortadoğu uzmanlarından Kenneth Katzman, bin Ladin'in kişisel hesabında 300 milyon dolar bulunduğunun tahmin edildiğini, emrinde de dünya çapında 3 bin militanın bulunduğunu bildirdi. 
     Kongre'nin raporunda, bin Ladin'in adamlarını barındıran hücrelerin Afganistan, Pakistan, Bangladeş, Suudi Arabistan, Katar, Yemen, Ürdün, Mısır, Libya, Lübnan, Cezayir, Tunus, Moritanya, Sudan, Azerbaycan, Özbekistan, Tacikistan, Çeçenistan, Somali, Eritre, Kenya, Tanzanya, Uganda, Etiyopya, Malezya, Filipinler, Uruguay, Ekvador, Bosna, Kosova, Arnavutluk, İngiltere, Kanada ve hatta ABD'de bulunduğu ifade edildi. 
     Yoğun terörist faaliyetlerde bulunan örgütler arasında bin Ladin'in El Kaide örgütü birinci sırada gösterilirken, Filistinli İslami Cihad ve Hamas örgütleri de etkin terörist örgütler olarak anıldı. 






</TEXT>
</DOC>
