<DOC>
<DOCNO> 32353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/son/sonspo11.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim "3 kupayı birlikte kazanacağız" 
</HEADLINE>
<TEXT>

     Teknik direktörlüğünü Fatih Terim'in yaptığı AC Milan takımı sezonu bugün açtı. 
     Teknik direktör Fatih Terim, sezon açılışı nedeniyle düzenlediği basın toplantısında, elindeki kadronun çok güçlü olduğunu belirterek, ''3 kupayı da bu kadroyla alacağız. UEFA, lig ve İtalya Kupası'nda başarı sağlamak için her oyuncu bize gerekli. O yüzden herkesin oynama ihtimali yüksektir'' diye konuştu. 
     Bu zamana dek çalıştırdığı takımlar arasında en güçlü takımın AC Milan olduğunu ifade eden Terim, AC Milan'ın müthiş bir organizeye sahip bir takım olduğunu ve çok iyi işler yapacağına inandığını kaydetti. 
     Otel Gallia'da düzenlenen basın toplantısında Terim, AC Milan'da her türlü olanağa sahip olmasına karşın, İtalya'da başarı elde etmenin zor olduğunu, ancak her kazanılan başarının da zorluğu bulunduğunu bildirdi. 
     Futbolcularla ilk görüştüğünde söyleyeceği ilk sözün ''Birlikte kazanacağız'' olacağını dile getiren Terim, Milanello' da yapacakları kamp sonrasında, istediği AC Milan'ı yaratacağını ileri sürdü. Tüm oyuncularla teker teker ve gruplar halinde ilgilenip, herkesin hoşuna giden bir AC Milan yaratmayı düşündüğünü kaydeden Terim, futbolcularını denedikten sonra kadrosunu oluşturacağını söyledi. Bir gazetecinin ''Hata yaparsanız, yerinize Ancelotti'nin geleceği konuşuluyor. siz ne düşünüyorsunuz '' sorusuna, ''Futbol içinde herşey var. Ama ben hep gönderilen değil, istenen oldum. Benim böyle bir alışkanlığım var. Benim sözleşmem 2 yıllık. Ama 2 ay sonra Milanlı yöneticilerin gelip, bana yeni teklifler sunacağını düşünüyorum'' diye yanıtladı. 
     AC Milan Kulübü Başkanı ve İtalya Başbakanı Silvio Berlusconi ile bu akşam ilk kez görüşeceğini hatırlatan Terim, yeni başkanı hakkında ''Herhangi bir sorun yaşayacağımızı sanmıyorum. Yapılan transferlerle,zaten bu takıma olan güvenini gösterdi. Berlusconi ile saygı ve sevginin dışında herhangi birşey yaşanacağını sanmıyorum'' diye konuştu. 
     AC Fiorentina'dan ısrarla getirttiği Rui Costa hakkında da ''Büyük ve her takımın isteyeceği bir oyuncu'' olarak söz eden Terim, Rui Costa'nın, Galatasaray'da Hagi'nin olduğu konumdan farklı yerde olacağını sözlerine ekledi. 







</TEXT>
</DOC>
