<DOC>
<DOCNO> 37434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/son/soneko19.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa uzmanlarından Birsen'e destek... 
</HEADLINE>
<TEXT>

     Borsa Uzmanları Derneği BUD , İMKB seans salonunda dün yaşanan protesto eylemini onaylamadığını bildirdi. BUD'dan yapılan yazılı açıklamada, İMKB Başkanı Osman Birsen'in de protesto edildiği dünkü eylemin biçim ve üslubunun onaylanamayacağı belirtilerek, ''BUD'un, sermaye piyasasının gelişimi, teknolojik yenilikler ve üyelerimizin yararına olan değişikliklere karşı bir tutum içerisinde olması düşünülemez'' denildi. 
     Açıklamada, BUD'un şimdiye kadar sermaye piyasasında meydana gelen değişikliklerin, kamu yönetimi ile uyum içinde karşılıklı görüş alış verişinde bulunarak iyi niyetle çözülmesi doğrultusunda hareket ettiği vurgulanırken, aynı anlayış ve tutumun süreceği kaydedildi. 






</TEXT>
</DOC>
