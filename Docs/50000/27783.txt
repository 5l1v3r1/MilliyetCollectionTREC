<DOC>
<DOCNO> 27783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/ekonomi/eko11.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Borç takası da faizi düşüremedi 
</HEADLINE>
<TEXT>

Borç takasının piyasayı rahatlatması beklenmesine karşın Hazine açtığı üç ay vadeli ihalede yüzde 79.47 ile borçlandı 
     EKONOMİ SERVİSİ 

     Borç takasından sonra düşüş beklenmesine karşın yükselen faizler Hazine ihalesini de olumsuz etkiledi. Hazine dün açtığı 3 ay 98 gün vadeli bono ihalesinde yüzde 79.47 faizle 847.7 trilyon lira net satış gerçekleştirebildi. 
     Takasta 832.2 trilyon liralık 20 Haziran vadeli bonoyu uzun vadeli k ğıtlara çeviren Hazine, ihaleye net satışı 1.3 katrilyondan 800 trilyon liraya düşürerek girdi. Ancak düzelme beklenen piyasalarda iki gündür yaşanan kötü gidiş ihaleyi de etkiledi. 
     
     Kamuya yüklü satış 
     Yüzde 79.47 yıllık bileşik maliyete razı olan Hazine, ihalede 992.3 trilyonluk nominal anapara ve faiz toplamı satış yaptı. İhalede net satış 847.7 trilyon olurken yıllık basit faiz yüzde 63.34, 98 günlük getiri yüzde 17.05 olarak belirlendi. 
     İhalenin dikkat çeken rakamı kamu kuruluşlarına yapılan satış oldu. Nisandan bu yana yaptığı 13 ihalede 145 trilyon liranın üzerinde kamuya satış yapmayan Hazine, bu ihalede 473.3 trilyonluk satış gerçekleştirdi. 
     Çıkan faizi "piyasanın beklentisinin üzerinde" şeklinde yorumlayan bankacılar, bankaların ellerinde artık ortalama vadesi 37.5 ay olan bono portföyü olduğunu, bu nedenle geçmişteki gibi bono riskine girmek istemediklerini kaydetti. 
     İki - üç ay gibi kısa vadeli yükümlülüklerine karşın takasla uzun vadeli varlıklar edindikleri için bankaların ciddi bir "likidite riski"ne maruz kaldıklarını söyleyen bankacılar, bankaların şu günlerde bono değil nakit para peşinde olduklarını belirtti. 
     



 EKONOMİ 
























</TEXT>
</DOC>
