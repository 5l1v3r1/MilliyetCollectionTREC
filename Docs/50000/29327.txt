<DOC>
<DOCNO> 29327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/son/sonspo17.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'da Fatih yuvada kaldı.. 
</HEADLINE>
<TEXT>

     Gaziantepspor, satış listesine koyduğu ve Beşiktaş'ın da transfer görüşmelerinde bulunduğu Fatih ile 3 yıllık sözleşme imzaladı. 
     Kulüp Başkanı Celal Doğan, yaptığı açıklamada, Fatih'in kulüpte kalmasından dolayı mutlu olduğunu belirterek, ''Fatih, Beşiktaş ile görüştüğünü, bundan dolayı 3 gün süre istediğini ifade etmişti. Beşiktaş ile anlaşamayınca sözünü yerine getirdi, kendisine teşekkür ediyorum'' dedi. 
     ''Burası kürkçü dükkanıdır'' diyen Doğan, iç transferde fire vermek istemediklerini, Fenerbahçe'nin transfer listesinde bulunan Hakan'ın da döneceğine inandığını söyledi. 
     Hakan'ın satış listesinde bulunduğunu anımsatan Doğan, ''Fenerbahçe bu oyuncumuzla ilgileniyor. Almak istiyorsa, listedeki isminin karşısında bedeli yazılı. Ayrıca, Fenerbahçe yöneticilerinin Hakan'ın transferi için arayışlara girmeyeceklerini açıklamalarından da mutlu oldum'' diye konuştu. 
     Hakan'ın, ancak bedeli karşılığında transfer edilebileceğini kaydeden Doğan, şöyle devam etti 
     'Fenerbahçe Hakan'ı almazsa, daha çok memnun olurum. Kadroyu korumak ve iç transferde firme vermemek istiyoruz. Hedefimiz büyük. Bizi başarıya taşıyan kadroyu korumayı amaçlıyoruz. Son zamanlarda Fatih'in Beşiktaş'a, Hakan'ın Fenerbahçe'ye transferi ile bağlantılı olarak şahsıma ve kulübüme yönelik yayınlar yapılıyor. Gaziantepspor'un gücünü zayıflatmak, önünü kesmek isteyenler başarılı olamayacaklarını bilmeliler. Bu oyun tutmayacak.'' 
     Fatih ise Beşiktaş ile görüştüğünü, ancak sonuç alamayınca yeniden Gaziantepspor'a döndüğüne dikkati çekti. Gaziantepspor ile anlaştığını ve yurtdışına transfer söz konusu olursa kulübün gerekli kolaylığı sağlayacağını anlatan Fatih, sözlerini şöyle sürdürdü 
     ''Beşiktaş ile anlaşamadım. Beşiktaş ve Gaziantepspor arasında pürüz çıktı. Bunun üzerine kulübüme döndüm. Gaziantepspor için ter dökeceğim. Kulubümün ligde ve Avrupa'da başarılı olması için çaba göstereceğim. Kaldığım için mutluyum.'' Fatih daha sonra kendisini 3 yıl daha Gaziantepsporlu yapan sözleşmeyi imzaladı. Bu arada, Gaziantepspor'un dış transferde Kombassan Konyasporlu Bülent ile 3 yıllık sözleşme imzaladığı ve Bülent'in takımla birlikte çalışmalara başladığı bildirildi. 







</TEXT>
</DOC>
