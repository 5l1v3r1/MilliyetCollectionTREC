<DOC>
<DOCNO> 44900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/son/sonspo01.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim'den Galatasaray'a övgü... 
</HEADLINE>
<TEXT>

     Milan Teknik Direktörü Fatih Terim, eski takımı Galatasaray'a övgüler yağdırarak, ''Galatasaray'dan artık dünyanın tüm takımları çekiniyor'' dedi. 
     Florya Metin Oktay Tesisleri'nde gazetecilerin sorularını yanıtlayan Terim, Galatasaray'ın Avrupa Şampiyonlar Ligi'nde bu sezon da çeyrek final için avantajlı olduğunu belirterek, ''Galatasaray'a, daha da ileri gitmek yakışır'' diye konuştu. 
     Sarı-kırmızılı takımın, birçok oyuncusunu göndermesine rağmen başarılı olmasının kendisini şaşırtmadığını vurgulayan Terim, şöyle devam etti 
     ''Galatasaray'ın başarıları beni şaşırtmaz, başarısızlığı üzer. 
     Galatasaray'ın başarılı bir kadrosu var. Bu kadro uluslararası alanda ve Türkiye liginde birçok başarıya imza atmış. Bu başarıların ardından, futbolda aşılanması zor olan güven duygusu tüm futbolcularda oluşmuş. Bu yüzden kim kadroya girerse girsin fark etmiyor.'' Fatih Terim, Avrupa Şampiyonlar Ligi'nde ilk 2 maçını kaybeden Fenerbahçe'nin çeyrek final şansının sürdüğünü de ifade ederek, ''Ortada 4 maç ve 12 puan var. Buradaki kayıplarını dışarıda telafi edebilir. Futbolda her şey vardır ve sonuna kadar da kovalanmalıdır'' diye konuştu. 
     A Milli Futbol Takımı'nın 2002 Dünya Kupası finallerine gitme şansına da değinen Terim, İsveç maçında son 2 dakikada yenilen gollerin bir gecikmeye neden olduğunu, ancak Milli Takım'ın kalitesiyle Dünya Kupası finallerine katılacağına inandığını söyledi. 
     Terim, Milli Takım'ın, istenilen oyunu ortaya koyduğu zaman baraj maçlarında rakibi kim olursa olsun eleyeceğine inancını dile getirdi. 
     Fatih Terim, İtalya'da çok mutlu olduğunu, sadece kızlarının özlemini duyduğunu belirterek, ''İnsan, mutlu olduğu yerde başarılı olur'' dedi. 
     Son lig maçında yenilmelerinin önemli olmadığını anlatan Terim, şöyle devam etti 
     ''Uzun zamandır yenilmeyince herkes şaşırdı. Biz de beklemiyorduk ama böyle şeyler olur. Takımda çok güzel bir arkadaşlık ve rekabet var. Ümit'i de ihtiyacımız olduğu için aldık ve gelir gelmez oynattık. 
     Bu 90 dakikada da onu kazandığımızı düşünüyorum. Ben önüne hep hedefler koyan bir insanım. Milan ile 2 yıllık sözleşmem var. Orada hem seviyor, hem seviliyorum. Şimdilik başka bir şey düşünmüyorum. 
     Sözleşmem bitince dönermiyim, başka bir takım mı çalıştırırım, belli olmaz.'' Terim, bir gazetecinin ''Mustafa Denizli 'Terim'in başarıları beni motive ediyor' dedi. Bu konuda ne düşünüyorsunuz '' sorusuna, ''Evet, ben de televizyondan izledim. Mustafa Denizli dışarıda çalışmanın zorluğunu biliyor. Eski arkadaşım. Sağolsun. Dışarıya fazla insan ihraç edemediğimiz ortamda, manevi olarak insanların arkamızda olması çok güzel'' yanıtını verdi. 
     






</TEXT>
</DOC>
