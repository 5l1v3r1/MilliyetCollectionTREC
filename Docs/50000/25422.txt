<DOC>
<DOCNO> 25422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/son/sontur11.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Kurulu toplantısı sürüyor, Tantan katılmadı... 
</HEADLINE>
<TEXT>

     Bakanlar Kurulu, Başbakan Bülent Ecevit'in başkanlığında toplandı. 
     Başbakanlık Merkez Binası'ndaki toplantı, saat 11.20'de başladı. Toplantıya, Devlet Bakanlığı'na atanan Yılmaz Karakoyunlu ilk kez katılırken, İçişleri Bakanlığı'ndan Devlet Bakanlığı görevine atanan Sadettin Tantan toplantıda yer almadı. 
     Toplantıya, yurtdışı ve yurtiçi temasları nedeniyle Devlet Bakanları Abdulhaluk Çay, Hasan Gemici ve Faruk Bal, Adalet Bakanı Hikmet Sami Türk, Milli Savunma Bakanı Sabahattin Çakmakoğlu, Milli Eğitim Bakanı Metin Bostancıoğlu ile Enerji ve Tabii Kaynaklar Bakanı Zeki Çakan da katılmadılar. 
     Devlet Bakanı Kemal Derviş'in ise toplantıya gecikmeli olarak katılacağı bildirildi. 
     Bu arada, İçişleri Bakanlığı'na getirilen Rüştü Kazım Yücelen ve Devlet Bakanlığı'na atanan Yılmaz Karakoyunlu, Bakanlar Kurulu toplantısı öncesinde Başbakan Bülent Ecevit ile kısa bir süre görüştüler. 
     Öte yandan, Devlet Bakanı ve Başbakan Yardımcısı Mesut Yılmaz'ı Başbakanlık'a gelişinde İçişleri Bakanı Yücelen, Devlet Bakanı Edip Safder Gaydalı ve Turizm Bakanı Erkan Mumcu'nun yanı sıra Devlet Bakanı Yılmaz Karakoyunlu da merdivenlerde karşıladılar. 
     Bakanlar, toplantı öncesinde, Karakoyunlu'yu yeni görevinden dolayı tebrik ettiler, başarı dilediler. 
     
     
     
     







</TEXT>
</DOC>
