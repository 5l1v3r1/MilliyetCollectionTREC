<DOC>
<DOCNO> 44508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/01/son/sondun27.html </URL>
<DATE> 2001/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül saldırısı için tarihin en büyük soruşturulması yapılıyor 
</HEADLINE>
<TEXT>

     ABD'de 11 Eylül'deki terörist saldırıların ardından, dünya çapında bütün zamanların en geniş kapsamlı soruşturması başlatıldı. Saldırılardan sorumlu tutulan Suudi asıllı milyarder terörist Usame bin Ladin ile uzak ya da yakından bağlantılı yüzlerce kişi yakalandı. 
     Saldırıların ardından çok sayıda ülkede başlatılan soruşturmalar şöyle özetlenebilir 
     INTERPOL Merkezi Fransa'nın Lyon kentinde bulunan ve 179 ülkenin üye olduğu Interpol, 25 Eylül'de bin Ladin'in sağ kolu Mısırlı Ayman el Zavahiri'nin tutuklanması için kırmızı bülten yayınladı. 
     ABD 
     Adalet Bakanı John Ashcroft, saldırıların ardından 352 kişinin tutuklandığını söyledi. Federal yetkililer ise bunlardan başka 392 kişiyi sorgulamak istiyor. 
     149   Amerikan basınına göre, bu kişilerden en az 6'sı tanık sıfatıyla 
     gözaltında tutuluyor. Bunlar arasında en önemli kişi, bin Ladin ile ABD'ye sızan hava korsanları arasında bağlantıyı sağladığı sanılan ve Chicago'da tutuklanan 34 yaşındaki Nebil Marabeh. 
     149   Federal Soruşturma Bürosu FBI da soruşturma kapsamında ''aranan 
     teröristler'' listesini, Suriye, Lübnan, Mısır, Suudi Arabistan, Yemen, Birleşik Arap Emirlikleri BAE , İran, Afganistan ve Malezya'ya gönderdi. 
     Avrupa 
     İNGİLTERE ABD'deki saldırılarla ilgili ilk kez, 28 Eylül'de İngiltere'de yakalanan biri arasında bağlantı kuruldu. 27 yaşındaki Cezayirli pilot Lütfü Raissi adlı şüpheli, eylemden sorumlu bazı pilotları eğitmekle suçlandı. Bunun dışında, bazıları hala gözaltında bulunan 10 kadar kişi yakalandı ve sorguya alındı. Fransız adaletince aşırı dinci bir şebekeye mensup olmakla suçlanan Cezayirli Kemal Davudi İngiltere'de yakalandı ve 29 Eylül'de Fransa'ya iade edildi. 
     ALMANYA 11 Eylül'deki saldırıların hazırlandığı ülke olduğu belirtilen Almanya'da federal savcılık, intihar saldırısı yapan uçakların 3 pilotunun suç ortağı olduğu sanılan 29 yaşındaki Yemenli Remzi Muhammed Abdullah Binalşibh ile 26 yaşındaki Fas asıllı Alman Said Bahaji hakkında uluslararası tutuklama emri çıkarttı. 
     Wiesbaden'da oturan 27 yaşındaki Türk Talip T. ile 24 yaşındaki Vadee El A. ve 26 yaşındaki Şahab El A. adlı 2 Yemenli hakkında 29 Eylül'de soruşturma başlatıldı. Bu kişiler aşırı dinci terörist bir gruba üye olmakla suçlanıyor. 
     Federal savcılık ayrıca Hamburg'da bir terörist gruba üye olduğu sanılan ''bir grup Arap kökenli'' hakkında soruşturma başlattı. 
     FRANSA Aşırı dinci militan ya da sempatizan olduğu sanılan 7 kişi incelemeye alındı. Bu kişilerin yakalanmasının, Paris'teki ABD Büyükelçiliğine saldırı hazırlığında olduğu sanılan Tunuslu Nizar Trabelsi'nin Belçika'da ve Fransız Jerome Courtellier'nin Hollanda'da yakalanmasıyla bağlantısı bulunduğu ileri sürüldü. 
     İSPANYA Bin Ladin ile bağlantısı bulunan ve 6 Cezayirli'den oluşan terörist grup çökertildi, ancak grubun bin Ladin ile bağlantısı kurulamadı. 
     YUNANİSTAN Polis, bin Ladin'in örgütüyle ilgisi bulunduğu sanılan 10 kişiyi gözaltına aldı. 
     BELÇİKA Avrupa'da bir örgüte üye 2 aşırı dincinin tutukluluk haline devam kararı verildi. Bu kişiler, çok miktarda kimyasal maddeyle ele geçirilmişlerdi. 
     BOSNA SFOR, 2 Suudi ve 2 Boşnak'ı yakaladı. Bu kişiler aşırı dinci terörist gruba üye olmakla suçlanıyor. 
     Latin Amerika-Asya-Afrika 
     PARAGUAY Kimliksiz 16 Lübnanlı ve 1 Bangladeşli yakalandı ve soruşturma için başkent Asuncion'a nakledildi. 
     PERU Polis, Peru, Arjantin, Bolivya ve Şili'de ağı bulunan uluslararası bir terörist grupla bağlantısı olduğu sanılan 3 Arap'ı yakadı. 
     EKVADOR Sahte pasaportlu 7 Iraklı yakalandı. Bu kişilerin bin Ladin ile bir bağlantısı tespit edilemedi. Bu kişilerden birinin ABD'nin şüpheliler listesinde yer aldığı ileri sürüldü. 
     FİLİPİNLER Aşırı dinci Ebu Seyyaf örgütünün önde gelen liderlerinden biri, bin Ladin ile bağlantısı bulunduğu gerekçesiyle yakalandı. Operasyonda pek çok yabancı şüpheli ve çok sayıda bomba ele geçirildi. 
     YEMEN Afganistan'da mücadele eden 10 kadar eski mücahit ''Arap Afgan'' şüpheli yakalandı. 
     MORİTANYA İstihbarat servisleri, bin Ladin ile bağlantısı olduğu sanılan Moritanyalı Muhamedu Uld Slahi'yi sorguladı. Bu kişi Ocak 2000'de, 1999'da ABD'de bombalı saldırı hazırlığına katıldığı gerekçesiyle de sorguya alınmış ve serbest bırakılmıştı. 
     Bu ülkeler dışında, Tanzanya, Sudan, Mali ve Kenya başta olmak üzere birçok başka Afrika ülkesinde de konuyla ilgili soruşturmalar başlatıldı. 
     






</TEXT>
</DOC>
