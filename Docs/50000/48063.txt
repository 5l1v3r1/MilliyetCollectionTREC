<DOC>
<DOCNO> 48063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/son/soneko06.html </URL>
<DATE> 2001/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Soros'a göre dünya ekonomisi resesyona girmiş durumda.. 
</HEADLINE>
<TEXT>

     ''Para Sihirbazı'' lakabıyla anılan uluslararası spekülatör ve fon işleticisi George Soros, ABD'nin resesyona durgunluk girdiğini ve dünyanın geri kalanını da peşinden sürükleyeceğini söyledi. 
     BBC televizyonuna konuşan Soros, dünya ekonomisinde ''yılın son çeyreğinin son derece sıkıntılı geçeceğini'' belirtmekle birlikte, gelecek yılın ikinci çeyreğinden itibaren bir düzelme görüleceği tahmininde bulundu. 
     Soros, dünya ekonomisinin gelecek yıl göstereceği düzelmede öncülüğü de ABD ekonomisinin yapacağını söylerken, bununla birlikte bu düzelmenin, resesyonu tümüyle geride bırakacak büyüklükte olup olmayacağı konusunda kuşkulu olduğunu bildirdi. 
     Kıymet fiyatlarında büyük şişme olduğunu ve bunun giderilmesinin zaman alacağını belirten Soros, ''Kuyunun dibinden çıkacağız ama kuyudan bütünüyle çıkıp çıkmayacağımızdan emin değilim'' dedi. 
     Soros, ABD Merkez Bankası'nı, faiz hadlerini üst üste düşürerek resesyonla mücadelede etki rol oynadığı gerekçesiyle överken, faiz indirimlerinde isteksiz davranan Avrupa Merkez Bankası'nı ise ''olayların gerisinde kaldığı'' gerekçesiyle eleştirdi. 
     






</TEXT>
</DOC>
