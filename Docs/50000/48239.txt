<DOC>
<DOCNO> 48239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/son/sonspo21.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Leverkusen karşılaşması Fenerbahçe'nin prestij maçı olacak 
</HEADLINE>
<TEXT>

     Avrupa Şampiyonlar Ligi'nde yaptığı ilk 4 maçı da kaybederek, iddiasını yitiren Fenerbahçe, bu ligde Almanya'nın Bayer 04 Leverkusen ile kendi sahasında yapacağı son maça prestij için çıkacak. 
     Avrupa Şampiyonlar Ligi'nde ilk 4 maç sonunda puanı bulunmayan tek takım olan sarı-lacivertliler, Bayer 04 Leverkusen karşılaşmasında ilk puanını almak istiyor. 
     Sarı-lacivertlilerde, Antalyaspor maçında omuzuna darbe alan Rüştü, dizinde şişlik oluşan Abdullah ve Zoran Mirkoviç'in sakatlıkları bulunuyor. 
     Kulüp doktoru İsmail Başöz, Rüştü'nün tedavisini sürdürdüklerini belirterek, ''Rüştü'ye bugün yeniden bakacağım. Bayer 04 Leverkusen maçında oynayıp, oynamayacağına teknik direktör Denizli, ben ve Rüştü, beraber karar vereceğiz. Abdullah'ı dün dinlendirdik. Bu akşam bu oyuncuyu da tekrar kontrol edeceğim. Zoran Mirkoviç, henüz takımla çalışmalara başlamadı'' diye konuştu. 
     Daha önce de omuzundaki sakatlığa rağmen fedakarlık yaparak forma giyen kaleci Rüştü'nün yarınki maçta da oynaması bekleniyor. 
     Fenerbahçe'de Bayer 04 Leverkusen ile Almanya'da yapılan maçta kırmızı kart gören ve cezalı olduğu için geçen haftaki Olympique Lyon maçında forma giymeyen Samuel Johnson'un cezası sona erdi. 
     Ligde Antalyaspor maçında 2 gol birden atıp, Oktay'ın golünün de asistini yaparak, galibiyette büyük rol oynayan Ganalı futbolcu, yarınki maçta forma giyecek. 
     Fenerbahçe'nin Bayer 04 Leverkusen maçına şu muhtemel 11 ile çıkması bekleniyor 
     Rüştü, Deniz Uygar, Mert Meriç, Mustafa, Ali Akdeniz, Yusuf, Revivo, Johnson, Abdullah, Andersson, Oktay. 
     Denizli'nin Antalyaspor maçında kadroya almadığı Ogün'ü ise Bayer 04 Leverkusen maçının 18 kişilik maç kadrosuna alması bekleniyor. 
     Fenerbahçe Şükrü Saracoğlu Stadı'ndaki karşılaşma saat 21.45'de başlayacak. 
     






</TEXT>
</DOC>
