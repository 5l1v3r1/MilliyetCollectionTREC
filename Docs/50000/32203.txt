<DOC>
<DOCNO> 32203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/15/son/sontur14.html </URL>
<DATE> 2001/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Servis minibüsünde unutulan çocuk için dört gözaltı... 
</HEADLINE>
<TEXT>

     Antalya'nın Manavgat ilçesinde kreş servisinde unutulan 4 yaşındaki Ömer Faruk Aydemir'in aşırı sıcak nedeniyle ölümünden dolayı ihmali görülen 4 kişi, tutuklandı. 
     Polis tarafından gözaltına alınan kreş sahibi Hacer Karakaya, kreş müdürü Tuğba Yıldız, kreşte görevli öğretmen Gülşen Kara ve servis şoförü Mustafa Yıldız, sorgularının ardından Manavgat Cumhuriyet Başsavcılığı'na getirildiler. 
     Sanıkların savcılıktaki sorgusu, öğle saatlerinde başladı ve yaklaşık 4 saat sürdü. Sanıklar daha sonra, tutuklanma talebiyle nöbetçi mahkemeye sevkedildi. ''İhmal sonucu ölüme sebebiyet verme'' suçuyla tutuklanan 4 sanık, cezaevine gönderildi. 
     Servis minibüsünde ölen Ömer Faruk Aydemir'in anne ve babasının, cenazeyi toprağa vermek için il dışında olmaları nedeniyle katılmadıkları duruşma esnasında, sanıkların bazı yakınları ile basın mensupları arasında tartışma çıktı. 
     Manavgat'ta dün yaşanan olayda, bir v uv C İU çalışan Fahri ve Gülbahar Aydemir'in sabah kreş servisine teslim ettikleri çocukları Ömer, servis sürücüsü Mustafa Yıldız tarafından araçta unutulmuş ve aşırı sıcak nedeniyle ölmüştü. 
     Öte yandan, Manavgat Kaymakamı Mehmet Çapraz, yaptığı açıklamada, ilçedeki tüm kreşlerde, önümüzdeki hafta İl Sosyal Hizmetler Müdürlüğü elemanları ile denetimler yapılacağını belirterek, ihmal ve eksikliği görülen kreşlerin çalışmasına izin verilmeyeceğini bildirdi. 
     
     






</TEXT>
</DOC>
