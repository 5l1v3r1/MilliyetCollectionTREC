<DOC>
<DOCNO> 35960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/guncel/gun01.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistin Şaron’a baskı yapın 
</HEADLINE>
<TEXT>

Filistin yönetimi Türkiye’nin İsrail üzerindeki etkinliğini kullanmasını istedi. Ankara, şiddetin Türk - İsrail ilişkilerini olumsuz etkileyeceğini söyleyecek 
     BARÇIN YİNANÇ Ankara 

     İsrail Başbakanı Ariel Şaron’un Ankara’da bugün yapacağı temasların Ortadoğu barış süreci üzerinde odaklaşması beklenirken, Filistin yönetimi Türkiye’ye mesaj göndererek, İsrail üzerindeki etkinliğini kullanmasını istedi. 
     Dışişleri Bakanı İsmail Cem’e ulaşan yazılı mesajda bölgedeki durum hakkında bilgi verilerek, İsrail Başbakanı’na "Aşırı güç kullanımının durması, Mitchell Raporu’nun tavsiyelerinin yaşama geçirilmesi, uluslararası bir gözlemci heyetinin bölgeye gönderilmesi" telkininde bulunulması istendi. Dışişleri yetkilileri, Şaron’a verilecek mesajların bu üç temel talep üzerinde yoğunlaşacağını belirtirken, Ortadoğu’ya şiddet sarmalının h kim olmasının Türk - İsrail ilişkilerini olumsuz etkileyeceği vurgulamasının da yapılabileceği bildirildi. 
     
     Tanklar gündemde 
     Şaron’un iki ülke ilişkileri için kullandığı, "demokrasilerin ittifakı" nitelendirmesini kullanmayı planlayan Ankara’nın, "Türkiye demokratik bir ülke olarak, kamuoyunda İsrail’e karşı oluşacak tepkiyi gözardı edemez" mesajını vermesi bekleniyor. 
     Şaron günü birlik ziyaretinde Cumhurbaşkanı Ahmet Necdet Sezer, Başbakan Bülent Ecevit ve ekonomiden sorumlu Devlet Bakanı Kemal Derviş’le görüşecek. Ziyarette, Türk tanklarının yenilenmesi projesi de ele alınacak. Projeyi ihalesiz alan İsrail, 170 adet M - 50 tankının modernizasyonu için 850 milyon dolar istiyor. 170 tankın ardından Türkiye 750 tankı daha yeniletmeyi düşünüyor. Toplam bedelin, 2,5 - 3 milyar dolara çıkacağını bilen İsrail’in bugünkü ziyarette cazip bir indirim yapması bekleniyor. Uzun menzilli füzelere karşı İsrail’in geliştirdiği Arrow Savunma Sistemleri’nin Türkiye’ye satışının da gündeme gelmesi bekleniyor. 
     
     İsrail’i protesto 131 gözaltı 
     GÜNTAN MAVİGÖZLÜ - SERHAT ÜNAL 

     İsrail Başbakanı Ariel Şaron'un Türkiye'yi ziyareti öncesi, Beyoğlu'nda bu ülkeyi protesto etmek isteyen çoğunluğu kadın yaklaşık 131 kişi gözlem altına alındı. Polisle göstericilerin zaman zaman yumruklaştığı görüldü. 
     İstiklal Caddesi'nde, öğle üzeri "Kahrolsun İsrail" sloganları atan gruba müdahale eden polis 10'u çarşaflı 15 kadını gözaltına aldı. Diğer göstericiler, ara sokaklara dağıldı. Akşam toplanan yaklaşık 200 kişilik bir grup, "Şaron, defol" sloganları attı. Polisin uyarısını dikkate almayan 116 gösterici gözaltına alındı. Bu arada düzenledikleri basın toplantısında, Şaron'un ziyaretinin protesto edilmesi gerektiğini savunan Akit Gazetesi yazarı Ahmet Varol ve Haksöz Dergisi'nin iki yazarı da gözaltına alındı ve ifıadelerinden sonra serbest bırakıldı. 
     
Su pazarlığı BİTMEDİ      ZÜLFİKAR DOĞAN ANKARA 

     İsrail Başbakanı Ariel Şaron ile yapılacak müzakerelerde temel tartışma konularından birisini "su pazarlığı" oluşturacak. Şaron ile bugün yapılacak su pazarlığında, Türkiye’nin koşulları, fiyatı, pazarlama ve taşıma konularını, orta ve uzun vadeli politikaları da gözeterek belirlemesi gerektiği savunuluyor. Yetkililer, İsrail’e satılacak 50 milyon metreküp suyun taşınmasıyla ilgili olarak şunları söyledi "İsrail suyu kendi taşımak istiyor. Taşıma ihalesini de kendisi yapmak istiyor. Taşımacılık ihalesinin İsrail tarafından açılması konusundaki ısrarı ve bunun Türkiye tarafından kabul edilmesi yanlış. Türk deniz ticaret filosu büyük darboğaz yaşarken, 50 milyon metreküp suyun taşınması işleminin İsrail’in inisiyatifine bırakılması, ileride Türk gemilerinin, bu işteki pazar payını daha baştan yabancı bandıralı gemilere terk anlamına gelir ki, diğer su ihraçlarında, sözleşme yapılan ülkeler bunu emsal olarak gösterebilirler." 
     Yetkililer Türkiye’nin su ihraç potansiyelinin orta vadede 4 - 5 milyar dolar düzeyinde hesaplandığını vurguluyor. 
     Yetkililer, su ihraç tesislerinin, yüz milyonlarca dolarlık yatırıma rağmen yıllardır atıl beklediği, işletme ve pazarlama konusunda gereken adımların atılmadığını belirtiyorlar. 
     
     İslamcı yazarlar 
Hazmedemiyoruz      MESUT HASAN BENLİ Ankara 

     Ariel Şaron’un bugünkü Ankara ziyaretine ilk tepki İslamcı kimliği ile bilinen Türkiye Yazarlar Birliği Vakfı’ndan geldi. 
     Vakıf, Adalet Bakanlığı’na başvurarak Şaron’nun, "Türkiye’ye ayak basar basmaz uluslararası hukukun Türkiye’ye tanıdığı yetkileri kullanarak tutuklanmasını" istedi. 
     Vakıf Genel Başkan Yardımcısı Mehmet Sılay tarafından Adalet Bakanlığı’na sunulan suç duyurusu dilekçesinde, Şaron hakkında uluslararası mahkemelere ve Birleşmiş Milletler’e savaş suçlusu ilan edilmesi için çok sayıda başvuru yapıldığı belirtilerek, "Şaron’un Türkiye’ye gelişini hazmetmemiz mümkün değildir" dendi. 
     



 GÜNCEL 
















</TEXT>
</DOC>
