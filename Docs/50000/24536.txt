<DOC>
<DOCNO> 24536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/son/sontur11.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit söz verdi, öğretim üyelerinin maaşı iyileştirilecek 
</HEADLINE>
<TEXT>

     Başbakan Bülent Ecevit, üniversite öğretim üyelerinin maaşlarının olanaklar ölçüsünde iyileştirilmesine yönelik çalışmaların, memurların özlük haklarına ilişkin yetki yasası bağlamında sürdürüldüğünü ve konuyla ilgili KHK'nın yetki süresi içinde çıkarılacağını bildirdi. 
     Başbakan Bülent Ecevit, yaptığı yazılı açıklamada, üniversite rektörlerinin 12 0cak ve 6 Şubat 2001 tarihlerinde Başbakanlık'ta kendisini ziyaret ettiklerini ve üniversitelerin sorunları ile istekleri hakkında aydınlatıcı bilgi verdiklerini, ilgili bakanların bunları değerlendirdiğini belirtti. 
     Ecevit'in, değerlendirme sonrasında üzerinde durulan ve uygun görülen konular arasında, üniversitelerin gelirlerinde artış sağlayacak unsurların da bulunduğunu ifade ettiği açıklaması şöyle 
     ''Genelde çok yerinde olan bu istekler ışığında çalışmalar sürmektedir. çalışmaların özeti şöyledir 
     Üniversite öğretim üyelerinin maaşlarının olanaklar ölçüsünde iyileştirilmesine yönelik çalışmalar, memurların özlük haklarına ilişkin yetki yasası bağlamında sürdürülmektedir. Konuyla ilgili KHK, yetki süresi içinde çıkarılacaktır. 
     Araştırma görevlisi kadrolarının artırılması önerisi çok yerindedir. Bu konuda Maliye Bakanlığı'nca gerekli çalışmalar hızlandırılacaktır. 
     Yabancı öğrencilerden alınan öğrenim ücretlerini belirleme yetkisinin üniversite yönetim kurullarına verilmesi önerisi yerindedir. Bunun yanında kendi öğrencilerimizle ilgili katkı payları için üniversitelere tanınan yetki, yasa değişikliğiyle genişletilecektir. 
     Üniversitelerin döner sermaye işletmelerinden gelirlerinin artırılması yerinde olacaktır. 
     Üniversitelerin bütçe dışı kaynaklarından elde ettiği gelirlerin Ziraat Bankası hesaplarından faizsiz ve vadesiz tutulmasına yol açan, 'kamu hazinedarlığı' uygulamasından istisna tutulmasına, bunların ulusal bankalarda nemalandırılmasına olanak sağlanmasına ilişkin bir düzenleme Maliye Bakanlığı'nca hazırlanmaktadır. 
     Üniversite döner sermaye hizmetlerinde kullanılmak üzere 5 bin memur kadrosu tahsisine ilişkin yasa tasarısı hazırlanmıştır. Tasarı, TBMM'ndedir. Yasa çıktığında kadrolar üniversitelerin istekleri doğrultusunda dağıtılacaktır. 
     Bölüm kontenjanlarının yüzde 10'una kadar öğrencinin vakıf üniversitelerince belirlenen ücret karşılığında alınması önerisi de, üniversitelerimizin mali kaynaklarının artırılması ve eğitimin niteliğinin yükseltilmesi bakımından olumlu bulunmaktadır. Bu konu da,yasa değişikliği çalışmalarında önemle ele alınacaktır. 
     Ayrıca, isteyen üniversiteler için, 'torba bütçe' ödeneklerin fasıllara ayrılmadan kullanılabilmesi uygulamasına geçilmesi konusu ise 2002 yılı bütçe hazırlıklarında dikkate alınacaktır. 
     Öğrenci kredileri ve öğrenci katkı payları kredilerinin dağıtılması ve tahsili ile yurt bakımında üniversitelere yetki verilmesi önerileri de yasa değişikliği gerektirmektedir. Bunlar da yapılan çalışmalarda değerlendirilecektir.'' 
     
     
     
     







</TEXT>
</DOC>
