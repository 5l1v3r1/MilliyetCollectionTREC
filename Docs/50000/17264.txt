<DOC>
<DOCNO> 17264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/20/son/sonspo11.html </URL>
<DATE> 2001/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Rizespor Sözcüsü "Galatasaray'ı yenmemiz sürpriz olmaz" 
</HEADLINE>
<TEXT>

     Galatasaray ile hafta sonunda kendi sahasında karşılaşacak Çaykur Rizespor'da bu zorlu maçın hazırlıkları sürüyor. 
     Kulüp Basın Sözcüsü Hasan Külünkoğlu, hafta sonu ligin zorlu bir maça sahne olacağını belirterek, ''Ancak Galatasaray'ı yenmemiz sürpriz olmaz. Kaliteli bir takımız ve gerçek oyunumuzu sahaya yansıtırsak, bu maçtan hedeflediğimiz 3 puan ile ayrılırız'' dedi. 
     Geçen hafta Trabzonspor karşısında aldıkları yenilginin etkisini üzerlerinden çabuk attıklarını da ifade eden Külünkoğlu, ''Galatasaray maçı çok daha farklı olacak. Çünkü kendi sahamızda taraftarlarımızın desteği ile iyi futbol oynuyoruz. Bunun yanı sıra şampiyonluğa oynayan takımların, bizimle kendi sahamızda yaptıkları maçlarda aldıkları sonuçları herkes biliyor'' diye konuştu. 
     Şampiyonlar Ligi'ne Real Madrid'e yenilerek veda eden Galatasaray'ın, tüm gücünü artık lige verecek olmasının kendileri için büyük bir sorun yaratmayacağını kaydeden Külünkoğlu, şunları söyledi 
     ''Galatasaray şu an 'yaralı aslan' ve Real Madrid yenilgisini de unutturmak isteyeceklerdir. Hücumu daha çok düşünecekler ve şampiyonluk yarışında puan kaybetmek istemeyeceklerdir. Ancak Çaykur olarak gerçek oyunumuzu sahaya yansıttığımız müddetçe sorun yaşamayacağımıza inanıyorum.'' 
     



</TEXT>
</DOC>
