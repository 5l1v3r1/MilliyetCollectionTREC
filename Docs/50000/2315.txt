<DOC>
<DOCNO> 2315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/15/son/sonspo09.html </URL>
<DATE> 2001/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fiorentina ile Milan arasında Terim savaşı 
</HEADLINE>
<TEXT>

     Milan Kulübü 2. Başkanı Adriano Galliani, ''Terim'i başarılı ve kazanan bir teknik direktör olarak beğeniyorum ama asla görüşmedim'' dedi. 
     Galliani, Cecchi Gori Şirketler Grubu Başkanı Mario Sconcerti'nin Milan'ı ''Terim'i kışkırtmakla'' suçlayıp, ''Kaba hareket ediyorlar'' demesine yanıt verirken, ''Şık birşey değil. Bu seviyede onlarla konuşamayız bile'' dedi. 
     Televizyonlara demeç veren Galliani, Zaccheroni'nin yerinin şu anda tehlikede olmadığını söylerken, ''Zaccheroni ile kontrat yenilemek için görüşme daha ileride olacak çünkü bir seri yenilgiden sonra şimdi bunu konuşmak için uygun şartlar ve ruh yok'' diye konuştu. Fiorentinalı yöneticileri polemik yaratmakla suçlayan Galliani, herkesin kendi işine bakması gerektiğini dile getirdi. Floransa'da alınan 4-0'lık mağlubiyette, Zaccheroni'nin takımda çok sayıda eksik olmasına rağmen, onları suçlu olarak gösterme yollarına gitmediğini ifade eden Milan Kulübü 2. Başkanı, ''Lig, İtalya Kupası ve Şampiyonlar Ligi olmak üzere 3 ayrı yerde mücadele ediyoruz. Takım Fiorentina'ya 4-0 yenilmesine karşın, geleceğinin tamamiyle kapkara olduğunu göstermedi'' dedi. 




</TEXT>
</DOC>
