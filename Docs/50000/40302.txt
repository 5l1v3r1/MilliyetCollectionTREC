<DOC>
<DOCNO> 40302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/03/son/sonspo13.html </URL>
<DATE> 2001/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli futbolculara İsveç basınından büyük ilgi... 
</HEADLINE>
<TEXT>

     A Milli Futbol Takımı, Dünya Kupası Eleme Grubu'nda 5 Eylül Çarşamba günü İsveç ile yapacağı maçın hazırlıklarını sürdürüyor. 
     Grup birinciliği için büyük önem taşıyan Türkiye-İsveç maçına İsveç basını büyük ilgi gösteriyor. 
     Karşılaşmayı izlemek için 62 İsveçli basın mensubunun akradite yaptırdığı bildirildi. 
     
     Gazeteciler idmanda... 
     İsveçli basın mensupları bugün A Milli Takım'ın sabah yaptığı çalışmayı da izledi. 
     Yaklaşık 30 kişi olan İsveçli gazeteciler, antrenman öncesinde özellikle Slovakya'ya attığı golle tüm dikkatleri üzerine çeken Hakan Şükür'e büyük ilgi gösterdiler. Hakan ile röportaj yapan İsveçliler, bu oyuncunun yumruklarını sıkıp iddialı bir fotoğraf çektirmesini istedi. Ancak İsveç basınının soruları karşısında temkinli konuşan Hakan, yabancı gazetecilerin iddialı fotoğraf talebini kabul etmeyip, sade bir fotoğraf çektirdi. 
     İsveç basını ayrıca Alpay Özalan ve Emre Belözoğlu ile de röportaj yaptı. 
     Şenol Güneş ise yarın bir basın toplantısı yapacağını belirterek, konuşmak istemedi. 
     Milli Takımlar Teknik Direktörü Şenol Güneş yönetiminde, Florya Metin Oktay Tesisleri'nde yaklaşık 1 saat süren antrenmanda milliler, top sürme, tek pas ve taktik ağırlıklı bir çalışma yaptı. 
     Antrenmanda kaleciler Rüştü, Ömer ve Metin, kaleci antrenörü Mehmet Kulaksızoğlu yönetiminde ayrı çalıştı. 
     Milli takımda antrenmana, aday kadrodaki tüm futbolcular katılırken, oyuncuların herhangi bir sakatlık sorunu olmadığı bildirildi. 
     Slovakya'yı deplasmanda yenerek grup 2.liğini garantileyen millilerin, antrenmanda bir hayli neşeli oldukları gözlendi. 
     Milliler, akşam yapacakları antrenmanla hazırlıklarını sürdürecek. Milli Takımlar Teknik Direktörü Şenol Güneş, yarın Polat Renaissance Otel'de yerli ve yabancı basın mensuplarının katılacağı bir basın toplantısı düzenleyecek. 
     
     
     
     






</TEXT>
</DOC>
