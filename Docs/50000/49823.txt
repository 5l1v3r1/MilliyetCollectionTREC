<DOC>
<DOCNO> 49823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/son/sonspo06.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Celal Doğan Fener maçı öncesi ''Kimse eski defterleri açmasın'' 
</HEADLINE>
<TEXT>

     Gaziantepspor Kulübü Başkanı Celal Doğan, ligde iyi bir çıkış yakaladıklarını, galibiyet serisini Fenerbahçe karşısında da sürdürmeye kararlı olduklarını belirtti. 
     Doğan, ''Ancak hiç kimse sakın ola eski defterleri karıştırmaya, olay çıkarmaya kalkışmasın'' dedi. 
     Doğan, yaptığı açıklamada, İstanbulspor deplasmanında aldıkları kendileri için altın değerinde olan 3 puanla ligde 5. sıraya yerleştiklerini, ancak daha iyi duruma gelmek için Fenerbahçe'yi de yenmek zorunda olduklarını söyledi. 
     Fenerbahçe'nin Şampiyonlar Ligi'nde çok şanssız maçlar çıkardığını ve ligde de zor kazandığına dikkati çeken Doğan, şunları söyledi 
     ''Rakibimiz ligde iyi günler geçirmiyor, sakat oyuncuları fazla. 
     Ancak sonuçta ne olursa olsun, onlar Fenerbahçe. Mustafa Denizli'nin elinde geniş bir kadro var. Gaziantepspor geçtiğimiz sezon belki de Şampiyonlar Ligi'ne gidebilecekti. Ancak kendi elimizle ve yaptığımız hatalarla bu şansı Fenerbahçe'ye verdik. 
     Asla geçen yılı düşünmüyoruz, o geçmişte kalan bir olay. Asla kin duymuyoruz, hesap kitap peşinde de değiliz. Gaziantepspor özellikle sahasında ve taraftarının desteği ile üç büyüklere karşı daha iyi ve hırslı oynayıp, kazanan bir ekip. Bu özelliğimizi Fenerbahçe maçında da sürdürmek amacındayız.'' 
     
     Taraftara uyarı 

     Doğan, Fenerbahçe karşılaşmasında taraftarın centilmenlik içerisinde hareket etmesini de istedi. 
     ''Gaziantep'te bugüne kadar hiçbir olay çıkmamıştır'' diyen Doğan, konuşmasını şöyle sürdürdü 
     ''Tribünleri dolduracak taraftarlarımızdan karşılaşma boyunca takımı desteklemesini ve rakibi incitici, tahrik edici tezahürattan kaçınmalarını istiyorum. Sahamızda çıkacak en ufak olay rakiplerimizi sevindirir, bizleri ise fazlası ile üzer. Misafirlerimizi en iyi şekilde ağırlayacağız, ancak puansız göndereceğiz. Gaziantepspor kadrosu itibarıyla Fenerbahçeyi zaten yenebilecek güçtedir.'' 
     
     Bu karşılaşma önemli hale geldi 

     Teknik direktör Samet Aybaba ise Fenerbahçe'nin Gaziantepspor'u Kamil Ocak Stadı'nda 7 sezondur yenemediğini, kendisinin de çalıştırdığı diğer takımlarla Fenerbahçe'ye karşı sürekli üstünlük kurduğunu bildirdi. 
     İstanbulspor galibiyetiyle alt sıradaki takımlarla olan puan farkını açtıklarını ve yüzlerini tamamıyla zirveye döndüklerini anlatan Aybaba, şu değerlendirmeyi yaptı 
     ''İstanbulspor maçı dönüm noktasıydı, şimdi artık zirve ortaklarından birisiyiz. Fenerbahçe karşılaşması daha önemli hale geldi. Çalıştırdığım takımlara karşı Fenerbahçe'nin üstünlüğü yok, bu üstünlüğü burada da devam ettirmeliyiz. Zorlu ve güzel bir karşılaşma olacak.'' Bu arada, sakat olan kaleci Ömer'in düzeldiği, Fatih'in ise Fenarbahçe karşısında oynamasının zor olduğu öğrenildi. 
     Gaziantepspor-Fenerbahçe karşılaşması bilet ücretleri, kale arkası 2 milyon, maraton 4 milyon, numaralı tribün 25 milyon lira olarak belirlendi. 
     






</TEXT>
</DOC>
