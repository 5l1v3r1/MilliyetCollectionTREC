<DOC>
<DOCNO> 21056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/13/son/sontur22.html </URL>
<DATE> 2001/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Türüt'ü yaralayan, daha önce Arto'yu vuran kişi çıktı 
</HEADLINE>
<TEXT>

     Türkücü İsmail Türüt'ü tavernadaki programı sırasında yaraladığı bildirilen Tolga Bilgi adlı kişi yakalandı. 
     Alınan bilgiye göre, Tarabya'da bulunan ''Sevillanas'' adlı tavernada sahneye çıkan İsmail Türüt'ü, saat 01.30 sıralarında ayağından tek kurşunla yaralayan kişinin, ''Arto'' takma adını kullanan Harutyun Dalga'yı yaralamak suçundan tutuklu yargılanırken kısa süre önce tahliye olan Tolga Bilgi olduğu belirlendi. 
     Soruşturmayı yürüten Asayiş Şubesi Cinayet Büro Amirliği ekipleri, Bilgi'yi silahıyla birlikte yakalayarak gözlem altına aldı. Gayrettepe'deki Cinayet Büro Amirliği'ne getirilen Bilgi, gazetecilerin ''İsmail Türüt'ü neden vurdun '' şeklindeki sorularını, ''Sanatçılar fazla konuşmamalı'' diye yanıtladı. 
     Polis yetkilileri, Bilgi'nin olayı tek başına yaptığının belirlendiğini kaydettiler. 
     Sahnede ''Arto'' takma adını kullanan şarkıcı Harutyun Dalga, 24 Eylül 2000 tarihinde uğradığı silahlı saldırı sonucu bacağından yaralanmıştı. 
     Olaydan sonra yakalanan ve ''Ateşli silahla adam yaralamak'' suçundan 5 ile 11 yıl 3 ay arasında hapis cezası istemiyle İstanbul 1.Asliye Ceza Mahkemesi'nde tutuklu olarak yargılanan Tolga Bilgi, 27 Mart 2001 tarihli duruşmada tutuksuz yargılanmak üzere tahliye edilmişti. 







</TEXT>
</DOC>
