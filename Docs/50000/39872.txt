<DOC>
<DOCNO> 39872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/son/sontur13.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremzedelerden mecburi "cinsel perhiz"... 
</HEADLINE>
<TEXT>

     Adapazarı'nda, prefabrik konutlarda barınan yaklaşık 40 bin kişi, konutların küçük olmasının yanı sıra konuşulanların bitişik konutta olduğu gibi duyulması nedeniyle normal yaşama henüz dönemedi. 
     Kalıcı konutların henüz tamamlanamaması nedeniyle 30 metrekarelik prefabrik konutlarda yaşayan ailelerin tüm bireyleri, sorunları farklı da olsa özel yaşamlarının kalmadığından yakınıyor. Ebeveynler cinsel yaşamlarının bittiğini ve rahat hareket edemediklerini belirtirken, çocuklar ders çalışamadıklarını, ayaklarını uzatıp TV izleyemediklerini söylüyorlar. 
     Konutların ses geçirmesi nedeniyle sık sık gürültü nedeniyle kavgalar yaşandığını belirten depremzede aileler, özellikle geç saatlerde komşular rahatsız olmasın diye ''sessiz film'' oynarcasına el kol hareketleri ve mimiklerle iletişim kurduklarını dile getiriyorlar. 
     Tuvalette sifon, banyoda da su sesinin bile rahatsızlık ve kavga nedeni olmaya başladığı prefabrik konutlarda barınan Şükrü-Meryem Akdemirli çifti, depremden bu yana cinselliği unuttuklarını söylediler. 
     Bitişik nizamda yapılan konutlar arasındaki duvarı, ''teneke parçası'' olarak nitelendiren ve hiçbir ailenin mahremiyetinin kalmadığını belirten Şükrü Akdemirli, ''Tüm sesler yan konutta duyuluyor, ayrıca perdeyle bölünen odada cinsel yaşam olur mu '' diyor. 
     Yeni evlilerin perhizi 
     Yeni evli Ahmet ve Melike Poğaoğlu çifti, düğün sonrası gelinin ailesinin prefabrik konutuna yerleşmek zorunda kalmışlar. Çiçeği burnunda damat, tek göz konutta bazen 6, bazen de 8 kişi kaldıklarını belirterek, ''Ben bu evde damadım, bırakın cinsel yaşamı, sosyal yaşamımız tamemen bitti, ayaklarımı uzatıp TV bile izleyemiyorum'' diyor. 
     Melike Poğaoğlu da, ayrı bir konut için Valiliğe başvurduklarını, ancak olumsuz yanıt aldıklarını belirterek, ''Şimdi banyoya girmeye bile utanıyoruz. Gücümüz olsa ev kiralayacağız, ama kazandığımız parayla karnımızı zor doyuruyoruz'' diye konuşuyor. 
     Bu arada, cinsel yaşamlarının bittiğini söyleyen, ancak bunu önemsemediklerini ifade eden bazı depremzedeler de, bunun gerekçesini şöyle açıklıyorlar 
     ''Depremden çıktık ve ayakta kalmaya çalışıyoruz. Sadece konutların yetersizliği değil, henüz depremin yarattığı psikolojik sorunlarımızı çözemediğimiz için de cinselliği pek önemsemiyoruz. İşsizlik, evsizlik, olumsuz yaşam koşuları için de cinsellik, en son düşeneceğimiz şey.'' 
     
     
     






</TEXT>
</DOC>
