<DOC>
<DOCNO> 2967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/19/son/soneko02.html </URL>
<DATE> 2001/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tasarıya tepkiler artıyor...Sendikalardan boykot çağrısı 
</HEADLINE>
<TEXT>

     Sözde Ermeni soykırım tasarısının Fransa Parlamentosu'nda kabul edilmesine tepkiler sürüyor. 
     Türkiye Kamu Çalışanları Sendikaları Konfederasyonu Kamu - Sen Genel Başkanı Resul Akay yaptığı yazılı açıklamada, "Türk Hükümeti ve Türk Halkı, Fransa'ya gereken dersi vermelidir" dedi. 
     Akay açıklamasında, TBMM'nin olağanüstü bir gündemle toplanmasını da isteyerek, şunları kaydetti 
     "Hükümet, Fransa'nın Türkiye'deki tüm tesislerini ve Büyükelçiliğini, bu tasarı geri alınana kadar kapatmalıdır. Fransa'ya ait malların alım satımı konusunda hükümet tarafından yoğun bir kampanya başlatılmalıdır." 
     Türkiye Harb Sanayi ve Yardımcı İşkolları İşçileri Sendikası Harb - İş Genel Başkanı Orhan Atay da açıklamasında, Türkiye'nin Fransa ile olan ticari ve diğer anlaşmalarını gözden geçirerek, yeniden düzenlemesini ve Fransız mallarının da boykot edilmesini istedi. Atay, "Fransızların gerçeği bilmelerine rağmen, bile bile sırf oy avcılığı için böyle bir karar almaları, Türk Fransız ilişkilerinde derin yaralar açacaktır" dedi. 
     Türk - İş'e bağlı Sağlık - İş sendikası Genel Başkanı Mustafa Başoğlu da Fransa Parlamentosu'nun sözde Ermeni soykırımı yasasının kabul edilmesinin Batı'daki güçlü devletlerin "Türk'e karşı olduklarının bir belgesi" olduğunu söyledi. 
     Ankara Esnaf ve Sanatkarlar Odaları Birliği Başkanı Ali Rıza Ercan, Esnaf ve sanatkarlar olarak Fransız mallarını boykot kararı da dahil olmak üzere, hükümetin Fransa'ya karşı alacağı her türlü tedbir ve karara sonuna kadar katılacaklarını bildirdi. 
     
     
     




</TEXT>
</DOC>
