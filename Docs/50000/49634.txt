<DOC>
<DOCNO> 49634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/son/sonspo01.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Revivo'dan garanti "2-3 ay içinde eskisi gibi olacağım" 
</HEADLINE>
<TEXT>

     -İsrail'in Avusturya ile yaptığı 2002 Dünya Kupası eleme grubu maçında sol dizinden sakatlanan Fenerbahçeli futbolcu Haim Revivo, İstanbul'a geldi. 
     Tel Aviv'den THY'nin tarifeli uçağıyla gelen Revivo'nun yürümekte güçlük çektiği ve hayli üzgün olduğu görüldü. 
     İsrailli futbolcu, Atatürk Havalimanı'nda, basın mensuplarına sakatlığıyla ilgili yaptığı açıklamada, doktorunun 2-3 ay oynayamayacağını söylediğini belirterek, ''2-3 ay içinde eskisi gibi olacağım'' dedi. 
     Havalimanından Samandıra'daki tesislere giderek Mustafa Denizli ile görüşeceğini ifade eden Revivo, tedavisinin nerede yapılacağıyla ilgili kararın daha sonra verileceğini söyledi. 
     Revivo, sakatlığının ne durumda olduğunun sorulması üzerine, ''1 ay sonra MR çekilecek. Menisküs var mı, yok mu bakılacak'' diye konuştu. 
     Kendisinin yokluğunda Fenerbahçe'nin durumunun ne olacağının sorulmasına karşılık Revivo, ''İnanıyorum ki, takım arkadaşlarım şampiyonluk için savaşacaklar. Ben de geldiğim zaman devam edeceğim'' dedi. 
     Haim Revivo, İsrail-Avusturya maçı sonrası Türkiye'nin rakibinin Avusturya olduğunun hatırlatılması üzerine de ''Türkiye bana çok şeyler verdi. Türk taraftarlar ve oyunculardan bir ricam olacak. 
     Avusturya'yı yensinler ve ne kadar fazla gol atabilirlerse atsınlar'' şeklinde konuştu. 
     






</TEXT>
</DOC>
