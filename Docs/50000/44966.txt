<DOC>
<DOCNO> 44966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/ekonomi/eko14.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK, Star için suç duyurusunda bulundu 
</HEADLINE>
<TEXT>

     ANKARA Milliyet 

     Uzanlar’a ait Star Grubu’nun karapara trafiğini suçüstü yakalatan İş Bankası’na karşı giriştiği "medya terörü"nü önlemek amacıyla Bankacılık Düzenleme ve Denetleme Kurulu BDDK , İstanbul Cumhuriyet Başsavcılığı’na suç duyurusunda bulundu. 
     BDDK Başkanı Engin Akçakoca tarafından kaleme alınan ve Başsavcılığa verilen suç duyurusu dilekçesinde, "Türkiye İş Bankası’nın itibarını kırabilecek ya da şöhretine ya da servetine zarar verebilecek ve bankanın güvenilirliğini sarsacak nitelikte asılsız haberleri yazılı basın aracılığıyla yayan Star Grubu hakkında, 4389 sayılı Bankalar Kanunu’nun 24. maddesinin 1. fıkrası uyarınca soruşturma açılması" istenildi. 
     Akçakoca, Ceza Muhakemeleri Usulü Hakkında Kanun gereğince, "asılsız haberleri yazılı basın aracılığıyla yayan Taşkın Şenol, İTO Başkanı Mehmet Yıldırım ve Star Gazetesi Sorumlu Müdürü Serdar Akbıyık ile İnter Star televizyonu, Joy FM, Süper FM ve Metro FM radyoları tarafından yapılan yayınların sorumluları hakkında" dava açılıp açılmadığının, açıldığı takdirde hangi mahkemede açıldığının ve duruşma gününün BDDK’ya bildirilmesi istenildi. 
     



 EKONOMİ 























</TEXT>
</DOC>
