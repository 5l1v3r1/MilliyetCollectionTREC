<DOC>
<DOCNO> 1911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/son/sontur12.html </URL>
<DATE> 2001/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Dekan Beyaz'ı bıçaklayan saldırgan DGM'de 
</HEADLINE>
<TEXT>

     Marmara Üniversitesi İlahiyat Fakültesi Dekanı Prof. Dr. Zekeriya Beyaz'a bıçakla saldırı düzenleyen Halil Cihan ile olayda kendisine yardımcı olduğu bildirilen 3 kişi İstanbul DGM'ye sevk edildi. 
     İstanbul Emniyet Müdürlüğü Terörle Mücadele Şube Müdürlüğü'nde, olayla ilgili yakalanan sanıklar hakkında açıklama yapıldı. Açıklamada, 8 Ocak 2001 günü saat 13.30 sıralarında MÜ İlahiyat Fakültesi Nuri Sevil Toplantı Salonu'nda, tanışma toplantısı yapıldığı esnada fakülte dekanı Prof. Dr. Zekeriya Beyaz'ın salonda bulunan öğrencilerden birinin bıçaklı saldırısına uğradığı hatırlatıldı. 
     Olayın failinin yakalanmasına yönelik çalışmalar sonucu, saldırganın Gaziantep'e kaçtığı yönünde edinilen bilgiler doğrultusunda, bu ilin emniyeti ile koordinasyon sağlandığı belirtilen açıklamada, Halil Cihan otobüsten indiği sırada 3 gün önce yakalanarak İstanbul'a getirildiği belirtildi. Açıklamada, saldırıda Halil Cihan'a yardımcı oldukları bildirilen 3 kişinin de gözlem altına alındığı kaydedildi. Emniyetteki sorguları tamamlanan Halil Cihan ile diğer 3 kişi, İstanbul DGM'ye sevk edildiler. 
     Öte yandan Marmara Üniversitesi Hastanesi Başhekimi Prof. Dr. Mithat Erenus, bıçaklı saldırı sonucu yaralanan Marmara Üniversitesi İlahiyat Fakültesi Dekanı Prof. Dr. Zekeriya Beyaz'ın yarın taburcu edilebileceğini söyledi. 
     Dekan Zekeriya Beyaz'ın sağlık durumuyla ilgili basın mensuplarına bilgi veren Başhekim Prof. Dr. Mithat Erenus, hastanın, dün akşamdan itibaren bağırsak fonksiyonlarının normale döndüğünü ve bu sabahtan itibaren sulu gıdalarla beslenmeye başladığını ifade etti. Tüm laboratvuar bulguları normal olan Prof. Dr. Beyaz'ın akşam saatlerinde normal olarak yemeğe başlayabileceğini belirten Başhekim Erenus, ''Dekan Beyaz'ın durumu son derece iyi. Herşey yolunda giderse yarın taburcu edilebilir. Bu, yarın sabah yapılacak kontrolden sonra belli olacak'' dedi. Başhekim Erenus, hastanın dikişlerinin Pazartesi veya Salı günü alınacağını sözlerine ekledi. 




</TEXT>
</DOC>
