<DOC>
<DOCNO> 30611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/spor/spo01.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hediye futbolcu 
</HEADLINE>
<TEXT>

İran’ın İstikbal takımı, orta saha oyuncusu Ahmet Müminzade’yi ücretsiz Beşiktaş’a vereceğini açıkladı. Başkan Fethullahzade, "Dostluğumuzu bu şekilde belirtmek istedik" ifadesini kullandı 
     KARTAL YİĞİT 

     Yemek yediler 
     BEŞİKTAŞ ile kardeş kulüp olmak isteyen İran’ın İstikbal takımı, İstanbul’a hediye futbolcu getirdi. Başkan Fethullahzade, orta saha oyuncuları Ahmet Müminzade’yi, Siyah - Beyazlı takıma ücretsiz olarak vereceklerini açıkladı. İranlı yöneticiler ve Müminzade dün Başkan Serdar Bilgili, yönetici Burak Kalkavan ve Hasan Gocay ile birlikte Ceylan Oteli’nde yemek yediler. 
     
     Daum’un haberi yok 
     İSTİKBAL Kulübü Başkanı Fethullahzade, "Biz Asya’nın en büyük kulüplerinden biriyiz. Beşiktaş’ı hep kendimize örnek aldık. Bundan sonra kendileriyle kardeş kulübüz. Dostluğumuzu da belirtmek için Ahmed Müminzade’yi hediye edeceğiz" dedi. Teknik Direktör Daum ise sabah çalışmasında "Böyle bir İranlı futbolcudan haberim yok" dedi. İki kulübün dostluk maçı yapacağı da açıklandı. 
     
Program belirlendi      BEŞİKTAŞ’IN 9 Temmuz’da Almanya’da başlayacak ve 14 gün sürecek kampında Siyah - Beyazlı takımın maç programı belli oldu. Buna göre Beşiktaş, 12 Temmuz’da Bonner SC ile, 13 Temmuz’da Lüksemburg’da SC Hobsheid, 16 Temmuz’da Hollanda’nın Roda JC, 20 Temmuz’da Köln ve 22 Temmuz’da Münch’ün yeni takımı Borussia Moenchengladbach ile karşılaşacak. Daum, kampın ilk bir haftalık bölümünde medya mensuplarının takımla aynı otelde kalmasına izin verdi. 
     
Nouma’dan Çin işi      YÖNETİCİLERİN her yerde aradığı Pascal Nouma, Çin’den çıktı. Siyah - Beyazlı kulüpten ayrılmak isteyen Nouma’nın yakın arkadaşı Bayram’ı arayarak sakatlığı nedeniyle Çin’de yer alan şifalı suların bulunduğu bir tedavi merkezinde olduğunu söyledi. Nouma’nın İstanbul’a dönme konusunda herhangi bir şey demediği belirtildi. 
     
Beşiktaş’ta sakatlıklar başladı      HAZIRLIKLARINI günde üç idmanla sürdüren Beşiktaş’ta ağır program sonucu ilk sakatlıklar Erman ve Mehmet Aksu’da yaşandı. İki futbolcunun ayak bileği ve adalelerinde gerilmeler oldu. Durumlarının ciddi olmadığı açıklandı. 
     ORMANDAKİ krosta göğüslerine ölçüm cihazı takılan oyuncular 40 dakika dinlenmeden koştular. Baya, Khlestov ve Ümit üçlüsü birinci oldu. Akşam idmanında Bayram ile çarpışan Tamer’in kaşı açıldı. Stavrum dün ilk kez idmana çıktı. 
     



 SPOR 





















</TEXT>
</DOC>
