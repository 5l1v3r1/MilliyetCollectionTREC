<DOC>
<DOCNO> 21980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/son/soneko28.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Temizel "Yabancı sermayenin gelmesini yolsuzluklar engelliyor" 
</HEADLINE>
<TEXT>

     Bankacılık Düzenleme ve Denetleme Kurulu BDDK eski başkanı Zekeriya Temizel, yabancı sermayenin Türkiye'ye gelmesinde en büyük engelin yolsuzluklar olduğunu söyledi. 
     Anadolu Üniversitesi'nde düzenlenen ''Türkiye Ekonomisinin Değerlendirilmesi'' konulu konferansta konuşan Temizel, son yaşanan ekonomik kriz hakkında teknik bilgiler verdi. 
     Gelişmiş ülkelerin tamamının hazırlıksız yakalandıkları spekülatif hareketler nedeniyle Türkiye gibi krizler yaşandığını belirten Temizel, ancak bu ülkelerin kısa sürede toparlanmasını bildiklerini ifade etti. Temizel, gelişmekte olan ülkelerin ise sıcak parayı kalkınmanın kaynağı olarak görme gafletinde bulunduklarını kaydetti. 
     Dünyanın hiçbir ülkesinde iki devlet adamı tartıştı diye yerleşik bir ekonomide kriz olmadığını anlatan Temizel, şunları söyledi 
     ''Ancak Türkiye'de iki devlet adamı tartıştı diye 2 saatte Merkez Bankası'ndan 7.1 milyar dolar gitti. Ulusal ekonomilerin dengelerinin denetimsiz ve yönlendirilmemiş piyasa güçlerine terkedilmesi bu krizlerin en temel ögelerini oluşturuyor. Bizde de bütün düzenlemeler uluslararası güçlerin isteğine göre yapılıyor. Şu anda Türkiye piyasa ekonomisi, parasal politikalar ve sermaye haraketlerinin serbestisi sayesinde kalkınma düşünün sonuna gelmiş durumdadır.'' 
     Yabancı sermayenin Türkiye'ye gelmesinde en büyük engelin yolsuzluklar olduğunu söyleyen Temizel, yabancıların ihalelere bile girmediğini çünkü, rüşvet vermeden iş yaptıracağına inanmadığını belirtti. Yolsuzluklarla mücadelenin kesinlikle yabancı sermayeyi ürkütmediğini bildiren Temizel, şunları kaydetti 
     ''Türkiye yıllardır yolsuzluk maliyetini borç alarak ödüyor. Önümüze şimdi özel kesimin zararlarının kamunun sırtına yüklenmesi geliyor. Bunun en belirgin örneği fona devredilen bankalardır. IMF ile varılan son anlaşma yabancıların Türkiye'den alacaklarını sağlamlaştırdı. 







</TEXT>
</DOC>
