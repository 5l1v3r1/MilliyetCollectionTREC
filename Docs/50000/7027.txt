<DOC>
<DOCNO> 7027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/son/sondun12.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Başbakanı Filistin sınırlarını kapattı 
</HEADLINE>
<TEXT>

     İsrail'de görev süresi dolan Başbakan Ehud Barak, bu sabah Tel Aviv yakınlarında düzenlenen ''otobüslü saldırı''nın ardından Filistin sınırlarının kapatılması talimatını verdi. 
     Başbakanlık bürosundan yapılan açıklamada, Barak'ın saldırı nedeniyle hemen bir dizi önlem alınması talimatı verdiği, bunların arasında Filistin yönetiminin uluslararası sınır kapılarının kapanması, uygulanan ablukanın hafifletilmesi çalışmalarının iptali ve ayrıca diğer önlemlerin alınmasının bulunduğu belirtildi. 
     Açıklamada, Barak'ın daha sonra güvenlik önlemleriyle ilgili danışmalarda bulunacağı ve muhtemelen yeni önlemler alınacağı kaydedildi. 
     İsrailli bir askeri yetkili de Gazze uluslararası havaalanının otobüslü saldırıdan önce, ''Gazze'de silahlı saldırılardaki dramatik yükseliş'' nedeniyle kapatıldığını söyledi. Bu arada, İsrail polisi, Halil Ebu Alba adlı Filistinli şoförün, Tel Aviv yakınlarında durakta bekleyenleri otobüsle ezdiği saldırıda ölenlerin sayısını 8 olarak açıkladı. 
     Ölenlerin 7'sinin asker olduğunu belirten İsrail polisi, 21 kişinin de yaralandığını kaydetti. Ailesi, Ebu Alba'nın 5 çocuk babası olduğunu ve daha önce hiçbir şiddet olayına karışmadığını bildirdi. Saldırıdan sonra ağır yaralı olarak ele geçen 35 yaşındaki Ebu Alba'nın 5 yıldır özel İsrail otobüs şirketi Egged'de çalıştığı ve Gazze kentindeki Şeyh Rıdvan semtinde oturduğu belirtildi. Yakınları, Ebu Alba'nın hiçbir örgütle bağlantısı bulunmadığını ve şimdiye kadar İsrail karşıtı hiçbir şiddet dolu söz sarf etmeyen sade bir vatandaş olduğunu kaydettiler. Filistinli saldırganın ailesinin hemen hemen tüm bireylerinin otobüs sürücüsü olduğu ve yerel bir ulaştırma şirketi olan ''Ebu Alba''nın sahipleri oldukları belirtildi. 




</TEXT>
</DOC>
