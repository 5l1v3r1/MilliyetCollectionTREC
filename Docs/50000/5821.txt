<DOC>
<DOCNO> 5821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/ekonomi/eko06.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Emlak ve çöp hariç tüm vergilere taksit 
</HEADLINE>
<TEXT>

     Emlak ve çöp vergisi hariç, motorlu taşıtlar dahil olmak üzere 31 Aralık 2000 tarihine kadar ödemeyen tüm vergiler için 16 Mart'a kadar vergi dairesine başvurularak 18 ay taksitlendirme hakkı elde edilecek 
     Mükellefin zor durumda olduğunu söylemesi yeterli olacak. Maliye Bakanlığı'nın Resmi Gazete'nin dünkü mükerrer sayısında yayımlanarak yürürlüğe giren tebliği şu hükümleri içeriyor 
     
Borçlar 18 aylık takside bölünecek      2000 sonuna kadar olan borçlar 
     Mükelleflerin 31 Aralık 2000 tarihine kadar ödemedikleri, belediyelere yatırılan emlak ve çöp vergileri haricindeki tüm vergi borçları taksitlendirme kapsamına alındı. Buna göre, gelir, kurumlar, KDV, damga, banka sigorta muameleri, taşıt alım, motorlu taşıtlar ve verasetle inktikal vergileri taksitlendirme kapsamına alınacak. 
     
     Yıllık faiz yüzde 3 
     Mükelleflerin ödemedikleri vergi borçları için yıllık yüzde 3 oranında faiz uygulanacak. Bu borçlar aylık binde 2.5 oranında faizle, Mart 2001'den başlamak üzere, 18 ay taksitle ödenecek. Daha önce yıllık faiz yüzde 36, aylık faiz yüzde 3 düzeyindeydi. 
     
     16 Mart'a kadar başvurulacak 
     Mükellefler ödemedikleri vergi borçlarını taksitlendirmek için 16 mart tarihine kadar vergi dairelerine yazılı olarak başvurarak taksitlendirme talebinde bulunacaklar. Vergi dairelerinde mükellefin zor durumda olduğunu belirtmesi taksitlendirme için yeterli olacak. 
     
     Depremzedeye ek kolaylık 
     Ayrıca, 17 Ağustos 1999 ve 12 Kasım 1999 İzmit ve Düzce depremlerinden etkilenen, Sakarya, Bolu, Düzce, Yalova, Kocaeli illerinin merkez ve ilçelerinde kayıtları bulunan tüm mükellefler ile İstanbul, Eskişehir, Bursa, illerindeki kaydı bulunan ve varlıklarının en az yüzde 10'unu bu depremlerde kaybeden mükellefler taksitlendirme için 31 Mayıs tarihine kadar başvurularını sürdürebilecekler. Bu mükellefler borçlarını Haziran 2001 tarihinden itibaren 19 ay taksitle ödeyecek. 
     
     Her daireye ayrı başvuru 
     Aynı il veya farklı illerde birden fazla vergi dairesinde kaydı bulunan mükellefler her bir vergi dairesine olan borçları için ayrı ayrı başvuracaklar. Tebliğe göre, taksitlendirmeye başvuran, ancak borçlarını zamanında ödemeyen mükelleflere yasal yıllık yüzde 36 oranındaki gecikme faizi uygulanacak. 
     
     Yayım tarihinden geçerli olacak 
     Resmi Gazete'de dün yayınlanan tebliğ çerçevesinde, bugünden mükelleflerin başvuru tarihine kadar olan dönem için de borçlar için yıllık yüzde 3 oranında gecikme faizi uygulanacak. Ayrıca, 16 Mart'a kadar başvuruda bulunan ancak, değerlendirmeleri gecikecek mükelleflere de 24 aylık dönem içinde taksitlendirme hakkı devam edecek. 
     


 EKONOMİ 














</TEXT>
</DOC>
