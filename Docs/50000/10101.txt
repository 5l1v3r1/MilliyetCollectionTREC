<DOC>
<DOCNO> 10101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/05/son/sonspo02.html </URL>
<DATE> 2001/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'tan açıklama, "Daum İstanbul'a bizim için gelmiyor" 
</HEADLINE>
<TEXT>

     Beşiktaş Kulübü Yönetim Kurulu Üyesi Seyfi Karaca, eski teknik direktörleri Christoph Daum'un İstanbul'a gelişiyle bir ilgilerinin bulunmadığını söyledi. 
     Karaca, Teknik Direktör Nevio Scala'nın yerine getirileceği yönünde spekülasyonlar yapılan Daum'un, Galatasaray-AC Milan Avrupa Şampiyonlar Ligi maçını bir televizyon kanalına yorumlamak amacıyla İstanbul'a geleceğini ifade ederek, ''Daum'un gelişiyle Beşiktaş Yönetim Kurulu'nun hiçbir alakası yoktur'' dedi. 
     Daum'un, Kulüp Başkanı Serdar Bilgili'nin çok yakın arkadaşı olduğunu vurgulayan Karaca, ''Daum, İstanbul'a her gelişinde Bilgili ile görüşürdü. Ancak çıkan bu spekülasyonların ardından görüşürler mi onu bilemiyorum. Böyle bir görüşme gerçekleşse dahi, bu Beşiktaş ile ilgili olmaz'' diye konuştu. 
     Karaca, Teknik Direktör Scala'nın 4 günlüğüne kontrol amacıyla Almanya'ya gittiğini ve Gaziantepspor maçında takımının başında olacağını kaydederek, ''Scala bizim sözleşmeli teknik direktörümüzdür ve görevinin başındadır'' dedi. 
     
     



</TEXT>
</DOC>
