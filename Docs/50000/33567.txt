<DOC>
<DOCNO> 33567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/24/spor/aspo.html </URL>
<DATE> 2001/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Barış harekatı 
</HEADLINE>
<TEXT>

Galatasaray yönetimi, dün bir ilki gerçekleştirdi, toplu halde Fenerbahçe Kulübü’nü ziyaret etti. Tarihi buluşmada iki kulübün yöneticileri dostluk mesajları verdi, aradaki buzları eritti 
     Yatla geldiler 
     FUTBOLDA dün tarihi bir buluşma gerçekleşti, Galatasaray Başkanı Mehmet Cansun ve yönetim kurulu üyeleri, Fenerbahçe yönetimini ziyaret etti. Türk futbolunun lokomotifi olan iki kulüp yönetimi arasındaki dev buluşma neşeli bir havada geçti, taraflar dostluk mesajları verdi. Fenerbahçe Burnu’na yatla gelen Galatasaraylı yöneticiler, ardından yürüyerek Fenerbahçe Kulübü’ne geçtiler. 
     
     Çiçekli karşılama 
     FENERBAHÇE Başkanı Aziz Yıldırım ve yöneticiler, Galatasaraylı yöneticileri kulüp binası kapısında karşıladılar. Sarı - Lacivertli yönetiminin bayan üyesi Zeynep Sabancı, Galatasaraylı bayan yönetici Bikem Ardakoç’a çiçek, Sarı - Kırmızılı yönetim de Fenerbahçe yönetimine aslan plaketi verdi. İki kulüp yöneticileri havuz başındaki kokteylin ardından birlikte yemek yediler. 
     
     Bu daha başlangıç’ 
     AZİZ Yıldırım, "Dostane ilişkilerimizi daha da ileri götüreceğiz" dedi. Yıldırım, ardından günün şerefine kadeh kaldırdı. Cansun ise, "Bu daha başlangıç" diye konuştu. Yemek sonrası üstünde tokalaşan iki el resmi ve iki kulübün amblemi olan dostluk pastası kesildi. Pastada, "Sonsuza kadar dostluk, sonsuza kadar rekabet, Türk sporuna birlikte hizmet" yazısı dikkati çekti. 
     
Örnek olsun      Örnek alınacak ve gelecek tribün nesillerine anlatılacak bir buluşma oldu bu... 
     Bir şampiyonluk kadar anlamlı... 
     Bir UEFA Kupası gibi değerli... 
     Gerçekleştirenlerin belki de "en büyük eseri"... 
     Hayır... Abartmıyoruz... 
     Çünkü, yaşadığımız günler, dertli, çetin, kederli... 
     Ekonominin nemli ağırlığı ile nefes bile almakta zorlanan insanlarımızın hafızalarını 90 dakikalığına da olsa silecek futbolda, karabasana son vermenin ilk adımı bu. 
     Fenerbahçe - Galatasaray zirvesi ile, umarız piramidin tepesindeki tokalaşma, eteklerdeki kumlara kadar inen bir hoşgörü yağmurunun ilk damlaları olur ve Türkiye gerilimleri geride bırakan bereketli bir sağanakla tepeden tırnağa yıkanır. 
     Kim bilir .. Futboldaki bu asil jest, belki herkese örnek olur. 
     

</TEXT>
</DOC>
