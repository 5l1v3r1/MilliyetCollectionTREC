<DOC>
<DOCNO> 17868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/son/sontur04.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi Başkanı "FP ile ilgili karar kısa zamanda çıkar" 
</HEADLINE>
<TEXT>

     Anayasa Mahkemesi Başkanı Mustafa Bumin, FP'ye son savunma için verdikleri ek sürenin sona erdiğini hatırlatarak, FP'ye sözlü açıklama için gün vereceklerini bildirdi. 
     Mustafa Bumin, konuya ilişkin soruları yanıtlarken, FP'nin istemi üzerine verilen 15 günlük sürenin Cumartesi günü itibariyle dolduğunu söyledi. Önümüzdeki günlerde FP'ye sözlü açıklama yapmaları için gün vereceklerini anlatan Bumin, ''Önce Başsavcıyı, sonra partiyi dinleyeceğiz. Bantlar çözüldükten sonra da karar verme aşamasının prosedürü tamamlanmış olacak. Daha sonra da uygun bir gündem belirleyip, kararı vereceğiz'' diye konuştu. 
     Bumin, ''FP'ye ilişkin kararın ne zaman açıklanabileceğine'' ilişkin soruyu yanıtlarken de, daha önceki süre tahminlerde hep yanıldığını belirtti. Bumin, ''Beklenmeyen durumlar ortaya çıkabilir. Onun için gün veremem ama kısa zamanda çıkacağını sanıyorum'' dedi. 
     Anayasa Mahkemesi Başkanı Mustafa Bumin, afla ilgili başvuru sayısının cuma günü itibariyle 266'yı bulduğunu bildirdi. Mahkemeye ulaşan 266 dosyadan 240'ının sözkonusu yasa kapsamında değerlendirilebileceğini ifade eden Bumin, ''Daha 15 günlük bir hazırlık aşaması var. Raportörler konuya ilişkin raporlarını hazırlıyorlar. Raportörler rapolarını hazırlayıp, üyelere dağıttıktan sonra gündem belirleyeceğim. Tahminen 15 günden fazla zaman alır'' diye konuştu. 
     4616 sayılı yasa'ya ilişkin Anayasa Mahkemesi'ne gelen 266 başvurunun Mayıs ayının ikinci yarısında gündeme alınıp, görüşülmeye başlanabileceğini kaydeden Bumin, ''sözkonusu yasanın hemen hemen her maddesi için başvuru geldi. Başvurulmayan madde çok az. Yasanın kapsamına girenler de geldi, girmeyenler de geldi. Yürürlük maddesi bile geldi'' dedi. 




</TEXT>
</DOC>
