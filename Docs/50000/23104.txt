<DOC>
<DOCNO> 23104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/spor/ysen.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne hafta ama 
</HEADLINE>
<TEXT>

     ERDOĞAN ŞENAY 

     Ligde dananın kuyruğu cumartesi akşamı kopuyor anlaşılan... Futbolumuzun ezeli rakipleri yine soluk soluğa bir 90 dakika yaşayacaklar Samsun ve Trabzon gibi zorlu rakipler önünde... Fenerbahçe, Samsun önünde yeterli sonucu muhakkak bulur ve şampiyon olur... Veya Galatasaray, Trabzon’a fark yapar ve Samsun da Fenerbahçe’yi yener ve de Galatasaray beşinci kez şampiyonluğu yakalar... Düşüncüleri ve hatta dualarıyla yatıp kalkanların sayısı milyonlarla ölçülmelidir bizce... 
     Şampiyonluk çıtasının son haftanın son 90 dakikalarına gelip, takılması yarışma mantığının doğasına çok uygun da, insanların midesini bulandıran şey işin dedikodu boyutlarındaki çirkinlikler, hatta soysuzluklardır... Fenerbahçe ve Galatasaray lehine veya aleyhine yazılan, konuşulan senaryolar niçin böylesine abartılır ve akıl almaz cinstendir anlayamıyorum. Bu yıl Türkiye liglerinin tartışmasız en iyi takımı, en çok gol atan ekibi olan Fenerbahçe, neden kendisi için hayati derecede önemli olan maçı yüksek volümlü bir oyun temposuyla tamamlayıp, şampiyonluğu kazanmasın ki Haaa, Samsun’u küçümsemek mi oluyor bu yorum Hayır, asla değil... Çünkü Kırmızı - Beyazlılar’ın hem Galatasaray’ı bu yıl Ali Sami Yen’de nasıl devirdiklerini iyi biliyoruz, hem de yıllardır kendi sahalarında Fenerbahçe’yi kaç kez yendiklerini... 
     Galatasaray için de aynı şeyleri düşünebilir insan... Dört yıldır Türkiye ve Avrupa’da fırtına gibi esen, aldığı sonuçlarla Dünya’daki unutulmazlar albümüne yerleşen Cim - Bom’un, Trabzon’u kendi evinde yenmesi, hatta fark yapması da niçin garip ve dedikodular doğursun ki .. Biz Türkler, gerçekleri inceleyip, hakikatlerle yüzleşmek yerine, bir arada toplanıp, ipe sapa kalmaz laf kalabalığına saplanmaya bayılırız nedense... Öyle ya, Derviş’in ülkeye gelişinden sonraki gazete manşetlerine bakınız her gün... Her kanalda Derviş röportajları, her sayfada Derviş’li resim bolluğu... Acaba ne olacak "Derviş bizi kurtaracak mı "... Yahu üstad, bize borç dolar vermekten artık bıkmış Batı’nın yeni gelen paraların trafiğini yönetmesi için gönderilmiş bir ekonomi uzmanı... Yoksa yıllardır IMF borçlarıyla yaşayan ve bu tutarsızlığın sonucu gırtlağına kadar dolar ve TL borcuna gömülen bir ülke adına tasarrufa dayalı kararlar, kanunlar ve öğütler yağdırmaktan başka ne yapabilir ki bay Derviş .. 
     Konumuza dönelim biz.,.. "İstemek kazanmanın yarısıdır diye bir atasözümüz vardır... İşte Fenerbahçe, Mustafa Denizli ile yıllardır paslanmış bu duyguları tam bir yıllık emekten sonra yeniden temizlemiş, pırıl pırıl bir hale getirmiştir. Tam 33 hafta yene yenile bu noktaya gelmiş ve, "komple takım" vurgularından melodik sesler üretmeye başlamış Fenerbahçe, Samsun’da işin son sözünü söyleyecek ve ŞAMPİYON olacaktır... Bu neticeden sevinecekler veya üzülecekler de olsa bile. 
     



 SPOR 




























</TEXT>
</DOC>
