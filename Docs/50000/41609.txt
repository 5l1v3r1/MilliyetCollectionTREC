<DOC>
<DOCNO> 41609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/son/sonspo03.html </URL>
<DATE> 2001/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Eurobasket 2001'de sayı patlaması yaşandı... 
</HEADLINE>
<TEXT>

     32. Avrupa Erkekler Basketbol Şampiyonası finalleri sona ererken, şampiyonada yapılan maçlarda üretilen basketlerle adeta sayı patlaması oldu. 
     Antalya, Ankara ve İstanbul'da yapılan 40 maçta takımlar toplam 6 bin 344 sayı ürettiler. 
     Şampiyonada ilk kez 24 saniye hücum süresi kuralı uygulanırken, takımlar toplam 6 bin 344 sayı üreterek 158.6 sayı ortalaması tutturdu. 
     İspanya'da 1999 yılında gerçekleştirilen ve 30 saniye hücum süresi kuralının uygulandığı 31. Avrupa Şampiyonası'nda ise 66 maç yapıldı ve toplam 9 bin 278 sayı atıldı. 
     31. Avrupa Şampiyonası'nda atılan 9 bin 278 sayıya karşılık 140.5 sayı ortalaması tutturuldu. 
     Eurobasket 2001'de 8. şampiyonuğuna ulaşan Yugoslavya, 6 maçta 549 sayı üretirken 91.5 ortalamayla bu kategoride de ilk sırada yer aldı. Letonya, 7 maçta rakip potalara attığı 602 sayı ve 86 ortalamayla 2., Yunanistan, 4 karşılaşmada kaydettiği 340 sayı ve 85 ortalamayla 3. oldu. 
     Şampiyonada 2. olarak tarihindeki en büyük başarıya imza atan Türkiye ise, 6 maçta 461 sayı atıp 76.8 ortalamayla 6. sırada yer aldı. Bu arada şampiyonada İspanya, Yugoslavya, Rusya ve Yunanistan bir maçta 100 sayının üzerine çıkan takımlar oldu. 
     Yugoslavya, grup maçlarında Estonya'yı 113-58, çeyrek finalde Letonya'yı 114-78 yenerken, yine grup maçlarında İspanya, Letonya'yı 106-77, Rusya, Yunanistan'ı 106-81 ve Yunanistan da Bosna Hersek'i 101-77 yendi. 
     32. Avrupa Şampiyonası'nda bir maçta en az sayıyı da Rusya yaptı. 
     Rusya, çeyrek finalde İspanya'ya 62-55 yenilirken, bir maçta en az sayı üreten takım oldu. 
     
     
     







</TEXT>
</DOC>
