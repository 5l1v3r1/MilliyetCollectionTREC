<DOC>
<DOCNO> 15795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/dunya/adun.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper özür diledi 
</HEADLINE>
<TEXT>

Başkan Bush günlerce 'olmaz' dedikten sonra, Çin'in, alıkoyduğu casus uçağı ve mürettebatını iade etmek için şart koştuğu özrü diledi 
     Dış Haberler Servisi 

     Amerikan EP - 3 casus uçağının 1 Nisan'da Güney Çin Denizi üzerinde bir Çin savaş uçağıyla çarpıştıktan sonra Çin'in Haynan Adası'na mecburi iniş yapması üzerine patlak veren "uçak krizi" dün Washington'un Pekin'den özür dilemesiyle sona erdi. ABD, uzun süre direnmesine rağmen Çin'in "özür" talebine boyun eğerken Haynan'da alıkonan 24 ABD'li mürettebatın "işlemlerin tamamlanmasından hemen sonra" ABD'ye gönderileceği açıklandı. Gazetemizin baskıya hazırlandığı saatlerde, ABD'nin Guam Adası'ndaki askeri yetkilileri, bir uçağın ABD'li mürettebatı almak için Haynan Adası'na doğru yola çıktığını bildirdiler. 
     Uçak krizinin patlak vermesinden bu yana mürettebat ve teknoloji harikası casus uçağının hemen iade edilmesi için ABD'nin Pekin nezdinde sürdürdüğü yoğun temasların dünkü bölümünde ABD'nin Pekin Büyükelçisi Joseph Prueher krizle ilgili tam yetkili olarak, Çin Dışişleri Bakanı Tang Ciaşuan ile bir araya geldi. Tang Ciaşuan görüşmede "Çin hükümetinin insani nedenlerden dolayı, gerekli işlemlerin tamamlanmasından sonra Amerikalı mürettebatın ülkeden ayrılabileceğine karar verdiğini" söyledi. 
     Çinli Bakan, bu tür olayların tekrar etmemesi için "ABD uçaklarının Çin sahilleri yakınında keşif uçuşu yapmamaları ve Amerikan tarafının somut ve etkili önlem alması" şeklinde isteklerde bulundu. 
     ABD Büyükelçisi Prueher de Çinli Bakan Tang'a, ABD Başkanı George Bush ve Dışişleri Bakanı Colin Powell'ın olaydan içtenlikle üzüntü duyduklarını dile getiren bir özür mektubu verdi. Mektupta, Amerikan yönetiminin, ABD uçağının Çin hava sahasına girmesinden, Çin havaalanına izinsiz inmesinden ve meydana gelen çarpışmada Çinli pilot ve uçağının kaybolmasından dolayı özrü iletildi. 
     
Gönülsüz mektup gönül aldı      ABD'nin Pekin Büyükelçisi Joseph W. Prueher'in Çin Dışişleri Bakanı Tang Ciaşuan'a verdiği mektupta "özür içeren" ifadeler şöyle 
     "Başkan Bush ve Dışişleri Bakanı Powell samimi üzüntülerini dile getirir... Lütfen Çin halkına ve Çinli pilot Wang Wei'nin ailesine çok üzgün olduğumuzu aktarın... Çin hava sahasına izinsiz girdiğimiz ve havaalanına izinsiz iniş yaptığımız için çok üzgünüz... Önümüzdeki görüşmelerde Çin hükümetinin Çin kıyılarındaki ABD keşif uçuşlarını gündeme getirme hakkını tanıyoruz..." 
     


 DÜNYA 










</TEXT>
</DOC>
