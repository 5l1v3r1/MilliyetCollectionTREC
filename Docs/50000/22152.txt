<DOC>
<DOCNO> 22152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/19/son/sontur07.html </URL>
<DATE> 2001/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa'nın 51. maddesi değişiyor..Cumhurbaşkanı yetkileri kısıtlanacak 
</HEADLINE>
<TEXT>

     1982 Anayasası'nda, 6. kez değişikliğe gidiliyor. TBMM, Anayasa'nın yürürlüğe girdiği tarihten bugüne kadar geçen sürede en geniş değişikliği yapmaya hazırlanıyor. 
     Anayasa'da yapılacak değişikliklerle ilgili olarak Partilerarası Uzlaşma Komisyonu bünyesinde oluşturulan Altkomisyon, Anayasa'nın 51 maddesinde değişiklik yapılması konusunda uzlaşmaya vardı. 
     Anayasa Komisyon Başkanı Turhan Tayan, FP İstanbul Milletvekili Mehmet Ali Şahin, DYP Amasya Milletvekili Ahmet İyimaya, DSP Hatay Milletvekili Ali Günay ile MHP Kilis Milletvekili Mehmet Nacar'dan oluşan Altkomisyon, Anayasa'yı tümüyle gözden geçirerek, ''ivedilikle yapılması gerekli değişiklikleri'' belirledi. 
     Altkomisyon, bir ay süren çalışmasını tamamlayarak, hazırladığı raporu Uzlaşma Komisyonu'na sundu. Anayasa'nın 51 maddesinin değiştirilmesi konusunda uzlaşmaya varılırken, bazı maddeler üzerine çekinceler ortaya konuldu. Bu çekincelerin Komisyon'da ele alınması yönünde karara varıldı. 
     Değişiklik paketi, önümüzdeki günlerde, Başkanlığını TBMM Başkanvekili Nejat Arseven'in yaptığı ''Partilerarası Uzlaşma Komisyonu''nda ele alınacak. 
     
     Cumhurbaşkanı'nın yetkisi ve görev süresi 
     Değişiklik paketinde, Cumhurbaşkanı'nın yetkilerinin sınırlandırılması, görev süresinin 5 yıla indirilerek, 2 dönem seçilmesine olanak tanınması yer aldı. 
     Kamuoyunda sık sık gündeme gelen ve tartışmalara neden olan yasama dokunulmazlıklarını düzenleyen 83. madde, Anayasa değişikliği paketine girdi. Maddede, yasama dokunulmazlıklarının sınırlandırılması yönünde değişikliğe gidiliyor. 
     Pakette, Meclis soruşturmasını düzenleyen 100. maddenin değiştirilmesi de öngörülüyor. 
     Yapılan değişikliklerle sınırlamalar daraltılarak, hak ve özgürlüklerin alanının genişletilmesi üzerinde de anlaşmaya varıldı. 
     
     12 Eylül yasaları 
     Değiştirilmesi öngörülen maddeler arasında, Anayasa'nın geçici 15. maddesi de bulunuyor. 
     Buna göre, 12 Eylül döneminde çıkarılan kanunlar, kanun hükmünde kararnameler ile 2324 sayılı ''Anayasa Düzeni Hakkında Kanun'' uyarınca alınan karar ve tasarrufların Anayasa'ya aykırılığının iddia edilemeyecğine ilişkin hüküm, kaldırılıyor. 
     Böylece, 12 Eylül döneminde çıkarılan tüm kanun, KHK ile alınan kararlara yargı yolu açılıyor. 
     
     DGM'nin yapısında değişiklik 
     Avrupa İnsan Hakları Mahkemesi ve hukukçular tarafından sıkça eleştirilen DGM'lerin yapısında değişiklik yapılıyor. Bununla, DGM'lerin ''özel mahkeme'' konumundan çıkarılması amaçlanıyor. Adalet Bakanı ve Müsteşarın bulunması nedeniyle eleştirilen ''Hakimler ve Savcılar Yüksek Kurulu''nun yapısında da değişiklik öngörülüyor. Bu değişikliklerde, Avrupa normları gözönünde bulunduruldu. 
     
     19 yılda 6. değişiklik 
     1982 Anayasası üzerinde, bugüne kadar 5 kez değişikliğe gidildi. İlk olarak 17 Mayıs 1987 tarihinde 67, 75, 175 ve geçici 4. maddeleri değiştirilen Anayasa'nın, 8 Temmuz 1993 yılında bu kez 133. maddesinde düzenleme yapıldı. 
     Anayasa'nın, 23 Temmuz 1997 tarihinde başlangıç metni ile birlikte 33, 52, 53, 67, 68, 69, 75, 84, 85, 93, 127, 135, 149 ve 171. maddeleri değiştirildi. Bu, Anayasa'nın yürürlüğe girdiği tarihten itibaren geçirdiği en kapsamlı değişiklik oldu. 
     18 Haziran 1996 tarihinde 99. maddesi değiştirilen Anayasa'nın, son olarak 13 Ağustos 1999'da 47, 125 ve 155. madddeleri değişikliğe uğradı. 51 maddede değişiklik öngören paketin TBMM Genel Kurulu'nda kabul edilmesi halinde, Anayasa, geçen 19 yıldaki en geniş değişikliğe uğrayacak. 






</TEXT>
</DOC>
