<DOC>
<DOCNO> 40322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/03/son/sontur13.html </URL>
<DATE> 2001/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
E-5 karayolu'nda trafik levhasından atlayarak intihara kalkıştı 
</HEADLINE>
<TEXT>

     Sanatçı Mahsun Kırmızıgül'ün söz vermesine rağmen kızının eğitimine yardımcı olmadığını ileri süren birkişi, intihar amacıyla çıktığı E-5 Karayolu üzerindeki trafik levhasından aşağı atladı. 
     İtfaiyenin hava yastığına düşerek kurtulan bu kişi, kontrol amacıyla hastaneye kaldırıldı. 
     E-5 Karayolu'nun Boğaziçi Köprüsü çıkışındaki Levent, Topkapı ve Mecidiyeköy istikametlerini gösteren yaklaşık 10 metre yüksekliğindeki demir trafik levhasına çıkan Yılmaz Durmuş 30 , intihar edeceğini bildirdi. 
     Bunun üzerine yolu trafiğe kapatan polislerin ikna etmeye çalıştığı Durmuş, Beykoz'da oturduğunu ve bir gazete aracılığıyla mektup gönderdiği sanatçı Mahsun Kırmızıgül'ün 7 yaşındaki kızı Gülşah'ın eğitimine yardımcı olacağı sözünü verdiğini, ancak aradan 2-3 ay geçmesine rağmen bu sözünü tutmadığını iddia etti. 
     Gerekli yardımı alamayınca eşi Gülten'in kızı Gülşah'ı da alarak kendisini terk edip Kayseri'ye gittiğini öne süren Durmuş, Kırmızıgül'ün verdiği sözü tutmasını ve eşinin geri dönmesini istediğini bildirdi. 
     Polisin ikna çalışmaları sırasında trafik levhasından atlayan Yılmaz Durmuş, itfaiyenin yol üzerinde kurduğu hava yastığına düşerek kurtuldu. 
     Kolunun ağrıdığını belirten Durmuş, olay yerine çağrılan ambulansla sağlık kontrolünden geçirilmek üzere hastaneye kaldırıldı. Bu arada E-5 Karayolu'ndaki ulaşım, intihar girişiminden dolayı yaklaşık 1 saat durdu. 
     
     
     






</TEXT>
</DOC>
