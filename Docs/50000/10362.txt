<DOC>
<DOCNO> 10362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/07/son/sonspo11.html </URL>
<DATE> 2001/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Rıza Çalımbay Fenerbahçe'yi yakalayacağına inanıyor 
</HEADLINE>
<TEXT>

     Beşiktaş'ta yeni teknik direktör Christoph Daum'un yardımcılıklarını yapacak olan Rıza Çalımbay ile Bülent Albayrak, Akaretler'deki kulüp binasında 1,5 yıllık resmi sözleşme imzaladılar. 
     Siyah-beyazlı kulübün eski kaptanı Rıza Çalımbay, 20 yıl hizmet verdiği kulübüne yeniden dönmenin mutluluğunu yaşadığını söyledi. Çalımbay, Beşiktaş'ı çok iyi tanıyan bir ekibin teknik heyete getirildiğini ifade ederek, ''Daum da ben de Bülent Albayrak da Beşiktaş'ı çok yakından tanıyoruz. Daum zaten benim hocamdı. Bizim antrenörlüğe getirildiğimizi ben de bu sabah öğrendim ve çok mutlu oldum'' dedi. 
     Rıza Çalımbay, Gaziantepspor maçıyla bir çıkışa geçmek istediklerini belirterek, ''Ben Fenerbahçe ile aramızdaki puan farkının kapanacağına inanıyorum. Ama öncelikle kendimizi düzeltmemiz gerekiyor. Biz teknik kadro olarak vargücümüzle çalışacağız'' diye konuştu. 
     Bülent Albayrak da yeniden Beşiktaş'ta olmaktan mutluluk duyduğunu dile getirerek, öncelikle Gaziantepspor maçını kazanmak istediklerini söyledi. 
     Daum'un Beşiktaş ile sözleşme imzaladığını bu sabah gazetecilerden duyduğunu kaydeden Albayrak, ''Daum çok iyi bir teknik adamdır. Bir kulüpte göreve başlamışsa, hedefleri de çok büyüktür. Beşiktaş'a da yine böyle büyük hedefler için geldiğine inanıyorum. Bu büyük hedeflere ulaşmasında biz de katkıda bulunacağız'' dedi. 




</TEXT>
</DOC>
