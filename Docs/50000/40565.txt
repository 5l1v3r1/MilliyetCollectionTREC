<DOC>
<DOCNO> 40565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/spor/ygokce.html </URL>
<DATE> 2001/09/05/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Şimdi sevinme vakti 
</HEADLINE>
<TEXT>

     Futbol ve basketbolun yaşama kazandırdığı değerlerin farkında mısınız Potanın altındaki 12, çimin üzerindeki 18 "Dev Adam", ekonomik sıkıntıları nedeniyle daralan, işsizlikten bunalan, gülümsemeyi unutmuş, kendine güvenini kaybetmiş mutsuz, huzursuz ve umutsuz insanların çoğunluk oluşturduğu toplumumuza,yaşama sevinci aşılıyorlar. Bizleri unuttuğumuz tebessümlerin ötelerine uçurup neşeye, kahkahaya, dansa davet ediyorlar. 
     Yaşamımıza kattıkları değerler ve renkler için futbolcularımıza ve basketbolcularımıza teşekkür etmeliyiz. 
     
     Ali Sami Yen’deki İsveç maçına bakarsak... Spor ülkesi İsveç’in başarısını kanıtlamış lejyonerlerle dolu kadrosuna karşı büyük avantajlarla sahaya çıkıyoruz. Her şeyden önce şu doğruyu görmek gerekiyor İsveç’e yenilsek bile, Dünya’nın sonu değil... Grupta ikinciliğimiz garanti... İsrail ya da Avusturya ile play off oynamak durumunda kalsak da ümidimiz devam edecek. Senaryonun kötüsü bu... Şu anda bizim elimizdeki ikincilik kartını ele geçirebilmek için Hollanda kendi grubunda anormal sıkıntı çekecek, belki de Kore Japonya biletini hiç kazanamayacak... 
     Elbette çok zor bir maç olacak. İsveç’in yenilenmiş kadrosu, fizik özellikleriyle taş gibi İkili mücadeleden kaçmıyorlar, sert oyundan yılmıyorlar. Aksine sertlik onlara avantaj getiriyor. Makedonya karşısında attıkları iki frikik golü, rakibin sertliğinden kazanılmış ödüller oldu. İsveç’in sol kanadında arızalar var. Buradaki sakatların yerini genç oyuncularla doldurmak zorundalar. Bunun bize avantaj kazandırması için Şenol Güneş’in taktik varyasyonlarını zenginleştirmesi gerekir. 
     Galibiyet kaçınılmaz olduğuna göre, gol gereksinmemizi çözmemiz gerekiyor. Milli Takım’ın "nöbetçi golcüsü" Hakan Şükür’e oyun içinde partnerlik yapacak oyuncuları oynatmamız elbette çarelerden biridir. Orta alanda faulsüz oyunu seçerek oyunu rakip kale üstüne yıkacak Emre bu konuda avantaj olabilir. Elbet Yıldıray’ın, Ümit’in, Arif’in de sahneye çıkabileceği bir maç bu. 
     Daha da önemlisi bu maçta beraberlik İsveç’in liderliğini perçinleyecek bir sonuçtur. Kuzeyliler, maç boyunca statükoyu korumak adına her türlü çareye başvuracaklardır. 
     Savunma önlemlerini sadece Rüştü panterliğine bırakmadan dikkatli olacaklarını umuyoruz. 
     
     Türk halkı son zamanlarda peşpeşe yediği darbelerle, yaşadığı hayalkırıklıklarıyla perişan oldu... Şimdi peşpeşe sevinçlerin zamanıdır... Aydın Örs ve Şenol Güneş’in oyuncularına... Dev Adamlarımız’a başarılar diliyoruz. 
     
     



 SPOR 

























</TEXT>
</DOC>
