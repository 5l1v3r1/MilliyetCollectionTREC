<DOC>
<DOCNO> 25686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/siyaset/siy06.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevleri teftişte 
</HEADLINE>
<TEXT>

Sincan F Tipi’ni inceleyen AP Raportörü, "Biz gelmeden hazırlık yapıldığını biliyoruz" açıklaması yaptı 
     MESUT HASAN BENLİ Ankara 

     Avrupa Parlamentosu Türkiye Raportörü Johannes Swoboda başkanlığındaki 8 kişilik heyet, Ankara Keçiören Çocuk Islahevi ve ölüm oruçlarının sürdüğü Sincan F Tipi Cezaevi’nde incelemelerde bulundu. Swoboda, "Biz gelmeden cezaevinde hazırlıklar yapıldığını biliyoruz" dedi. 
     Islahevindeki iş atölyelerini, yemekhaneyi ve koğuşları gezen heyet, Islahevi Müdürü Vedat Engin’e çocuklarla ilgili çeşitli sorular yönelttiler. Swoboda, yaptığı açıklamada, "Burası cennet olmayabilir. Fakat çocuklar için önceki hayatlarından daha iyi koşullar var" dedi. 
     Swoboda’nın, "bu tür ziyaretler öncesinde hazırlık yapıldığını bildiklerini" söylemesi üzerine Islahevi Müdürü Engin, hazırlık yapmadıklarını, çocukların her türlü ihtiyaçlarının karşılandığını, ilgiyi, sevgiyi ve eğitimi vermeyi amaçladıklarını kaydetti. 
     Heyet daha sonra Sincan F tipi Cezaevi’ne geçti. Buraya basın mensupları alınmadı. 
     
Bugün iyi davrandılar      Heyet ziyaretine başlarken Sincan F Tipi Cezaevi’nde bulunan kardeşi Serhat Gelir’i ziyarete gelen Norveç vatandaşı Erdal Gelir, şunları söyledi "Kaç defa buraya geldim. Ama hiçbir zaman bu kadar sıcak karşılanmadım. Daha önceki gelişlerimde ayakkabımdan kolyeme, evlilik yüzüğüme kadar her şeyimi çıkartıyorlardı. Ama bu sefer böyle olmadı. Ziyaret salonunda ilk kez sandalye verdiler." 



 SİYASET 













</TEXT>
</DOC>
