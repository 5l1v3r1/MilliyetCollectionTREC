<DOC>
<DOCNO> 15787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/11/son/sontur35.html </URL>
<DATE> 2001/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bugünkü olaylardan sonra esnaf odaları mitingleri erteliyor 
</HEADLINE>
<TEXT>

     Türkiye Esnaf ve Sanatkarları Konfederasyonu TESK Başkanı Derviş Günday, Başkent'te düzenlenen ''esnaf yürüyüşü''nün bazı provokatörlerce istismar edildiğini belirterek, benzer olayların tekrarlanmaması için, odalarca yapılması planlanmış miting ve gösteri yürüyüşlerinin ertelenmesinin zorunlu olduğunu vurguladı. 
     Derviş Günday, Başkent'te düzenlenen esnaf yürüyüşünde çıkan olaylara ilişkin yazılı açıklama yaptı. ''Ankara Esnaf ve Sanatkarlar Odaları Birliği tarafından organize edilen esnaf yürüyüşü maalesef bazı provokatörlerce istismar edilmiştir'' diyen Günday, konfederasyon olarak defalarca uyarmalarına karşın toplantının amacından saptırılmasının son derece üzücü olduğunu vurguladı. 
     Günday, şunları kaydetti 
     ''Ahi geleneğinin uzlaşmacı kültürü ile yoğrulmuş esnaf ve sanatkarlarımız bugüne kadar hiçbir anarşik olaya katılmamış, Türk polisine, askerine taş atmamış, sopalarla saldırmamıştır. Bugün Tandoğan meydanında güvenlik güçlerine saldırıda bulunanlar ve Büyük Atatürk'ün kurduğu Türk Hava Kurumu'nu taşlayanlar, hiç şüphe yoktur ki esnaf değildir. Ülkemizin içinde bulunduğu son derece hassas koşullar, esnaf ve sanatkarlarımızın kışkırtıcılara alet olmamasını, daha sağduyulu ve daha dikkatli davranmasını gerektirmektedir. Bu ve benzeri olayların tekrarlanmaması bakımından, Anadolu'nun muhtelif illerinde odalarımızca yapılması programlanmış bulunan miting ve gösteri yürüyüşlerinin ertelenmesi zorunluluğu vardır.'' 
     
     



</TEXT>
</DOC>
