<DOC>
<DOCNO> 27836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/yasam/yas05.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir kez sirke gitti bütün hayatı değişti 
</HEADLINE>
<TEXT>

Turan Becel, 12 yaşında izlediği sirkten öyle etkilenmiş ki, aralarına karışıp İtalya’ya gitmiş. Ve o gün bugün bir daha sirklerden ayrılamamış... 
     GÜLAY FIRAT İstanbul 

     İstanbul, 8 Haziran’dan bu yana çok tanıdık, çok eğlenceli bir gösteriye ev sahipliği yapıyor. Çocukların ve büyüklerin sevgilisi Roma Sirki’ her akşam Kozyatağı’nda perde açıyor. 
     Sirkte 12 ülkeden tam 118 kişi çalışıyor. Ve tabii hayvanlar 11 aslan ve kaplan, 17 timsah, 5 metrelik dev anakonda yılanı. Ve yine sirkin olmazsa olmazları, sihirbaz Yardavaz, Brazilyalı trapezciler, palyaçolar ve tel cambazları... 
     
     İlk görüşte aşık oldum 
     Sirkin kurucusu Coda Prim’ ailesi 60 kuşaktır bu işi yapıyor. Çalışanların hemen hepsi sirkte doğup büyümüş. Bu renkli ve bir o kadar heyecan verici sirkte çalışanlar arasında bizden biri de var. 60 yaşındaki Turan Becel... O tam 42 yıldır sirklerde çalışıyor. İstanbullu Becel’in sirk macerası değme Amerikan filmlerine taş çıkarır cinsten. Onun macerasını kendi ağzından dinleyelim 
     "Ben 12 yaşındayken İstanbul’a Medrano Sirki gelmişti. İlk gösteriyi izlediğimde kendimden geçtim. Kendimi öylesine kaptırmıştım ki, Medrano Sirki İstanbul’dan ayrılırken gizlice aralarına katıldım. Beni fark ettiklerinde çoktan İtalya’daydık. Sonrasında ailemden izin aldılar, ben de sirk hayatının bir parçası oldum." 
     
     Burada star yoktur 
     Sirkte çalışanların her işi yaptığını, hiç kimsenin star olmadığını söyleyen Becel, bugüne kadar bulaşıkçılıktan, ütücülüğe, at cambazlığından, hayvan terbiyeciliğine ve palyaçoluğa kadar her bölümünde görev almış. Şu an Türkçe bilen tek kişi olduğu için de sirkteki görevi sunuculuk. 
     



 YAŞAM 




















</TEXT>
</DOC>
