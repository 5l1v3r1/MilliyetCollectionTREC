<DOC>
<DOCNO> 45831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/dunya/dun06.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
BM helikopteri düşürüldü 10 ölü 
</HEADLINE>
<TEXT>

Abhazya’da beş BM gözlemcisini taşıyan helikopter, havalanmasından 15 dakika sonra yerden açılan ateş sonucu düştü 
     CENK BAŞLAMIŞ - MOSKOVA 

     Gürcistan’a bağlı Abhaz Özerk Cumhuriyeti’nde Birleşmiş Milletler BM gözlemcilerini taşıyan bir helikopterin yerden açılan ateşle düşmesi sonucu 10 kişi öldü. 
     
     Militanlar suçlandı 
     Abhaz Savunma Bakanı Yardımcısı Vyaçeslav Ankvad, beş BM gözlemcisi, mürettebat üyesi dört kişi ve bir tercümanı taşıyan MI - 8 tipi helikopterin başkent Suhum’dan havalanmasından 15 dakika sonra yerden ateş açılması sonucu düştüğünü söyledi. Ankvad, saldırıyla ilgili olarak Gürcü ve Çeçen militanları suçladı. Ancak henüz eylemi üstlenen olmadı. Abhazya, Gürcü ve Çeçen silahlı grupların son günlerde helikopterin düştüğü bölgede silahlı saldırılar düzenlediğini öne sürüyordu. Helikopterdeki BM gözlemcilerinin Alman, Fransız, Macar, İsviçreli ve Pakistanlı, mürettebatın ise Ukraynalı olduğu açıklandı. 1990’ların başında bağımsızlığını ilan eden Abhazya ile Gürcistan uzun süre savaşmıştı. 
     



 DÜNYA 















</TEXT>
</DOC>
