<DOC>
<DOCNO> 25087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/spor/spo01.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İnsaf et Ahmet 
</HEADLINE>
<TEXT>

Beşiktaş’ın golcü oyuncusu, yönetimin tek yıl için kendisine önerdiği 700 milyar lirayı beğenmedi, "900 milyar isterim" haberini gönderdi 
     KARTAL YİĞİT 

     BEŞİKTAŞ’TA henüz sözleşme yenilemeyen Ahmet Dursun, kendisine önerilen 700 milyarı beğenmedi. Yönetim, sözleşmesi sona eren oyunculardan şu ana kadar sadece kaleci Shorunmu ile anlaşırken, Ahmet ve Fevzi ile yapılan pazarlıktan da sonuç alamadı. Menajer Sinan Engin, iki futbolcunun menajeriyle yaptığı ikinci görüşmede Ahmet için tek yıllık maç başı dahil 700 milyar teklif etti. 
     GENÇ futbolcunun menajeri, Ahmet’in tek yıllığına 900 milyar lira istediğini belirtip, öneriyi kabul etmedi. Almanya’da tatilde bulunan Ahmet de, 900 milyar konusunda ısrarcı oldu. Sinan Engin’in, Fevzi için ise 300 milyar lira teklif etmesi, genç kalecinin tamamen gözden çıkarıldığı değerlendirmelerine yol açtı. Ali Eren’le görüşülmeyeceği, direk satış listesine konulacağı bildirildi. 
     
Veit günü      HERTHA Berlin’de forma giyen Veit’in bugün öğleden sonra İstanbul’a gelip, Beşiktaş’la sözleşme imzalaması bekleniyor. Nouma ile takası düşünülen Diawara’yı ikna etme çabaları da sürüyor. Yönetimin, Baya ve Veit’in dışında üç yabancı ile de anlaştığı bildirildi. 
     DAUM’UN ısrarla istediği Mijatovic’in de bu isimler arasında olduğu, Yugoslav futbolcunun İstanbul’u görmek istediği öğrenildi. Derby’de kiralık oynayan Marsilyalı libero Martin’in de listeye alındığı belirtildi. İç transferde de İlhan ve Tunç ile sözleşme yenilendi. 
     
Mehmet’e plaket      Beşiktaşlı Gümrükçüler Derneği, futbola veda eden Şifo Mehmet’i plaketle onurlandırdı. Başkan Serdar Keskin, plaketi verirken, salon "büyük kaptan" sesleriyle inledi, Mehmet’in duygulandığı gözlendi. 
     



 SPOR 




















</TEXT>
</DOC>
