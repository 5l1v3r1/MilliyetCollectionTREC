<DOC>
<DOCNO> 26830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/son/sondun23.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Makedonya görüşmeler süresince ateşkesi uzattı 
</HEADLINE>
<TEXT>

     Makedonya'da bulunan NATO Genel Sekreteri George Robertson, Makedon hükümetinin, uluslararası toplum tarafından da desteklenen barış planını siyasi liderler görüştüğü sürece, ateşkesin süresini uzatmayı kabul ettiğini söyledi. 
     Robertson, başkent Üsküp'te siyasi parti liderleriyle yaptığı görüşmelerden sonra düzenlediği basın toplantısında, ''Makedonya hükümeti, halen devam eden siyasi diyalog süresince, askeri operasyonları durdurma kararını uzatmayı kabul etti'' dedi. 
     NATO Genel Sekreteri, Makedonya'nın nüfusunun üçte birini oluşturan Arnavutların daha iyi haklar elde etmesi için mücadele ettiklerini söyleyen Arnavut militanlardan da ateşkesin uzatılması şartlarına uymalarını istedi. 
     Robertson, geçen hafta Arnavut militanları silahtan arındırmak için Batılı ülkelerin müdahalesini isteyen Devlet Başkanı Boris Traykovski'nin çağrısının kabul görmediğini de söyledi. NATO'nun Kosova'da görevlendirdiği askerlerin Makedonya'da konuşlandırılması gibi bir plan bulunmadığını söyleyen Robertson, ''Emirleri değiştirmeye başlamak gibi bir düşünceye sahip değiliz'' dedi. Traykovski'nin, mevcut süreçte yardım için resmen kendilerine başvurduğunu da söyleyen Robertson, ''Bu isteği neler yapabileceğimizi görmek üzere NATO merkezine götüreceğim'' diye konuştu. 
     George Robertson, Arnavut militanları geçen Cuma günü günü ele geçiirdikleri, başkente yakın Aracinovo'yu derhal terk etmeye de çağırdı. Bu arada, Arnavutların yoğun olarak yaşadığı Kalkandelen'de Tetovo yakınlarında dün gece çatışmalar çıktığı belirtildi. Makedon ordu sözcüsü Albay Blagoya Markovski, yaptığı açıklamada, dün geceki çatışmaların Pazartesi günü başlayan ateşkesten bu yana kaydedilen en şiddetli çatışmalar olduğunu kaydetti. Markovski, orduya ait kışlayı ve bir kontrol noktasını hedef alarak açılan ateşte, havan topu mermilerinden birinin bir evin avlusuna düştüğünü söyledi. Görgü tanıkları, çatışmaların sabah saatlerinde sona erdiğini, ancak 2 evin yandığını belirttiler. 







</TEXT>
</DOC>
