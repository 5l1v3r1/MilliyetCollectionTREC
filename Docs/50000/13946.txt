<DOC>
<DOCNO> 13946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/31/son/sondun06.html </URL>
<DATE> 2001/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Sırbistan Başbakanı "Miloseviç'in evinde çok miktarda patlayıcı var" 
</HEADLINE>
<TEXT>

     Sırbistan Başbakanı Zoran Cinciç, Yugoslavya'nın eski Devlet Başkanı Miloseviç'in evinde çok miktarda patlayıcı olduğu yönünde hükümetin elinde istihbarat raporları bulunduğunu bildirdi. 
     Cinciç, Belgrad'da düzenlediği basın toplantısında, ''Miloseviç'in ikametgahında çok miktarda cephane, silah ve patlayıcı olduğunu belirten istihbarat raporlarımız var'' dedi. Başbakan Cinciç, Miloseviç'in evinin çevresindeki özel muhafızların derhal silahlarını bırakmaları gerektiğini de söyledi. Sırbistan İçişleri Bakanı Dusan Mihayloviç, polisin teslim olmaya direnen Miloseviç'i tutuklama emri bulunduğunu, can kaybı olacağı endişesiyle güç kullanmadığını, uygun gördüğü anda tutuklamak için tam yetkili olduğunu bildirmişti. Miloseviç'i savunan gayri resmi muhafızların silahlı olduğunu belirten Muhayloviç, Miloseviç'in sorgu yargıcı önüne çıkmayı kabul edinceye kadar evinde göz hapsinde tutulacağını kaydetmişti. 




</TEXT>
</DOC>
