<DOC>
<DOCNO> 40316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/03/son/sontur07.html </URL>
<DATE> 2001/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu çağda bu polis 
</HEADLINE>
<TEXT>

     Üzeyir Garih bundan tam 9 gün önce Eyüp Mezarlığı'nda bıçaklanarak öldürüldüğünde Türkiye ayağa kalktı. 
     İstanbul Emniyet Müdürlüğü'nün önünde büyük bir sınav duruyordu. Ve bugün, cinayetten 9 gün sonra herkesin ortak kanısı, İstanbul polisi bu sınavda sınıfta kaldı. 
     Bu sabah Eyüp Cumhuriyet Savcılığı'na çıkartılan 4 kadın da serbest bırakıldı, polis soruşturması başladığı noktadan ileriye gidemeden duruyor. 
     Bugüne dek medyanın polisin önünde gittiği ise acı bir gerçek olarak gözlendi. Önce basın bulup konuştu, sonra polis gözaltına alıp ifadesini aldı. Hatta "kilit kadın" diye adlandırılan Pınar Konuşkan'ın adını veren otopark görevlisi sorgulandığı halde "birşey bilmiyor" denilenerek serbest bıkıldı. Ardından bir televizyon kanalında Pınar Konuşkan'ın adını verince ikinci kez gözaltına alınıp soruşturmada ilerleme sağlanabildi. 
     Polisin sınıfta kalması ise sadece idari bir sorun olmanın çok ötesinde anlamlar taşıyor. Bu başarısızlıkla hem polise olan güven azaldı, hem cinayetle ilgili soru işaretleri çoğaldı... 
     Polis nerelerde hata yaptı... 
     Polis daha cinayet ihbarı yapıldığı anda hata yapmaya başladı. İlk ihbarla olay yerine giden ekipler Üzeyir Garih'in cesedini bulamadı. Cinayet ancak ikinci ihbardan sonra duyuldu... 
     Ardından polis ekipleri hızla olay yerindeki delilleri yok etmeye başladı. İzler silindi, parmak izleri birbirine karıştı. 
     Polisin güvendiği ise küçük bir satıcı kızın verdiği ifadeden ibaretti. Bu ifadeye dayanan İstanbul polisi, cinayetten kısa bir süre sonra İçişleri Bakanı'nın önüne şu notu iletti 
     "Katili tesbit ettik. Tinerci Deli Fuat. Yakalanması an meselesi" 
     Gerçekten de Fuat N'nin yakalanması çok sürmedi. Ama o ne tinerci idi nede deli. Ama en önemlisi cinayetle hiç ilgisi yoktu. 
     Polis iki gün Fuat N ile oyalandı... 
     Cinayetten iki gün sonra Çevik Kuvvete bağlı 200 polis Eyüp Mezarlığı'nda arama yapmaya başladı. Ellerinde copları ile suç aleti ve cep telefonu arayan polisler elbette başarılı olamadı ancak olay yerindeki izlerin silinmesine biraz daha katkıda bulundu. 
     Eldeki kuş uçtu 
     Polis şu ana kadar sadece Üzeyir Garih'in cep telefonuna dönük teknik takipte başarılı oldu. Bu takip sonucu askerliğini Hasdal Kışlası'nda yapan er Yener Yermez'e ulaşıldı. Ancak kışladaki bir erin göz göre göre kaçmasına izin verildi. 
     Kaçma olasılığına karşı çevrede en küçük bir önlem alınmamıştı. 
     Peşpeşe yapılan açıklamalar birbiriyle çelişti. Sonunda polis mazereti bulmakta gecikmedi 
     "Sanık çok zeki" 
     Neden başarısız 
     Son yıllarda daha çok terör örgütleriyle mücadeleye dönük olarak uzmanlaşan İstanbul polisi sokağa hakim olamıyor. Bunun en belirgin göstergesi ise kapkaç olaylarına karşı polisin çaresiz kalması. 
     Polis kadroları içinde karmaşık cinayetleri hızla çözüme kavuşturacak uzman elemanların bulunmadığı bu olayla birlikte bir kez daha su üstüne çıktı. 
     Hızlı hareket edemeyen polis, ağır düşünüp ağır davranınca suçluları kolayca elinden kaçırmaya başladı. 
     Polisin sokakta istihbarat kaynakları da bulunmuyor. İstihbarat yetersizliği Üzeyir Garih cinayetinde tüm çıplaklığıyla ortaya çıktı. 
     Başlangıçta çözümü basit gibi görünen bir cinayet de böylece karmaşıklaşıp çok sayıda soru işareti ile içinden çıkılmaz bir hale geldi. 
     İstanbul polisinin, firari er Yener Yermez'i yakalasa bile sorgulama sonucu cinayetin perde arkasındaki aktörlerini de ortaya çıkartabileceğine duyulan kuşkular da arttı. 







</TEXT>
</DOC>
