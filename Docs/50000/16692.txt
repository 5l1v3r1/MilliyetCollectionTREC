<DOC>
<DOCNO> 16692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/17/yasam/ayas.html </URL>
<DATE> 2001/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Verilmeyen rüşvet 1 milyon çürüttü 
</HEADLINE>
<TEXT>

Evraklardaki küçük karışıklığı düzeltecek küçük ücret’ gurura takılınca, tam 11 yıl gümrükte bekleyen 312 arabadan geriye sadece hurda kaldı.. 
     BELMA AKÇURA İstanbul 

     Tam 1 milyon dolar, yani bugünün parasıyla yaklaşık 1 trilon lira değerindeki 312 adet arabayı çürüten rezaletin uzun öyküsü, 1990 yılında başladı. 
     Nuh Yapışlar’a ait Yapışlar Otomotiv A.Ş., İsviçre’den 312 adet Polonya malı FSH 650 model otomobil ithal etti. Halkalı Gümrüğü’nde bütün evraklar tamamlandı. Ama evraklarda, otomobilleri Türkiye’ye ilk getiren distribütör olan Can Ticaret A.Ş’nin adının da geçmesi, işleri fena halde karıştırdı. 
     Can Ticaret arabaları artık ithal etmiyordu ve Yapışlar Otomotiv distribütörlük hakkını alıp ve tüm yükümlülüklerini yerine getirmişti ama, gümrük yetkilileri sırf Can ticaretin’ de adı geçtiği için arabaları Yapışlar’a teslim etmiyordu. 
     Ve firma sahibi Nuh Yapışlar’ın ifadesine göre, bu karışıklığın düzeltilmesi için kendisinden rüşvet’ istendi. Yapışlar rüşveti onuruna yediremeyince, 11 yıllık dava maratonunu da başlatmış oldu. Can Dış Ticaret’e ait 17’nin üzerinde alacak verecek dosyası vardı. Bu yüzden, aslında Yapışlar’a ait olan otomobillere haciz geldi. Yapışlar da, hacizleri kaldırmak ve araçların kendisine ait olduğunu kanıtlamak için hukuk mücadelesine girişti. 
     Bayram Karasoy’un sahibi olduğu Can Dış Ticaret’in İstanbul Ticaret Odası’nda kaydının bulunmadığı anlaşıldı. 
     
     Tam 25 dava kazandı 
     Aradan geçen 11 yılda 25 dava kazanan Nuh Yapışlar, o zamanın parasıyla 1 milyon dolar verdiği 312 arabanın kendisine ait olduğunu sonunda kanıtladı. 
     Ve birkaç gün önce Yapışlar’a, 1990’dan bu yana Halkalı Gümrüğü’nde bekletilen artık çürümüş, hurdaya dönmüş otomobiller için Seninmiş gel al’ dendi. 
     Nuh Yapışlar, "Bütün bunlar rüşvet vermediğimden başıma geldi. Bu benim için onur savaşıydı ama ülkenin milli serveti de heba oldu" derken, Halkalı Gümrük Müdürü Mehmet Öz’ün son sözü ise şöyleydi 
     "Araçların alınması için iki firmaya da tebligat gönderdik. Almazlarsa devlet bunları hurda olarak satışa çıkartacak.." 
     


 YAŞAM 
























</TEXT>
</DOC>
