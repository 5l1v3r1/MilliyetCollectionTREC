<DOC>
<DOCNO> 36629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/son/sontur14.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Resmi bayramlarda da açık görüş... 
</HEADLINE>
<TEXT>

     Dini bayramların yanı sıra 30 Ağustos Zafer Bayramı'ndan başlanarak resmi bayramlarda da hükümlü ve tutuklulara yakınlarıyla açık görüş yapma olanağı getirildi. 
     Terörle Mücadele ve Çıkar Amaçlı Organize Suç Örgütleriyle Mücadele yasalarına muhalefetten cezaevinde bulunanların kınama dışında disiplin cezası olmayanlar da açık görüş yapabilecekler. 
     Adalet Bakanı Hikmet Sami Türk, Cumhuriyet Başsavcılarına gönderdiği genelgede 30 Ağustos Zafer Bayramı nedeniyle hükümlü ve tutukluların belirlenen esaslar ve günler dahilinde yakınlarıyla açık görüş yapabileceklerini bildirdi. 
     Buna göre 30 Ağustos'tan başlamak üzere Bayrampaşa Kapalı cezaevinde kalan hükümlü ve tutuklulara 6 gün, Ankara, Antalya, Metris ve İzmir Kapalı cezaevlerinde kalan hükümlü ve tutuklulara 5 gün, Adana, Bayrampaşa Özel, Bursa E Tipi, Gaziantep E tipi, Konya, Mersin Kapalı cezaevlerinde kalan hükümlü ve tutuklara da 4 gün açık görüş yaptırılacak. 
     Diğer bütün ceza ve infaz kurumlarında kalan hükümlü ve tutuklara da 30 Ağustos-1 Eylül tarihleri arasında olmak üzere 3 gün açık görüş yapmak imkanı sağlanacak. 
     Kınama cezası dışında disiplin cezası almış ve cezaları kaldırılmamış hükümlü ve tutuklular açık görüşten yararlandırılmayacak. 
     Hükümlü ve tutuklular, belgelendirilmek suretiyle sadece ana, baba, kardeş, eş ve çocuklarıyla görüştürülecekler. Belirtilen bu akrabalar dışında kalan kişilerle görüşme yapılmasına izin verilmeyecek ancak, ana, baba, eş, kardeş ve çocuğu olmayan hükümlü ve tutuklar, üçüncü dereceye kadar olan akrabaları, büyükbabası, büyükannesi ve torunlarından en çok üç kişiyle, önceden haber verilmesi ve belgelendirilmesi kaydıyla, Cumhuriyet savcısının izniyle görüş yapmaları sağlanacak. 







</TEXT>
</DOC>
