<DOC>
<DOCNO> 13018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/25/son/sondun10.html </URL>
<DATE> 2001/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Makedonya'da ordu Arnavut gerillaların elindeki ilk köye girdi 
</HEADLINE>
<TEXT>

     Makedonya'daki ayrılıkçı Arnavut gerillalara karşı geniş çaplı bir operasyona girişen ordu birlikleri, Arnavut gerillaların elindeki ilk köye girmeyi başardı. 
     Basın mensupları, 2 adet T-55 tankını izleyen bir zırhlı personel taşıyıcı birliğinin, Arnavut gerillaların ateşini güçlükle aşarak, Kalkandelen'e hakim tepelerdeki ilk köy olan Gayre'ye girdiğini belirttiler. 
     Köye girişteki yolda hasar görmüş askeri araçlar dikkati çekti. Bu arada, Kalkandelen hastane yetkilileri, bu sabah başlayan şiddetli çatışmalar sırasında ilk bilgilere göre, 1 polis ile 4 sivilin yaralandığını söylediler. Yetkililer, bu kişilerin hepsinin kurşunla yaralandığını ve sivillerin Arnavut olduklarını söyledi. Öte yandan, Makedonya'da askeri birliklerin Arnavut militanlara yönelik olarak başlattığı büyük saldırıda, Kalkendelen kentinde tedirginlik arttı. 
     Sabahın erken saatlerinden bu yana çatışmaların şiddetini artırarak sürdürmesi, Kalkadelen'i hayalet şehir görünümüne soktu. Bu arada, keskin nişancıların da evlerin çatılarında siper alarak havaya uyarı atışı yaptıkları gözlendi. 




</TEXT>
</DOC>
