<DOC>
<DOCNO> 49351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/spor/spo00.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusoy böyle istedi 
</HEADLINE>
<TEXT>

MHK, Galatasaray-Trabzonspor maçına önce Murat Ilgaz’ı atadı. Ardından devreye Başkan girdi ve karşılaşmanın hakemini Mutlu Çelik olarak değiştirdi 
     CEMAL ERSEN 

Listede oynama      GALATASARAY - Trabzonspor maçına Mutlu Çelik’i, Futbol Federasyonu Başkanı Haluk Ulusoy’un atadığı ileri sürüldü. Çelik’in, MHK tarafından geçen salı günü İstanbulspor - Gaziantepspor maçı için görevlendirildiği, ancak atama listesini onaylayan Ulusoy tarafından bu karşılaşma yerine adının dev maça yazıldığı ortaya çıktı. MHK’nin Galatasaray - Trabzonspor karşılaşması için Murat Ilgaz’a tebligat yaptığı da iddia edildi. 
     
Üyelerden tepki      MHK’DEN isminin yazılmasını istemeyen bir yetkili, Futbol Federasyonu Başkanı Haluk Ulusoy’un müdahalesi ile Murat Ilgaz’ın görevinin İstanbulspor - Gaziantepspor karşılaşması olarak değiştirildiğini belirtti. Ligin 7. haftasında oynanan Beşiktaş - Kocaelispor karşılaşmasındaki kararları ile dikkatleri üzerinde toplayan Mutlu Çelik’in, Galatasaray - Trabzonspor maçına atanmasının MHK içinde de büyük tepkilere yol açtığı bildirildi. 
     
20 yıllık arkadaşı      FUTBOL Federasyonu Başkanı Haluk Ulusoy’un, 20 yıllık yakın arkadaşı olarak tanınan Mutlu Çelik için böyle bir kararı almasının, Merkez Hakem Kurulu’nda derbi öncesi huzursuzluk yarattığı da ifade edildi. Bazı üyelerin, hakem atama yetkisine bizzat Başkan Haluk Ulusoy’un müdahalesinden son derece rahatsız olduğu ve konuyla ilgili tepkilerini Merkez Hakem Kurulu Başkanı Bülent Yavuz’a ilettikleri öğrenildi. 
     
Bu nasıl çelişki      MUTLU Çelik geçen yıl play - off’ta oynanan Diyarbakır - K.Konya maçında konuk takımdan üç futbolcuyu oyun dışı bırakırken, Konyasporlu bir başka futbolcunun yüzüne topu fırlatmasına kayıtsız kalmış, kart bile göstermemişti. Çelik’in Galatasaray - Trabzonspor karşılaşmasında kale arkasında ısınan Bordo - Mavili takımın yedek kalecisi Bülent’in 25 metre öteden küfür ettiğini işitip, kırmızı kart göstermesi büyük bir çelişki olarak nitelendirildi. 
     
Farklı raporlar      DEV maçın gözlemcileri Sadık Deda ve Nejat Şener’in yazdığı raporların farklı içerik taşıdığı belirlendi. Deda’nın, iki sayfalık ek rapor yazdığı ve Çelik’i ağır şekilde eleştirdiği öğrenildi. Raporda, ev sahibi takım tribünlerinden Fenerbahçe aleyhine uzun süre kötü tezahürat yapıldığı, ancak hakemin müdahalede bulunmadığının kaydedildiği de belirtildi. Diğer gözlemci Şener’in ise Mutlu Çelik’i başarılı bulduğu ve not olarak 8 verdiği bildirildi. 
     



 SPOR 

























</TEXT>
</DOC>
