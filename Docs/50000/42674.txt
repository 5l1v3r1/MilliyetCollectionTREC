<DOC>
<DOCNO> 42674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/son/sontur14.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer "Yaşanan acı olaylar uygarlıklar çatışması olarak görülmemeli" 
</HEADLINE>
<TEXT>

     Cumhurbaşkanı Ahmet Necdet Sezer, ABD'ye yönelik terörist saldırıların, terörün çirkin yüzünü, vahşetini ve dehşetini bir kez daha gözler önüne serdiğini söyledi. 
     Sezer, ''Üzüntü kaynağı olan bu insanlık dışı şiddet olayları karşısında konuya serinkanlılıkla eğilmek ve sabırlı bir savaşım vermek gerektiğine inanmaktayız. Yaşanan bu acı olaylar üzerine konunun bir 'uygarlıklar çatışması' bakış açısıyla değerlendirmesini yapmak doğru değildir'' dedi. Cumhurbaşkanı Sezer, ODTÜ'nün 2001-2002 eğitim-öğretim yılı açılış töreninde yaptığı konuşmada, ABD'de meydana gelen terörist saldırılara da değindi. 
     Sezer, geçtiğimiz yüzyılda yaşanan değişimlerin kaçınılmaz sonucu olarak, bugün dünyanın yeniden yapılanma süreci içine girdiğini belirterek, ''İçinde bulunduğumuz yeni yüzyılda dünya bir yandan varolan belirsizlikleri ortadan kaldırarak geleceğe hazırlanırken, diğer yandan da yeni olumsuzluklar ortaya çıkmaktadır'' dedi. Sezer, son günlerde, dünyada, uzun süredir egemen olan barış ve iyimserlik havasını yıkmayı amaçlayan önemli gelişmeler yaşandığını ifade ederek, Amerika Birleşik Devletleri'ne yönelik terörist saldırıların, terörün çirkin yüzünü, vahşetini ve dehşetini bir kez daha gözler önüne serdiğini vurguladı. 
     Tarihin bu en büyük terör eyleminin, teröre karşı savaşımda ülke ayrımı yapmadan yeni ve ortak bir anlayış geliştirilmesinin zorunluluğunu bir kez daha ortaya koyduğunu kaydeden Sezer, şöyle devam etti 
     'Nereden gelirse gelsin, kim yaparsa yapsın ve gerekçesi ne olursa olsun terör büyük bir insanlık suçudur. 
     Günümüzün ciddi tehditlerinden biri olan terörizmin ve terör eylemlerine katılanların ve bunu destekleyenlerin uluslararası toplum tarafından en güçlü biçimde kınanmaları ve dışlanmaları gerekir. Tarih boyunca vahşete yönelen, cinayet işleyerek kimi amaçlarını gerçekleştirmeye çalışan ve şiddeti temel alan terörist hareketler hiçbir zaman başarılı olamamışlardır. 
     11 Eylül günü Amerika Birleşik Devletleri'nde meydana gelen ve çok sayıda can kaybına yol açan terörist saldırıları, geçmişte kendisi de terörizmle savaşımda büyük kayıplar vermiş olan Türk Ulusu, derin bir üzüntü ile karşılamıştır. Bu saldırıları yapanları en güçlü biçimde kınamakta, dostumuz ve müttefikimiz Amerika Birleşik Devletleri'nin acılarını paylaşmaktayız. Amerikan halkının bu zor günlerinde tam bir dayanışma içinde yanında olduğumuzu belirtmek isterim.'' 
     Türkiye'nin nedeni ne olursa olsun terörizmin her türüne karşı olduğuna işaret eden Sezer, Türkiye'nin öteden beri savunduğu görüşün, ''tek tek ülkelerin çabalarının terörizmde savaşımda yeterli olmadığı, bu konuda mutlaka etkin bir uluslararası işbirliğine gereksinme bulunduğu'' yönünde olduğunu kaydetti. 
     Türkiye'nin, bu bağlamda, terör eylemlerine parasal desteğin önlenmesi ve teröristlerin adalet önüne çıkartılmasını amaçlayan uluslararası sözleşme ve kararların tam olarak uygulanması gereğini de savunduğunu belirten Sezer, ''Bu görüş ve inancımızı bugün de korumaktayız'' dedi. 
     Cumhurbaşkanı Sezer, şunları kaydetti 
     ''Üzüntü kaynağı olan bu insanlık dışı şiddet olayları karşısında konuya serinkanlılıkla eğilmek ve sabırlı bir savaşım vermek gerektiğine inanmaktayız. Yaşanan bu acı olaylar üzerine konunun bir 'uygarlıklar çatışması' bakış açısıyla değerlendirmesini yapmak doğru değildir. 
     Günümüz uygarlığını evrensel değerler oluşturmaktadır. İnsan yaşamının kutsal tutulması, farklı görüşlere hoşgörü gösterilmesi bu evrensel değerlerin önemlilerindendir. 
     Parçası olduğumuz bu çağdaş uygarlığa tüm dinlerin, farklı etnik ve ulusal değerlerin katkıda bulunduğu unutulmamalıdır. Dolayısıyla, günümüz uygarlığını belli bir dine ve yaşam biçimine dayandırmak da olanaklı değildir. Öte yandan, terörün ırkı, dini ve uyruğu yoktur. Bu açıdan bakıldığında yaşanan üzücü olayların değerlendirilmesinde az önce işaret ettiğim 'uygarlıklar çatışması' anlayışından uzak durmak ve bunu evrensel değerleri benimsemek, ya da bu değerlerin karşısında olmak biçiminde görmek daha uygun olacaktır. 
     Belli etiketler koyarak ayrımcılığı ön plana çıkarmak yerine çağımızın belası terörizme karşı savaşımda yeni ve kapsayıcı ortak bir anlayışın egemen kılınması önem taşımaktadır. Nüfusunun büyük çoğunluğu Müslüman bir ülke olarak Türkiye böyle bir anlayışın geçerli kılınmasında yararlı işlev verecek bir konuma sahiptir.'' 
     Sezer, Türkiye'nin, terörden çok çekmiş ve bu alanda, geçen 15 yıldan fazla süre içinde verdiği savaşımda elde ettiği deneyim ve bilgi birikimi ile bu konudaki uluslararası işbirliğinde desteği aranacak, önemli ağırlığa sahip bir ülke konumunda bulunduğuna işaret etti. Sezer, ''Türkiye, sahip olduğu bu deneyimin de verdiği güçle, dostu ve müttefiki ülkelerle ortak çabalar içinde yer almaktan kaçınmayacaktır'' diye konuştu. 







</TEXT>
</DOC>
