<DOC>
<DOCNO> 13027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/25/son/soneko04.html </URL>
<DATE> 2001/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu-Sen "Ulusal Program destek vermiyoruz" 
</HEADLINE>
<TEXT>

     Türkiye Kamu-Sen Genel Başkanı Resul Akay, ''Ulusal Program''a destek vermediklerini söyledi. 
     Akay, Türk Büro-Sen Samsun Şubesi tarafından Kurumahmutoğlu Büyük Samsun Oteli'nde düzenlenen,''Sendikal Haklar ve Türkiye Kamu-Sen'' konulu panele katıldı. Panel öncesinde konuşan Resul Akay, ekonomik kriz ortamından en büyük zararın kamu çalışanlarının gördüğünü öne sürerek, şunları kaydetti 
     ''Yıllardır kamu çalışanları emeklerinin ve hizmetlerinin karşılığını alamamaktadırlar. Haklar arandığında ise ya sürgünle karşılaşılmakta, ya da meydana çıkıldığında coplanılmaktadır. Oysa ülke ne zaman batağın eşiğine gelse, bütün fedakarlık kamu çalışanlarından beklenmektedir. Şimdi de böyle oldu. Ulusal program diye tutturdular. Böyle şeylere karnımız tok. Daha önceden de böyle senaryoları gördük ve destek vermedik. Bu Ulusal Programa'da inanmıyoruz. Program, Brüksel'de ve Washington'da önerilerle hazırlanmış. IMF'nin önerileriyle hazırlanmış. Türkiye'de hazırlanan bir tarafı yok, Bunun neresi ulusal Ülkede kimin önerisi alınmış. Ulusal diye yutturuyorlar. Biz bu zamana kadar 17 ulusal program gördük. Hiçbirine destek vermedik. Bunu da destek vermiyoruz. Kemal Derviş'i kurtarıcı olarak gösteriyorlar. Onunla birlikte daha da yoksullaşacağız.'' 
     Kamu görevlilerinin bu yılda enflasyon tuzağına düşürüleceğini ileri süren Resul Akay,''Hükümetin hedefi kamu çalışanlarını enflasyon tuzağına düşürmektir. Biz yıllarca bu tuzağa düştük. Artık düşmek istemiyoruz. Yasal haklarımızı elde etmek için yine bağıracağız, yine meydanlara çıkacağız. Şimdi de böyle bir sürecin içindeyiz. Her şeyimizi ortaya koyarak direneceğiz''dedi. 
     Akay, ''Biz kamu çalışanları siyaset yapma, sendika ve grevli toplu sözleşme hakkımızı istiyoruz. Savunma refleksimizin olmasını istiyoruz. Kimsenin, haklarımız üzerinde kumar oynamasını istemiyoruz'' diyerek, konuşmasını tamamladı. 




</TEXT>
</DOC>
