<DOC>
<DOCNO> 25797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/son/sonspo16.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe'de transferi, Serdar Bilgili'nin ayağı engelledi 
</HEADLINE>
<TEXT>

     Süper Birinci Futbol Ligi'nin yeni takımı Göztepe, iç ve dış transferde 11 Haziran Pazartesi günü start almaya hazırlanıyor. 
     Futbol Federasyonu toplantısı için Teknik Direktör Rıza Çalımbay ile Ankara'da bulunan Başkan Hamdi Türkmen, Sellami, Ayhan, Fazlı ve Murat Alaçayır için bugün Beşiktaş Başkanı Serdar Bilgili ile planladığı görüşmeyi yapamadı. Bilgili'nin ayağını burkması nedeniyle görüşmeye gelmemesi üzerine bir açıklama yapan Türkmen, ''Bu şanssızlık oldu. Ancak görüşmemiz Pazartesi gününden sonra gerçekleşecektir'' dedi. 
     İç transfer konusunda 11 Haziran Pazartesi günü görüşmek istedikleri futbolcuları davet ettiklerini kaydeden Türkmen, sözlerini şöyle sürdürdü 
     ''Transferler teknik direktörümüz Rıza Çalımbay'ın görüşleri doğrultusunda yapılacaktır. Pazartesi günü hocamızı transfer komitesiyle tanıştırıp, gerekli atağı başlatacağız. Ekonomik koşullarımızı da göz önünde bulundurarak hareket edeceğiz. İç transferi bir an önce halledip, dış transfere yöneleceğiz. Beşiktaş'tan istediğimiz futbolcuların durumu da önümüzdeki hafta netlik kazanacaktır.'' 
     Öte yandan, kamp programı çalışmalarını da sürdüren sarı-kırmızılı takımın yönetimi, iki bölüm halinde gerçekleştirilecek yurtiçi ve yurtdışı kamplarını gelecek hafta netleştirecek. Göztepeli futbolcuların ilk dönemi Karaburun'da geçirmesi düşünülürken, 12 Temmuz'da da Almanya kampının başlayacağı öğrenildi. 






</TEXT>
</DOC>
