<DOC>
<DOCNO> 39098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/26/son/sonspo11.html </URL>
<DATE> 2001/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe Başkanı "Çalımbay yılın teknik direktörü olacak" 
</HEADLINE>
<TEXT>

     Birinci Süper Lig'de 3. haftayı da galibiyetle kapatan Göztepe'de başarılı sonuçlara temkinli bir yaklaşım gösteren A.Ş Yönetim Kurulu Başkanı Hamdi Türkmen, ''Haddimizi bilmek zorundayız'' dedi. 
     Takımın iyi bir çıkış yakaladığını ve fikstür avantajını en iyi biçimde kullandığını anlatan Türkmen, yine de bu sonuçların kimseyi havaya sokmaması gerektiğini vurguladı. Türkmen, camiada şampiyonluktan söz edilmeye başlandığını kaydederek, ''Bu yıl için böyle bir iddiamız söz konusu değil. Hedefimiz ilk 10 takım arasına girmek. Elbette her maçımıza kazanmak için çıkacağız, ama haddimizi de bileceğiz'' diye konuştu. 
     Teknik Direktör Rıza Çalımbay ve arkadaşlarından son derece memnun olduklarını da söyleyen Türkmen, ''İlk başta teknik heyetimize kuşkuyla bakılıyordu. Ama onlar neredeyse 24 saat inanılmaz derecede fedakarca mesai harcıyorlar. Ben sezon sonunda Rıza hocamızın yılın teknik direktörü seçileceğine inanıyorum'' dedi. 
     Sellami'nin sözleşmesinin feshedilmesinden sonra Çalımbay'ın mutlaka bir libero ve orta alan oyuncusu talebinde bulunduğunu kaydeden Türkmen, Eylül ayının ortalarına kadar transfer yapabilecek durumda olmadıklarını, bu dönemden sonra konunun gündeme gelebileceğini dile getirdi. 
     Göztepe, İstanbulspor maçının hazırlıklarına 29 Ağustos Çarşamba günü başlayacak. 






</TEXT>
</DOC>
