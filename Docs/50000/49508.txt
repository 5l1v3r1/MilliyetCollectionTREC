<DOC>
<DOCNO> 49508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/guncel/gun03.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayramın giremediği yer 
</HEADLINE>
<TEXT>

İstanbul’un iki caddesi bir yanda 29 Ekim coşkuyla kutlanırken diğer yanda İslam Cumhuriyeti manzaraları yaşandı 
     SERHAT OĞUZ İstanbul 

     Cumhuriyetin 78. kuruluş yıldönümü, İstanbul Vatan Caddesi'nde büyük coşkuyla kutlanırken, iki cadde uzaklıktaki Fatih Çarşamba'daki görüntüler tezat yarattı. Çarşamba sokaklarını arşınlayan çarşaflı kadınlar cüppeli, sarıklı erkekler ve takkeli çocuklar, Cumhuriyet Türkiyesi'nden çok, kendilerince İslam cumhuriyetini yaşatıyordu. 
     İstanbul'un her köşesinde dün Cumhuriyet Bayramı'nın hareketliliği gözlenirken, yıllardır "İrticanın İstanbul'daki kalelerinden biri" olarak anılan Çarşamba'da bayramdan eser yoktu. Diğer bölgelerdeki evleri süsleyen Türk bayrakları, hemen hiç bir binaya asılmamıştı. Ellerinde bayraklarla dolaşan çocukların yerini de, "büyümüş de küçülmüş" cübbeli, takkeli, mintanlı çocuklar almıştı. 
     
     İstanbul’da ama uzakta 
     Sokaklarda, kıyafet kanunu delen çarşaflı kadınlar yürürken, yine cüppeli, takkeli ve uzun sakallı erkekler, sanki kurtarılmış bölgede yaşamanın keyfini sürüyordu. Mevlana Giyim, Tekbir Yayınları tabelaların altında, İslami ürünler arasında, İstanbul'un içinde ama İstanbul'dan çok uzaktaki Çarşamba, sönük bir 29 Ekim daha geçirdi. 
     
Gelecek bayrağı taşıyor      ERCAN ARSLAN 

     İşte farklı bir bayram görüntüsü. Annesinin yanında 29 Ekim Bayramı törenine doğru yürüyen küçük öğrenci bayrağı almış öne bile geçmiş... 
     
     İSTANBUL’DA 29 EKİM 
Vatan Caddesi’nde görkemli tören      İSTANBUL’DA Vatan Caddesi’ndeki törende vatandaşlar, Vali Çakır, Belediye Başkanı Gürtuna ve 1. Ordu Komutanı Orgeneral Doğan’a da tezahüratta bulundular. Tören, öğrenci ve askeri birliklerin geçiş töreniyle devam etti. 
     
Geleceği aydınlattılar..      GÜNTAN MAVİGÖZLÜ 

     Özel Yüzyıl Işıl Okulları ile Vehbi Koç Lisesi öğrenci, öğretmen ve velileri Sarıyerlilerle birlikte dün gece ellerinde meşalelerle yürüyüp, fener alayında yarınlara ışık tuttu. Sarıyer İlköğretim Okulu bahçesinde toplanan bin kişilik kalabalık, saat 17.30'da meşaleleriyle yürüyüşe başladı. Yürüyüş, Sarıyer İskele Meydanı'nda son buldu. 
     



 GÜNCEL 














</TEXT>
</DOC>
