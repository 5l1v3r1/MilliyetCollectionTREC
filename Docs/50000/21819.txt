<DOC>
<DOCNO> 21819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/son/sontur25.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
"Ölüm oruçları bitebilir" 
</HEADLINE>
<TEXT>

     TBMM İnsan Haklarını İnceleme Komisyonu Başkanı Hüseyin Akgül, cezaevleriyle ilgili yasal iyileştirmelerin ölüm oruçlarını bitirebileceği inancını taşıdıklarını söyledi. Akgül, cezaevlerine gitmeyeceklerini de sözlerine ekledi. 
     İnsan Haklarını İnceleme Komisyonu’nun bugünkü toplantısından sonra bir açıklama yapan Akgül, bazı Batı ülkelerine yapılan ziyaretler ve buralardaki cezaevlerinde yapılan inceleme sonuçlarının komisyon üyelerine aktarıldığını belirtti. 
     Cezaevleriyle ilgili altkomisyonun raporunun bugün komisyon üyelerine dağıtıldığını, gelecek hafta da rapor üzerinde müzakerelerin yapılacağını bildiren Akgül, şöyle konuştu 
     "Burada arkadaşlarımızın almış olduğu karar, şu anda ölüm oruçlarıyla ilgili cezaevlerine bir ziyaretin yapılmaması. Çünkü cezaevleriyle ilgili iyileştirme yönünde Terörle Mücadele Yasası’nın 16’ıncı maddesinin değiştirilmesi, cezaevlerindeki iş yurtları kanununun çıkması, ceza infaz hakimliği kanunun çıkması bugün görüşülecek olan cezaevleri izleme kurulları tasarısının da yasalaşması halinde, gerek cezaevlerindeki uygulamaların bağımsız yargının, bir diğer açıdan da sivil inisiyatifin denetimine gireceği, dolayısıyla bu iyileştirmeler sonucunda da ölüm oruçlarının bitebileceği inancı hakim oldu ve şimdilik gidilmesi kabul edilmedi." Akgül, komisyonun önümüzdeki hafta, basına ve kamuoyuna yansıyan telefon dinleme konusunu da ele alacağını ifade etti. 
     
     
     
     







</TEXT>
</DOC>
