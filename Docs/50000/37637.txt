<DOC>
<DOCNO> 37637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/17/son/sonspo16.html </URL>
<DATE> 2001/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Basın Sözcüsü "Evet, Popescu'yla yollarımızı ayırdık" 
</HEADLINE>
<TEXT>

     Galatasaray, deneyimli futbolcusu Gheorghe Popescu ile yollarını ayırma aşamasına gelirken, sarı-kırmızılı kulübün bu transferden para kazanamayacağı, ancak büyük bir maddi yükten kurtulacağı bildirildi. 
     Kulüp basın sözcüsü Aziz Üstel, Popescu'dan sezon başında kendisine kulüp bulmasını istediklerini ifade ederek, ''Ancak O kalmak için ısrar etti'' dedi. 
     Bu transferden kulüp olarak bir bonservis bedeli almayacaklarını ifade eden Üstel, ''Oyuncumuzun İtalyan Lecce Kulübü'ne transferinden bedel alamayacağız, ancak Popescu'ya geçen sezondan 1.5 milyon dolar borcumuz var. Oyuncu kaldığında, bu sezon da 2 milyon dolar ödeyeceğiz. Transfer gerçekleşirse, toplam 3.5 milyon dolarlık bir yükten kurtulacağız'' diye konuştu. 
     Popescu'nun artık maç içinde çok ağır kaldığını da vurgulayan Üstel, bu futbolcunun yer almadığı AS Roma maçında, savunmanın Batistuta'lı İtalyan ekibine çok az şans tanıdığını kaydetti. 
     Üstel, bu transferin henüz kesinlik kazanmadığını da belirtirken, hafta başında sonuçlanabileceğini sözlerine ekledi. 






</TEXT>
</DOC>
