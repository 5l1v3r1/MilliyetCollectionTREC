<DOC>
<DOCNO> 15409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/son/sonspo03.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
"Galatasaray ciddi bir avantaj kaybetti" 
</HEADLINE>
<TEXT>

     Galatasaray Genel Sekreteri Celal Gürcan, Fenerbahçe'nin puan kaybettiği bir haftada Yimpaş Yozgatspor'a yenilerek, ciddi bir avantaj kaybettiklerini söyledi. 
     Bundan böyle puan kaybına tahamülleri olmadığını kaydeden Celal Gürcan, ''Artık kredimiz sıfır. Dünkü karşılaşmada 3 puanın yanı sıra averaj da kaybettik. Puan farkının İstanbulspor'u yenmemiz halinde, 3 artı averajı da sayarsak, 4 olduğunu düşünüyorum. Fenerbahçe'nin bundan böyle puan kaybetmesini bekleyeceğiz'' dedi. 
     Genel Sekreter Gürcan, Yimpaş Yozgatspor maçının ilk 2 dakikasında 2 gol birden yediklerini ve adeta şok yaşadıklarını ifade etti. Yenilen bu gollerden sonra çok sayıda pozisyona girdiklerini ve bir de penaltı kaçırdıklarını hatırlatan Gürcan, ''Belki gündüz maçının da etkisiyle takımda şaşkınlık vardı. İki tane üst üste gol yersen, herşey bozulur. İkinci yarıda da kalan zaman farkı kapatmaya yetişmedi'' diye konuştu. 




</TEXT>
</DOC>
