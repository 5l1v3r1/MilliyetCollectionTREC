<DOC>
<DOCNO> 41520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/spor/yurundul.html </URL>
<DATE> 2001/09/11/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Oryantal düşünceler 
</HEADLINE>
<TEXT>

     Bizim için hayati önem taşıyan ve son dakikada yıkıldığımız İsveç maçında, taktik planda, takım tertibinde ve de oyuncu değişikliklerinde teknik adam yanlışları yoktu. İlk yarıda doğal olarak kontrollü anlayış benimsendi. Çünkü takım savunması çok güçlü İsveç önünde skor dezavantajına düşmemek gerekirdi. İkinci yarıya Şenol Güneş, Emre’nin yerine Arif ile başladı. Çok doğru bir karardı. Bu devre biraz daha risk almaya başladık. Golü de hemen bulduk. İlerleyen bölümde İsveç’in tehlikeli atakları başladı. En kritik anda Tayfun - Yıldıray değişikliğiyle saha içi dengeleri tamamen lehimize döndü. Son 20 dakika ani ataklarla gol aramanın yanı sıra, takım savunmamız da kusursuzdu. İsveç, pozisyon bulmak bir tarafa, ölü top bile kazanamadı. Ama son dakikada bir serseri top, onları sevince bizi üzüntüye boğdu. 
     Böyle bir şanssız 90 dakikadan sonra baraj maçları için moral depolamak yerine, Şenol Güneş’i küçük düşürücü saldırılar başladı. Bu nasıl ulusal takımı sevmek. "Biz demedik mi"ler, "Şeker gibi gruptan Güneş sayesinde çıkamadık", "Hemen Denizli’ye iki maçlık görev vermek şart" gibi, oryantal yorumlar geldi. Yerin kulağı olsa da Güneş’e saldıranların 87. dakikadaki yazılarını bir söylese. 
     Günümüz futbolunda garanti diye birşey yoktur. 52 yıldır Dünya Kupası’na katılamıyoruz. Ama İsveç’in 94’te Dünya üçüncülüğü var. Ayrıca, canlı örnekler de var. Hollanda gibi bir Dünya devi ilk ikiye giremedi. Almanya, beraberliğin yettiği sahasındaki maçta galip duruma geçmesine rağmen İngiltere’den 5 yedi. 
     Mustafa Denizli önerisine gelince. Futbol Federasyonu, Denizli’ye gidecek, "Fenerbahçe ile anlaştın, milli takımı bıraktın. Ama Şenol Güneş ile yanlış seçim yapmışız. Şu anda bizi ancak sen kurtarırsın. Herhalde Aziz Yıldırım da milli davada gerekli izni verir " diyecek. Böyle bir komedi olur mu 
     Mustafa Denizli, kariyerini ispatlamış, bazı önemli başarılara imza atmış bir teknik adam. Ama biraz geriye gidelim. Hollanda galibiyetinden sonra kazanırsak Dünya Kupası’na gideceğimiz Belçika karşısında, Ali Sami Yen’de bir devrede üç gol yiyerek yenildiğimiz maçta teknik direktör Denizli değil miydi 
     Avrupa Şampiyonası elemelerinde Almanya galibiyetinden dört gün sonra Finlandiya’dan Ali Sami Yen’de üç gol yiyip, Moldova’da beraberliği son dakikada kurtarıp, toplam beş puan kayıpla grup birinciliğini kaçırıp baraj maçına kalırken, teknik direktör yine Denizli değil miydi 
     Ülkemizde her şeyde olduğu gibi futbolumuzun karşısında da en büyük handikap, bir türlü vazgeçilemeyen oryantal düşüncelerdir. 
     



 SPOR 


























</TEXT>
</DOC>
