<DOC>
<DOCNO> 45739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/08/son/sondun34.html </URL>
<DATE> 2001/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'daki askeri harekata İran da karşı.. 
</HEADLINE>
<TEXT>

     İran Dışişleri Bakanı Kemal Harrazi, Afganistan'da askeri harekata karşı olduklarını açıkladı. 
     Harrazi, düzenlediği basın toplantısında, İran'ın ''başka bir insanlık felaketi yaşanmaması için tüm diplomatik girişimleri yaptığını'' belirtti ve ''Askeri saldırıya karşıyız'' dedi. 
     ''Terörist eylemlerin kökeninin ortadan kaldırılması gerektiğini vurgulayan Harrazi, terörizme karşı girişilecek bir harekatın hedeflerinin ''açık ve makul'' olması gerektiğini belirtti. 
     Harrazi, ''Bizim ümidimiz, girişilecek bir harekatın hedeflerinin açık ve makul olması ve hiçbir şekilde sivillere zarar vermemesi şeklindeydi. Ama bu büyüklükte bir harekatın sivillere zarar vermemesi mümkün değil'' dedi. 
     Afganistan'daki gelişmelerden ''endişeli'' olduklarını kaydeden Harrazi, komşuları Afganistan'da böyle bir harekat sürerken ''doğal olarak sınırları konusunda kaygılı olduklarını'' bildirdi. 
     ABD'ye hava sahalarını kullandırmayacaklarını söylediklerini, ABD'nin de bunu kabul ettiğini hatırlatan Harrazi, eski Afganistan Kralı Zahir Şah'ın bir temsilcisinin İran'a geleceği şeklindeki haberleri reddederek, ''Bizim Zahir Şah'ın temsilcisi ile bir randevumuz yok'' diye konuştu. 
     İran'ın da BM gibi Burhaneddin Rabbani hükümetini resmi Afganistan hükümeti olarak tanıdığını söyleyen Harrazi, Afganistan'ın geleceğini Afganların belirlemesi gerektiğini vurguladı. 
     BM gözetiminde demokratik bir hükümet kurulması gerektiğini belirten Harrazi, bu hükümetin kurulması sürecine Rabbani hükümeti dahil bütün grupların katılması gerektiğini kaydetti. Harrazi, Afganistan'da kurulacak demokratik bir hükümetle işbirliği yapmaya hazır olduklarını söyledi. 
     
     Mülteci akını... 
     Bu arada, ABD'nin dün gece başlattığı harekattan sonra Afganistan'dan İran'a mülteci akınının da başladığı belirtiliyor. 
     Afganistan sınırındaki Sistan Belucistan eyaletinin üst kesimlerinde sınırdan yüzlerce kişilik gruplar halinde geçen mültecilerin, kent sınırları içine girdiklerinde topluca gözaltına alındıkları ve daha sonra mülteci kamplarına gönderilmek üzere bekletildikleri kaydedildi. 
     






</TEXT>
</DOC>
