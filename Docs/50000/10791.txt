<DOC>
<DOCNO> 10791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/11/ekonomi/eko01.html </URL>
<DATE> 2001/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Program önce halka anlatılacak 
</HEADLINE>
<TEXT>

Hükümet, yeni ekonomik programa destek almak için bu hafta sosyal taraflarla bir araya gelecek. Ekonomik ve Sosyal Konsey toplantıya çağrılacak 
     ZÜLFİKAR DOĞAN Ankara 

     Ekonomiden sorumlu Devlet Bakanı Kemal Derviş’in yeni programa "ulusal" boyut kazandırma önerisi doğrultusunda, hükümet bu hafta yeni programa destek için sosyal taraflarla bir araya gelmeye hazırlanıyor. Ekonomik - Sosyal Konsey’in bu çerçevede toplantıya çağrılacağı belirtildi. 
     Gerek Emek Platformu’nu oluşturan çalışan örgütleri, gerekse Türk - İş, Hak - İş, DİSK gibi işçi konfederasyonları, TİSK, TZOB, TESK ve TOBB’un oluşturduğu "Sivil İnisiyatif"in yeni programın oluşumunda kendilerinin de "masada olması gerektiği" görüşü doğrultusunda, hükümet işçi, işveren, esnaf, çiftçi, temsilcileriyle bir araya gelecek. 
     Hükümet, bu hafta başından itibaren kamu kesiminde ağırlıklı olarak Türk - İş ve Hak - İş’e üye 400 binin üzerinde KİT işçisi için başlatılacak toplu sözleşme pazarlığında da işçi kesiminin programa desteğini almaya çalışacak. 
     İşçi sendikaları, "ulusal programın aynı zamanda bir özveri programı olduğu, tüm kesimlerin bu özveriyi paylaşması gerektiği" konusunda ikna edilmeye çalışılacak. Ekonomik - Sosyal Konsey’in yanı sıra, Yüksek Planlama Kurulu da YPK bu hafta içerisinde yeni ekonomik program ağırlıklı bir gündem ile art arda toplantılar yapacak. 
     
Gelir paketi hazırlanıyor      Memurlara enflasyon farkı ödemesiyle büyüme hızı hedefinin yarı yarıya aşağı çekilmesinin bütçe gelirleri üzerinde yaratacağı olumsuz etkiye karşı da önlemler üzerinde çalışılıyor. Kamu taşıtlarının, taşınmazlarının, eğitim merkezi, kamp, kamu arazileri, Hazine arazileriyle, üzerine kaçak yapı ve benzeri tesislerin yapıldığı kamu, vakıf ve diğer arazilerin satışıyla ilgili envanter ve tahmini gelir çalışmaları hızlandırıldı. Bedelli askerlik uygulamasının ek bir yasa düzenlemesiyle süresinin uzatılması, TL ve dövize endeksli özel tertip Devlet k ğıtlarının halka arzı gibi seçenekler üzerinde de çalışılıyor. 
     
Hazine için Tunaboylu’nun adı geçiyor      Bankacılık Düzenleme ve Denetleme Kurumu’nun BDDK başına İbrahim Betil’in getirilmesi konusunda, daha önce bazı özel bankalarda yöneticilik yapmış olması ve daha sonra sahibi olduğu 
     Bank Ekspres’in geçirdiği serüvenlerin "tereddüt" yarattığı öne sürüldü. Hazine Müsteşarlığı için ismi gündeme gelen BDDK Başkan Yardımcısı Faik Öztrak’a ise Hazine’den sıcak bakılmadığı kaydedildi. Hem bu görev, hem de BDDK başkanlığı için Ziraat Bankası Genel Müdürü Osman Tunaboylu gündemde. 
     


 EKONOMİ 
















</TEXT>
</DOC>
