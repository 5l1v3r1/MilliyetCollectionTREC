<DOC>
<DOCNO> 10275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/07/guncel/gun08.html </URL>
<DATE> 2001/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Lolita tartışması 
</HEADLINE>
<TEXT>

ÇAPRAZ ATEŞ 
     SERDAR BENLİ 

     RTÜK’ün "Elite Model Look 2000" yarışması yüzünden atv’yi bir günlüğüne kapatması üzerine atv’nin açtığı yürütmenin durdurulması davasında, mahkemenin tayin ettiği bilirkişinin de RTÜK’ü haklı bulması, moda dünyasını karıştırdı. Prof. Nevin Güngör Ergan, Doç. Demet Ulusoy ve Yrd. Doç. Levent Şenyüz’den oluşan bilirkişi heyeti, raporlarında "Söz konusu yayının, çocukların ve gençlerin, fiziksel, zihinsel, ruhsal ve ahlaki gelişimini psikolojik olarak olumsuz yönde etkileyebilecek bir niteliğe sahip olabileceğine" dikkat çektiler. Moda dünyasından kimileri tepki gösterdi, kimi de bu karara destek çıktı. 
     
     Gaye Sökmen Manken Ajansı Sahibi 
Eğitime devam ettiler      Mankenlik ve modellik her meslek gibi eğitimine küçük yaşta başlanılması gereken bir meslektir. Elit Model Look yarışması da ileride bu mesleği seçecek kişilere eğitimlerini verebilmek amacıyla yapılan bir yarışmadan ziyade bir seçimdir. Dikkate alacak olursak 1996’da 15 yaşında Elite Model Look kraliçesi seçilen Duygu Dikmenoğlu tahsilini tamamlamış modellik kariyerine başarılı bir şekilde devam etmektedir. Bu genç kızlar eğitim ve kültürleriyle örnek oluşturacak kişiliklere sahipler. 
     
     Neşe Erberk Manken Ajansı Sahibi 
Kadınsı gösterilmemeli      Bu yarışmada benim karşı olduğum en önemli nokta 13 - 14 yaşındaki kız çocuklarını mayo ve topuklu ayakkabı ile kadınsı bir havada podyumda yürütmek. Yoksa manken ya da fotomodel olmaları ile ilgili olumsuz bir düşüncem yok. Önemli olan onların genç kızlıklarını vurgulamak. Yani onları kadınsı havada göstermek bence büyük bir yanlış. O zaman raporda dile getirildiği gibi bazı yanlış özendirmeler olabilir. Halbuki genç, masum ve dinamik bir havada da kendilerini gösterebilirler. 
     
     Can Sandıkçıoğlu Manken Ajansı sahibi 
Tuhaf bir açıklama      Bilirkişi raporunu hayretle karşıladım. "Televizyon izleyicilerinden bir kısmı da adaylara benzeme çabası içine girebilir. Eğer fizyolojik gelişimlere uygun değilse bu durumda manken gibi görünme uğruna bedenlerine zarar verebilecek yeme bozuklukları geliştirebilirler" şeklinde çok tuhaf ve anlaşılması güç bir açıklamayı burada kınıyorum. Mankenlik mesleği 18 yaşın altındaki yaşlarda kazanılacak deneyimlerle ortaya çıkan bir olgudur. Böyle bir yarışma bilirkişilerin ileri sürdüğü nedenlerle haksız çıkarılamaz. 
     
     Canan Mutluer Manken 
İmzamı atarım      Bilirkişi raporunun altına imzamı atarım. Benim için asıl önemli olan şey bu yarışmaya katılanların eğitim dönemini tamamlamamış olmaları. Zaten dersleri çok sıkı ve eğitim sitemimiz tam oturmamış durumda. Bir de kalkıp böyle bir şeye zaman ayırmak dikkati bu yönde yoğunlaştırmak eğitimlerini olumsuz etkileyecektir. İşin başka bir yönüde bu yaşta kişilikleri oturmadığı için aileleri ve çevreleri ile kişilik savaşına gireceklerdir. Biz gelişimini tamamlamamış bir toplumuz bu yüzden bu tür şeyleri elimize yüzümüze bulaştıyoruz. 
     
     Duygu Dikmenoğlu manken 
Kötü örnek olmadık      Kararı son derece anlamsız buldum. 15 yaşında Elite Model Look’un ilk kraliçesi seçildim. Türkiye’de örnek gösterilen genç kızlarından biriyim. Ne ben ne de yarışmada derece alan arkadaşlarımın kimseye kötü örnek olduğunu sanıyorum. Çağdaşlaşma yolunda ilerleyen Türkiye’de böyle gerekçelerle ekran karartılması ülkemin geleceği adına beni çok endişelendiriyor. 
     
     Prof. Dr. Arif Verimli 
Yetişkin sayılırlar      Kapatma gerekçesi bu ise psikiyatride bir bilimadamı ve bir eğitim adamı olarak katılmıyorum, doğru bulmuyorum. 15 yaşından büyükler, hukuk karşısında ciddi anlamda yetişkin muamelesi görür. Dolayısıyla 15 yaşını bitirmiş bir insan, kendi özgür idaresiyle seçme şansını kullanabilir. Hukuken ceza ehliyeti vardır. 
     


 GÜNCEL 

















</TEXT>
</DOC>
