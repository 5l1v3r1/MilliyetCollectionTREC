<DOC>
<DOCNO> 43690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/24/siyaset/siy01.html </URL>
<DATE> 2001/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da bunlar konuşuluyor 
</HEADLINE>
<TEXT>

Hüsamettin Özkan’ın kabul edilmeyen önerisi neydi Özkan, Sezer’i nasıl reddetti Ecevit neden yakınıyor Ecevit’in veliahtı değişti mi 
     Serpil Çevikcan 

     Hüsamettin Özkan şahin’ çıktı 
     Yüzyılın terör saldırısının ardından "pasif" bir görüntü veren Türkiye’nin eleştirilere neden olan imajını değiştirmesi konusunda en kritik önerinin ilk güvenlik zirvesinde Başbakan Yardımcısı Hüsamettin Özkan tarafından Başbakan Bülent Ecevit’e yapıldığı ortaya çıktı. Kulislere yansıyan bilgilere göre Özkan, hükümetin "daha somut ve daha sıcak" bir adım atması gerektiğini belirterek, "Clinton deprem sonrasında Türkiye’ye gelmişti. Sayın Başbakan olmasa bile, bir üstü ya da bir altı ABD’ye gitmeli" dedi. Özkan bu sözleriyle Cumhurbaşkanı Sezer veya Dışişleri Bakanı Cem’i kastetmiş. Ancak bu öneri Dışişleri tarafından frenlendi. Özkan’ın bir önerisi de hayata geçmedi. 
     
     Her şeyi Rahşan’dan biliyorlar 
     Başbakan Bülent Ecevit’in son dönemde kendisi ve eşine yönelik eleştirilerin dozu ve üslubundan rahatsız olduğu Ankara kulislerine yansıdı. Konuşulanlara göre Ecevit, yakın çevresine şöyle dedi "Artık Türkiye’de yazarlık yapmak kolaylaştı. Hangi olay olursa olsun Başbakan gitsin’ diye yazıyı bitirmek yazarlık oldu. Buna yapan Ecevit müdavimi köşe yazarları var. Cinayetleri çözmek de kolaylaştı. Hangi cinayet olursa olsun, Rahşan Ecevit yüzünden oldu, işte af’ diyerek işin içinden çıkıyorlar. Birinin parmağı kanasa Rahşan’dan buluyorlar. Sanki Türkiye hiç suç işlenmeyen bir ülke." 
     
     Yeni veliahtlar Cem ve Gürel 
     Başbakan Ecevit’in "sağlığı" konusundaki spekülasyonlar ABD’deki olayın ardından hükümetin izlediği politika nedeniyle daha da arttı. Bu söylentilerin hükümetin ikinci büyük ortağı MHP kulislerinde de dalga dalga yayıldığı belirtiliyor. Öyle ki MHP’li bazı üst düzey yöneticilerin birkaç gün önce yaptığı bir değerlendirmede, Ecevit’ten sonrası için, "Dışişleri Bakanı İsmail Cem ile Devlet Bakanı Şükrü Sina Gürel" ismini tartıştıkları kaydediliyor. 
     
     Köşk yerine Bodrum’a gitti 
     Anayasa kitapçığının havalarda uçuştuğu ünlü MGK toplantısının ardından Cumhurbaşkanı Sezer ile nadiren bir araya gelen Başbakan Yardımcısı Hüsamettin Özkan, Köşk’teki güvenlik zirvesinin yapıldığı gün Ankara’da yoktu. Özkan, geçtiğimiz birkaç günü de başkentin dışında geçirdi. Özkan’ın Bodrum’da olduğu belirtildi. Merak edilen, Sezer’in Başbakan yardımcılarını da çağırdığı Köşk davetini Özkan’ın nasıl reddettiğiydi. Kulislere yansıyan bilgilere göre Özkan, Ecevit aracılığıyla mazeretini bildirdi ve çok önemli bir görüşme için Ankara’da olamayacağını Sezer’e iletti. 
     



 SİYASET 








</TEXT>
</DOC>
