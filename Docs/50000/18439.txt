<DOC>
<DOCNO> 18439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/dunya/adun.html </URL>
<DATE> 2001/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzayda trafik sıkıştı 
</HEADLINE>
<TEXT>

Uluslararası Uzay İstasyonu’na kenetli Endeavour’un dönüşü teknik arıza yüzünden iki gün ertelenince NASA, uzay turisti Tito’yu istasyona taşıyacak Soyuz’a gelme’ dedi. Uyarıya kulak asmayan Ruslar yüzünden istasyona aynı anda iki aracın kenetlenecek olması kaza riskini artırıyor 
     CENK BAŞLAMIŞ Moskova 

     Dünyanın ilk uzay turisti Dennis Tito, yola çıkmasına saatler kala yine sorun oldu. Amerikan Uzay ve Havacılık Dairesi NASA, Uzay İstasyonu’ndaki bilgisayarların bozulduğunu belirterek, halen istasyonda bulunan Endeavour mekiğinin dönüşünü iki gün erteledi bu gecikme yüzünden bu sabah TSİ 10.37’de yola çıkacak Rus Soyuz aracının yolculuğunun da ertelenmesini istedi. 
     
     Tito’dan dolayı NASA’yla arası "limoni" olan Rus Uzay Ajansı da anında yanıt vererek "Yolculuğu ertelemek yok. Üstelik Tito da gelecek. İsteseniz de istemeseniz de geliyoruz. Endeavour’u kenara çekin de biz yanaşalım " deyiverdi. Bu yanıtla birlikte Uzay İstasyonu’nda trafik de istasyon daha tam faaliyete girmeden karışıverdi. 
     NASA, Moskova’dan da iki Rus kozmonotla uzaya gitmek için 20 milyon dolar ödeyen ABD’li Tito’nun yolculuğunun ertelenmemesi halinde, ISS’deki uzay adamlarının hayati tehlikeyle karşılaşabileceği uyarısında da bulundu. 
     Rusya ABD’nin, "yalnızca teknik nedenlerden değil, Tito’nun yolculuğunu istemediği için siyasi nedenlerden de hareket ettiğini" öne sürüyor. Uzay çalışmalarını yürüten Rusya’nın "Energiya" kuruluşunun Genel Müdürü Yuri Semenov, "Biz programı değiştirmiyoruz. Amerikalılar, şu anda karşı karşıya bulundukları sorunu kendileri çözümlesin. Sanırım onların sorununun yalnızca teknik boyutu yok, siyasi boyutu da var" dedi. 
     Soyuz’un pazartesi günü ISS’ye ulaşması planlanıyor. 
     Rusya’nın ısrarlı tutumuyla tehlikeli sonuçlar doğurabilecek bir süreç başladı. Soyuz büyük olasılıkla, Amerikan uzay mekiğinin henüz istasyondan ayrılmadığı sırada ISS’ye ulaşacak. Böylece, bilgisayarların bozuk olmasına iki aracın aynı anda istasyona kenetlenmesi gibi zor bir görev eklenecek. Ya da Rusların istediği üzere, Endeavour istasyondan çekilip yerine soyuz aracı yanaşacak. 
     
     Tito için NASA kanunları 
     NASA, uzun süren görüşmelerin ardından tarihin ilk uzay turisti ABD’li Dennis Tito’nun Ruslar tarafından uzaya gönderilmesini kabul etti, ancak bir dizi koşul ileri sürdü. 
     Koşulların başında, Tito’nun Uluslararası Uzay İstasyonu’nda ISS bulunduğu süre içinde yaralanması ya da ölmesi durumunda herhangi bir tazminat talep etmemesi geliyor. Tito, mirasçılarının da tazminat istemeyeceği konusunda güvence verdi. Tito, istasyonda herhangi bir cihaza zarar vermesi halinde bedelini ödemeyi de kabul etti. NASA, uzay turistinin tek başına dolaşmasını ve Amerikan modülüne geçmesini yasakladı, ayrıca geceleri Soyuz aracına yakın bir yerde uyumasını istedi. 
     



 DÜNYA 










</TEXT>
</DOC>
