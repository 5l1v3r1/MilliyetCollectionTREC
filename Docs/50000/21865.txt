<DOC>
<DOCNO> 21865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/siyaset/asiy.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
BİR GARİP ATAMA 
</HEADLINE>
<TEXT>

Kritik banka operasyonlarının mimarı İstanbul Mali Şube Müdürü Mimaroğlu, İçişleri Bakanlığı emriyle Kocaeli Emniyeti’ne tayin edildi 
     İSTANBUL Milliyet 

     Başta Türkiye’yi sarsan banka operasyonları olmak üzere çok sayıda önemli yolsuzluk operasyonlarına imza atan İstanbul Emniyet Müdürlüğü Mali Şube Müdürü Ayhan Mimaroğlu, sürpriz bir kararla görevinden alındı. İçişleri Bakanı Sadettin Tantan atamayı doğrularken, karar henüz Mimaroğlu’na tebliğ edilmedi. 
     İstanbul Valisi Erol Çakır ile Emniyet Müdürü Kazım Abanoz arasında yaşanan sorun nedeniyle bir süredir tartışmaların odak noktasında olan İstanbul Emniyet Müdürlüğü, dün sabah sürpriz atama haberiyle yeniden sarsıldı. Sümerbank, Yurtbank, Egebank ve Etibank operasyonlarını gerçekleştiren Mimaroğlu’nun görevinden alınarak "geçici görevle" Kocaeli’ne tayin edildiği haberi Emniyet’te bomba etkisi yarattı. 
     
Atama beklemeye alındı      ANAP lideri Mesut Yılmaz’ın devreye girmesiyle tayinin durdurulduğu kaydedildi. Ancak atama kararının Emniyet Genel Müdürlüğü’nce İstanbul Valiliği’ne gönderildiği ve valilikte "beklemeye" alındığı ortaya çıktı. 
     Çakır ile Abanoz arasında sorun yaratan atama listesinde "görev yeri değiştirilecek" 55 isim arasında bulunduğu belirtilen Mimaroğlu hakkındaki atama kararı için Yılmaz ile Tantan’ın görüştüğü de öğrenildi. 
     Gazetecilere konuyla ilgili açıklama yapmayan Emniyet Müdürü Abanoz daha sonra Milliyet’e atamanın geçici görevle yapıldığını, ancak valilikte beklediğini kaydederek, şunları söyledi 
     "Onların tasarrufunda olan bir konu. Ben kendisinden çok memnunum. Yazı henüz önüme gelmedi. İlişiğini kesmeyebiliriz de. Vali Bey, gelecek yazının altına arkadaşın kalıp kalmamasıyla ilgili not düşerse, biz gitmemesini sağlayacağız. Mimaroğlu’nun yaptığı çalışmalar ortada." 
     
Tantan doğruladı      Akşam saatlerinde bakanlıktan ayrılan Tantan, Mimaroğlu’nun tayin kararını doğruladı. Kocaeli Emniyet Müdürlüğü kadrosundaki eksikler nedeniyle Mimaroğlu’nun bu ile gönderildiğini belirten Tantan, "Önümüzdeki hafta yeni görevine başlayacak" dedi. 
     İstanbul Valisi Çakır ise, Mimaroğlu hakkındaki kararla ilgili olarak, "İçişleri Bakanlığı’ndan valiliğe resmi emir veya talimat gelmedi. Konudan haberim yok" diye konuştu. 
     Mimaroğlu’ndan sonra görevden alınacak kişiler arasında adı geçen Organize Suçlar Şube Müdürü Adil Serdar Saçan da, görev adamı olduğunu belirterek, "Her yerde aynı şevk ve azimle çalışırım" dedi. 
     
Her operasyonda onun imzası var      1998’de, Üsküdar İlçe Emniyet Müdürlüğü’n-den Mali Şube Müdürlüğü’ne atanan Mimaroğlu, 28 Eylül akşamı Swissotel’de Egebank’ın eski sahibi Murat Demirel’in gözaltına almasıyla başlayan bankalara yönelik Kasırga Operasyonu ile adından sıkça söz ettirdi. Demirel’in sorgusuyla başlayan Kasırga Operasyonu tüm hızıyla devam etti. Mimaroğlu reklamcı Nail Keçili, Egebank Yönetim Kurulu eski üyesi avukat Aydoğan Semizer, Sümerbank eski sahibi Hayyam Garipoğlu ve Yurtbank eski sahibi Ali Avni Balkaner gibi birçok ünlü ismi gözaltına alıp sorguladı. Mimaroğlu yönetimindeki Mali Şube, operasyon sürecinde bankalar konusunda uzmanlaştı, yönelttiği sorularla da bankacıları bile şaşırttı. Ayrıca hayali ihracata ilişkin Balina ve Paraşüt’le kaçak et ticaretiyle ilgili Bufalo operasyonlarına da önemli katkılarda bulunan Mimaroğlu, son olarak Dağ Operasyonu’nu yönetti. 
     



 SİYASET 


















</TEXT>
</DOC>
