<DOC>
<DOCNO> 35976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/siyaset/siy02.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık, yol geçen hanı gibi 
</HEADLINE>
<TEXT>

Ankara’nın en iyi korunan bölgesine dev tankeriyle rahatça giren Kazım Gemalmaz adlı vatandaş, Başbakanlık önünde aracını durdurup indi... Güvenlik güçleri daha ne olduğunu anlamadan şoför mahallinin üzerine çıkan Gemalmaz, "Ecevit’e hediye getirdim, açım" diye bağırmaya başladı 
     ANKARA Milliyet 

     Başbakanlık’ta "yazarkasa" olayından sonra bu kez de "tanker" skandalı yaşandı. Başbakan Bülent Ecevit’in Başbakanlık binasından ayrılmasının ardından 1966 Kalecik doğumlu Kazım Gemalmaz adlı vatandaş, 06 JT 446 plakalı buğday ve un taşımasında kullanılan tankeri Başbakanlık ön güvenlik kapısına kadar getirerek eylem yaptı. Aracı stop ettirerek şoför mahallinin üstüne çıkan Gemalmaz, "Ecevit’e hediye getirdim" diye bağırdı. Polisin tankere tırmanarak indirdiği Gemalmaz, kelepçelenerek etkisiz hale getirildi. 
     Polislerin bağırmaması için ağzını kapattığı sırada Gemalmaz, "Açım, evime, çocuklarıma ekmek götüremiyorum" diye bağırdı. Gemalmaz, Başbakanlık özel korumaları tarafından arabaya bindirilerek Çankaya Merkez Karakolu’na götürüldü. 
     
     7 milyar borcu var 
     Evli ve iki çocuk babası olan Gemalmaz, sorgusunda Yenikent ilçesinde oturduğunu, buğday ve un taşımak için Özkaşıkçı Firması’nda çalıştığını söyledi. Gemalmaz, tankeri senet ve krediyle borçlanarak satın aldığını ve İş Bankası’na 7 milyar lira civarında borcu olduğunu, ödeyemediği için de haciz geldiğini ifade etti. 
     Başbakanlık, Genelkurmay ve birçok resmi kurumun bulunduğu şehir merkezinde kamyon gibi ağır tonajlı araçların trafiğe girmesi yasakken, buğday tankerinin Başbakanlık önüne kadar gelebilmesi yine güvenlik sorununu gündeme getirdi. Tankerin, araç trafiğine kapalı olan Başbakanlık binası önüne kadar gelmesi, doğal olarak "Ya tankerin içinde patlayıcı madde olsaydı " sorusunu akıllara getirdi. İsrail Başbakanı Ariel Şaron, Türkiye’ye gelmeden önce Başbakanlık’ta böylesine bir skandalın yaşanması, güvenlik görevlilerini telaşlandırdı. 
     Gemalmaz’ın gözaltına alınmasının ardından bomba uzmanları Başbakanlık’a gelerek tankerde herhangi bir patlayıcı olup olmadığını kontrol etti. Daha sonra tanker, Emniyet Otoparkı’na çekildi. 
     
Borçlar kişiliğini değiştirdi’      YILDIZ YAZICIOĞLU Ankara 

     Başbakanlık önüne tankeriyle gelerek protestoda bulunan Kazım Gemalmaz’ın yedi yıllık eşi Nihal Gemalmaz, Başbakanlık önündeki protestoyu gazetecilerden öğrendi. Çocukları İrem ve Gizem’in şaşkın bakışları arasında eşinin davranışına anlam veremediğini anlatan Nihal Gemalmaz, "Her şeyi gırgıra vururdu. Daha geçen akşam, Sesimizi duymuyorlar, işsisiz, açız, umurlarında değil. Hiçbir şey yapmayız zannediyorlar. Tepki göstermek lazım bunlara’ demişti. Ben ve misafirlikte olduğumuz arkadaşlarımız şaka yaptığını zannetmiştik. Son günlerde, sıkıntısını iyice belli ediyordu. Çocuklarımızın sesine bile dayanamaz olmuştu" diye konuştu. Biriken 7 milyarlık borcun eşinin tüm kişiliğini değiştirdiğini söyleyen Nihal Gemalmaz, sözlerine şöyle devam etti "Boşanma derecesine kadar geldik. Ailem bizi barıştırdı. Bütün umudu tankeri satıp biraz para bulabilmekti. İki aydır galeri galeri gezip tanker satmaya çalışıyor. İşsizlikten canımız bezmişti. Hükümettekilerin bizim sesimizi duyacağını sanmam. Sesimizi duysalar zaten daha önceki protestoda duyarlardı. Kazım, beni üzdü. Hükümetin üzüleceği yok." 
     
     Tankerde ya bomba olsaydı 
Eylemler hep geliyorum’ diyor ama...      Güvenliğin zayıflığını ortaya çıkaran yazarkasa olayı, tam anlamıyla "geliyorum" diyerek gerçeleşmişti. Esnaf Ahmet Çakmak, Başbakanlık içindeki basın bürosuna kadar girip, gazetecilere eylem yapacağını önceden haber verdi. Dolar üzerinden borçlanan ve borcunu ödeyemeyince bunalıma giren Çakmak, yazarkasayı Başbakanlık önünde basın mensuplarının beklediği yere koyup üzerine oturarak Ecevit’in çıkışını bekledi. Sonra Ecevit çıkarken de yazar kasayı havaya fırlattı. 
     



 SİYASET 













</TEXT>
</DOC>
