<DOC>
<DOCNO> 42018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/son/sontur13.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
70 yaşında çöp evini boşaltmak istemedi, polisle çatışmaya girdi 
</HEADLINE>
<TEXT>

     Edirne'nin Keşan İlçesi'nde, çöp evini boşaltmak istemeyen 70 yaşındaki Mustafa Demir, polisle silahlı çatışmaya girdi. Olayda, 1 polis şehit oldu, ev sahibi ölü ele geçirilirken, aralarında Keşan Emniyet Müdürü Hasan Özcan'ın da bulunduğu 4 güvenlik görevlisi yaralandı. 
     Büyükcami Mahallesi'nde oturan, çöplerden kağıt toplayarak geçimini sağlayan ve çevresinde ''Alicin'' lakabıyla tanınan Mustafa Demir, belediye ekiplerinin evini tahliye etmesine izin vermedi. Belediye ekipleriyle tartışan ve evinde bulunan pompalı tüfek ile rastgele ateş açan Demir'e, polis müdahale etti. 
     Evden çıkmayarak ateşe devam eden Mustafa Demir'in evi, polis ve jandarma tarafından kuşatma altına alındı. Demir'in tüm uyarılara rağmen evi boşaltmaması üzerine, içeriye gaz bombası atıldı. Demir'in ateşle karşılık vermesi üzerine çıkan silahlı çatışmada, Demir öldü, polis memuru Nuri Tanışman şehit oldu, Keşan Emniyet Müdürü Hasan Özcan ile 3 polis memuru yaralandı. Çatışmada kol ve ayağından yaralanan Emniyet Müdürü Özcan, Trakya Üniversitesi Tıp Fakültesi'nde, yaralı 3 polis ise Keşan Devlet Hastanesi'nde tedavi altına alındı. 







</TEXT>
</DOC>
