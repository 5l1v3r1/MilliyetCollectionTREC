<DOC>
<DOCNO> 49391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/son/sondun09.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post "ABD Taliban'la 20 kez Ladin için görüştü" 
</HEADLINE>
<TEXT>

     Amerikalı yetkililerin son 3 yıl içinde Taliban temsilcileriyle en az 20 kez Usame Bin Ladin'in teslim edilmesi konusunu görüştükleri bildirildi. 
     Washington Post'un, görüşmelere yakın kaynaklara dayanarak verdiği habere göre, görüşmeler 11 Eylül saldırıları öncesine kadar devam etti. 
     Haberde, Taliban temsilcilerinin sürekli olarak Bin Ladin'i teslim edeceklerini söyledikleri, ancak samimiyetleri konusunda Amerikalıları ikna edemedikleri belirtildi. 
     Görüşmeler, Afganistan'ın yanı sıra Pakistan, Almanya ve ABD'de yapıldı. 
     ABD Dışişleri Bakanlığı'nın orta düzeyde bir yetkilisi ile Taliban lideri Molla Muhammed Ömer arasında bir telefon görüşmesinin de yapıldığı kaydedildi. 
     Kenya ve Tanzanya'daki ABD büyükelçiliklerine 1998'de yapılan saldırılardan beri ABD Taliban'dan Bin Ladin'i teslim etmesini istiyor. 
     






</TEXT>
</DOC>
