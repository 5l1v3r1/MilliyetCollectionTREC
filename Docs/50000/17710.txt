<DOC>
<DOCNO> 17710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/son/sontur28.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kekova açıklarında bir gemide yangın çıktı 
</HEADLINE>
<TEXT>

     Antalya'nın Kaş İlçesi'nin Kekova mevkii açıklarında Makedonya bayraklı kuru yük gemisinde yangın çıktı. Gemideki yangın sürerken, Makedonya uyruklu oldukları bildirilen 9 mürettebat, başka bir gemi tarafından kurtarıldı. 
     Sahil Güvenlik Komutanlığı'ndan alınan bilgiye göre, Kaş'ın Kekova açıklarında ve uluslararası sularda, Makedonya bandıralı ''Makedon-1'' adlı kuru yük gemisinde henüz belirlenemeyen bir nedenle yangın çıktı. Kısa sürede büyüyen yangın, geminin büyük bir bölümünü etkilerken, 9 mürettebat bölgede seyir halinde olan bir gemi tarafından kurtarıldı. Yetkililer, olayın duyulması üzerine askeri bir helikopterin mürettebatı kurtarmak için yola çıktığını, ancak bir gemi tarafından kurtarıldıkları haberinin alınması üzerine geri döndüğünü bildirdiler. Gemideki yangının devam ettiğini kaydeden yetkililer, kurtarılan mürettebatın Finike ilçesine getirileceğini belirttiler. 




</TEXT>
</DOC>
