<DOC>
<DOCNO> 35783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/guncel/gun03.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatağan beyinsiz’ kaldı 
</HEADLINE>
<TEXT>

Santralın beyni olan Müdür Yardımcısı Arslan, usulsüz malzeme alındığı ve yöneticilerin de siyasilerin talimatıyla atandığı gerekçesiyle emekliliğine beş ay kala istifa etti... 
     HÜSEYİN KOCABIYIK Yatağan 

     Yatağan Termik Santralı Müdür Yardımcısı Mehmet Arslan, emekliliğine beş ay kala istifa etti. "Tesisin beyin takımının başındaki isim" olduğu belirtilen ve 18 yıllık hizmet tazminatını da yakan Elektrik Yüksek Mühendisi Arslan, malzeme alımında usulsüzlük yapıldığını, yöneticilerin siyasilerin emrinde olduğunu öne sürdü. Arslan, santralın hurda haline geldiğini savundu. 
     İki çocuk babası Arslan, santralda çalışan bin işçiye üç sayfalık veda mesajı yayımlayarak görevden ayrıldı. Arslan, yetkililerin siyasilerin talimatıyla atandığını, usulsüz malzeme alımı olduğunu, TEAŞ Genel Müdürlüğü’nden her yıl gelen müfettişlerin tuttuğu rapordan sonra bir işlem yapılmadığını belirtti. 
     
     Deneyimliler gitti 
     Deneyimli personelin, birikimlerini gençlere aktarma fırsatı bulamadan emekliye ayrıldığını, santralın özelleştirilmesinin uzun zamandır gündemde olmasına karşın sonuç alınamadığını kaydeden Arslan, "Artık özelleşse bile randımanlı çalışma olamaz. Tesis delikanlı olması gerekirken, malzeme, eleman, yatırım yetersizliği nedeniyle harabeye, 19 yaşındaki bir ihtiyara döndü" dedi. Arslan, veda mesajında şunları kaydetti 
     
     Santral sümsük esnaf gibi 
     "Bugün Yatağan Termik Santralı olarak vardığımız nokta, Türk ekonomisi ve politikasının vardığı en son noktadan farksız. Siyasiler biz idarecileri kumandayla çalıştırdığı sürece, sonumuzun nereye varacağını tahmin bile edemiyorum. Santralın görünümü benim gözümde, cevval bir sanayi tesisinden ziyade, verimsiz, sinek avlayan, miskin miskin dolaşan, yıkanmadığı için leş gibi kokan, hart hart kazınan, sümsük bir küçük esnafın haline benziyor." 
     "Santralın kaçınılmaz sonunu görmemek için tazminatımı almadan kaçıp gidiyorum" diyen Arslan, daha ucuz yöntemi olduğu halde, daha pahalıya yapılan ve bir türlü verimli şekilde çalıştırılmayan baca gazı arıtma tesisleri için de "kel başa şimşir tarak" benzetmesi yaptı. 
     



 GÜNCEL 
























</TEXT>
</DOC>
