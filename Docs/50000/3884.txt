<DOC>
<DOCNO> 3884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/son/sondun10.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan Dışişleri Bakanlığı'ndan Türk diplomatlara 'yetersiz'lik suçlaması 
</HEADLINE>
<TEXT>

     Türkiye’deki Bulgaristan konsolosluklarının bu ülkeye gitmek isteyen Türk işadamlarına çok giriş çıkışlı vize verilmesi konusunda engel çıkarması ve vize başvurularının büyük bir bölümünü geri çevirmesi üzerine iki ülke arasında başgösteren vize krizi giderek büyüyor. 
     Bulgaristan Dışişleri Bakanlığı, iki ülke arasında böyle bir sorun olduğunu ve Bulgaristan tarafının Türk işadamlarına vize verilmesi konusunda engel çıkardığını ortaya koyan Türk diplomatlara hakaret içeren açıklamalarda bulundu. 
     Dışişleri Bakanlığı sözcüsü Radko Vlaykov, Türk diplomatları "yetersiz, uygunsuz ve profosyonel olmamakla" suçladı. Bulgaristan’ın Türk işadamlarına çok giriş çıkışlı vize verilmesini durdurmadığını ifade eden Vlaykov, "Vize anlaşmasını Türk tarafı ihlal ediyor. Bu konuda bize ciddi duyumlar ulaşıyor" iddiasında bulundu. 
     Radko Vlaykov’un Türk diplomatlara karşı kullandığı yakışıksız ifadeler üzerine, Türkiye’nin Sofya Büyükelçiliği’nin Bulgaristan Dışişleri Bakanlığı sözcülüğüne bir yanıt mektubu göndereceği öğrenildi. 
     Bu arada Bulgaristan Dışişleri Bakan Yardımcısı Vladimir Kisöv ise yaptığı açıklamada, Türkiye ile Bulgaristan arasında yaşanan vize sorununun konsolosluk düzeyinde çözüleceğini olayın abartılmaması gerektiğini söyledi. 
     Bulgaristan’ın Türk vatandaşlarına vize verilmesi konusunda özellikle son iki ay içinde bürokratik engeller çıkarması bu ülkede iş yapan Türk işadamlarının önemli sorunlarla karşılaşmasına neden oluyor. 
     Bulgaristan ile ticaret yapan, hatta bu ülkede firma sahibi olan birçok Türk işadamı vize sorunu yüzünden işlerini zamanında takip edemediği için maddi zarara uğruyor. 
     
     




</TEXT>
</DOC>
