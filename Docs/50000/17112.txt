<DOC>
<DOCNO> 17112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/son/sontur15.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Herşey toz pembe değil ama karamsar olmayın" 
</HEADLINE>
<TEXT>

     DSP Genel Başkanı ve Başbakan Bülent Ecevit, herşeyin toz pembe olmadığını ama karamsar olmaya da gerek bulunmadığını söyledi. Dünya Bankası Başkanı Wolfensohn'dan bu sabah bir mektup aldığını bildiren Ecevit, ''Wolfensohn, hükümetin çalışmalarını takdirle izlediğini belirtti ve ekonomik ve sosyal sorunların çözümüne katkı için elinden gelen yardımı ve desteği sağlayacağı güvencesini verdi'' dedi. 
     DSP Genel Başkanı ve Başbakan Bülent Ecevit, partisinin grup toplantısının açılışında yaptığı konuşmada, hafta sonu açıklanan Ekonomik Program ve bu programa Bakanlar Kurulu'nun tam destek vermesinin, yurtiçi ve yurtdışında güven ve umut ortamına yolaçtığını bildirdi. 
     Bütün toplum kesimlerinin bu ortamı özenle sürdürmesi gerektiğini ifade eden Ecevit, ''Bunu özellikle vurguluyorum. Çünkü ekonomiyle ilgili konularda kamuoyumuz son zamanlarda aşırı duyarlı oldu'' dedi. 
     Ekonomi ve siyasetteki hafif bir esinti, olumsuz bir söylenti, asılsız veya kasıtlı bir haberin hemen borsayı ve para piyasasının etkilediğini kaydeden Başbakan Ecevit, şöyle konuştu 
     ''Buna son bir örnek Pazartesi günkü Bakanlar Kurulu toplantısıyla ilgili haberlerin etkisi... Bakanlar Kurulu toplantılarında doğal olarak, her konu tartışılır. Tartışa tartışa doğrular bulunur, politikalar oluşur. Pazartesi günkü Bakanlar Kurulu toplantısında da öyle oldu. O arada, esnafla ilgili rahatlatıcı haberlerin ardından köylülerin, çitfçilerin sorunları da uygarca tartışıldı ve köylü-çitfçi kesimini bir ölçüde tatmin edici kararlar oybirliğiyle alındı. Ne program delindi ne de gerilim ortaya çıktı. Ama Bakanlar Kurulu toplantısıyla ilgili görüşmeler, basına, bir bunalım haberi gibi, üstelik yalan-yanlış yansıtıldı. Hemen borsa düşüşe, dolar yükselişe geçti. Bu tür sanal olumsuzluklara kendimizi kaptırmamalıyız.'' 




</TEXT>
</DOC>
