<DOC>
<DOCNO> 12482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/spor/spo03.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Huysuz Jardel 
</HEADLINE>
<TEXT>

Brezilyalı golcü, Lucescu’nun uyarılarına rağmen sakat olduğu gerekçesiyle dünkü idmanı terketti. Yönetim, Jardel’le görüşerek, sert uyarılarda bulundu 
     HALİL ÖZER 

     GALATASARAY’ın dün sabah yaptığı çalışmada yine Jardel krizi yaşandı. Antrenmana diğer oyuncularla düz koşu yaparak başlayan Jardel, beş dakika sonra idman sahasını terketmek istedi. Lucescu’nun uyarısıyla yardımcısı Balint, Brezilyalı golcüden geri dönmesini istedi. Ancak sakat olduğunu ve antrenman yapamayacağını söyleyen Jardel, Balint’in ısrarına rağmen soyunma odalarına gitti. 
     YÖNETİM de, Brezilyalı golcü ile özel bir toplantı yaparak, sert uyarılarda bulundu. Golcü futbolcuyu ikaz eden Sarı - Kırmızılı yöneticiler, "kendine gel" diyerek, dikkatini çektiler. Yöneticiler disiplinsiz hareketlerin devam etmesi halinde çok ağır ceza vereceklerini de hatırlattılar. Jardel ise yöneticilere takım arkadaşlarından şikayetçi olduğunu ve kendisinin sevilmediğini söyledi. 
     
Jardel, Benfica’dan davacı      MEHMET ÇİFTÇİ 

     GALATASARAYLI Jardel ile Benfica sonunda mahkemelik oldu. Menajeri Marcos Fraga aracılığıyla dün resmen Lizbon Mahkemesi’ne başvuran Jardel, Başkan Villarinho’nun ön anlaşma imzalatıp, kendisine Benfica’ya transfer olacağı sözünü verdiğini, daha sonra vazgeçip, imajını zedelediğini iddia ederek davacı oldu. 
     
PSG’ye ağır fatura      UEFA Disiplin Kurulu, Paris’teki PSG - Galatasaray maçında çıkan olaylar nedeniyle Fransız kulübüne üç maç saha kapatma cezası verdi. Fransız ekibine ayrıca 600 milyar lira para cezası veren UEFA, Galatasaray’ı da 130 milyar lira ile cezalandırdı. PSG karara itiraz etti. 
     
Lucescu’nun dramı      G.SARAY Teknik Direktörü, Romanya’da yayın yapan Pro FM’e yaptığı açıklamada kulübünden 1 Temmuz’dan bu yana para alamadığını iddia etti. Lucescu, "Kredi kartlarım ve zaman zaman da oğlum Razvan’ın maddi yardımlarıyla geçinebiliyorum" dedi. Rumen hoca, Fatih Terim için ise, "Beşinci şampiyonluğun zor olduğunu bildiği için takımdan ayrıldı. Ben ise çalışmayı severim ve güçlüklerden korkmam" diye konuştu. Lucescu, Avrupa’da hakemlerin Galatasaray’ın yükselmesini istemediğini de ileri sürdü. 
     


 SPOR 





























</TEXT>
</DOC>
