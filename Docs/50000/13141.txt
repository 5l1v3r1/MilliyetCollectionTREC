<DOC>
<DOCNO> 13141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/son/sondun17.html </URL>
<DATE> 2001/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Makedonya hükümet sözcüsü "Operasyon hedefine ulaştı" 
</HEADLINE>
<TEXT>

     Makedonya hükümeti, Kalkandelen bölgesinde ayrılıkçı Arnavut militanlara yönelik olarak dün başlatılan geniş çaplı operasyonun ''hedefine ulaştığını'' bildirdi. 
     Hükümet sözcüsü Antono Miloşevski, operasyonla ilgili olarak düzenlediği basın toplantısında, Şardağı eteklerindeki bazı köylerde bulunan silahlı grupların mevzilerinin ''imha edilerek, temizlenmeye başladığını'' söyledi. 
     Sözcü, ''Operasyon hedefine ulaşmıştır ve silahlarını bırakarak mevzileri terkeden militan gruplar şimdi sivil elbiseler giyerek, halk arasına karışmaya çalışıyor'' dedi. 
     Ele geçirilen silahların çoğunun Çin yapımı olduğunu belirten sözcü, güvenlik güçlerinin operasyonu sürdürdüklerini, operasyon sırasında zarar gören evlerin sahiplerine tazminat ödeneceğini kaydetti. Sözcü, bazı köylerde militan gruplar tarafından sivillere şiddet uygulanması konusunu araştıracaklarını bildirdi. Makedonya hükümeti sözcüsü Miloşevski, operasyonu izleyen BBC ve CNN muhabirlerinin güvenlik güçleri tarafından gözaltına alındıklarına ilişkin söylentiler hakkında, söz konusu muhabirlerin kimlik tesbiti yapıldıktan sonra serbest bırakılacaklarını ifade etti. 




</TEXT>
</DOC>
