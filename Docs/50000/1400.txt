<DOC>
<DOCNO> 1400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/10/dunya/adun.html </URL>
<DATE> 2001/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin petrolü ısıtıyor 
</HEADLINE>
<TEXT>

Rusya Devlet Başkanı Vladimir Putin, Azerbaycan’ın Batı’ya yaklaşmasını engellemek için geldiği Bakü’de tören kıtasına Azeri Türkçesi’yle Salam asker’ diye seslendi 
     CENK BAŞLAMIŞ Moskova 

     Rusya Devlet Başkanı Vladimir Putin, Kafkasya’daki dengeleri Moskova lehine değiştirerek ülkesinin ağırlığını artırmak ve Azerbaycan’ın Batı’ya yaklaşmasını engellemek amacıyla Bakü’yü ziyaret etti. 
     Sovyetler Birliği’nin dağılmasından sonra Azerbaycan’a giden ilk Rus lideri olan Putin, havaalanındaki karşılamada tören kıtasını Azeri Türkçesi ile "Salam asker" Selam asker diye selamladı. Rus NTV kanalı, "Azeri gazeteciler, Haydar Baba’nın Aliyev uzun süredir kimseyi bu kadar sıcak karşılamadığını söyledi" dedi. 
     
     Azerbaycan’ın, Rus - Ermeni stratejik ortaklık ilişkisinden duyduğu rahatsızlığı gidermek isteyen Putin, Bakü’ye yüklü bir gündemle gitti. 
     Vladimir Putin’in Azerbaycan Devlet Başkanı Aliyev’le görüşmesinde, Karabağ sorunu, Bakü’nün Çeçen direnişçilere yardım ettiği iddiası, Hazar’ın statüsü ve Azerbaycan’ın buradan çıkaracağı petrolü hangi yoldan uluslararası pazarlara taşıyacağı gibi konular ele alındı. Rusya, petrolün Bakü - Ceyhan yerine kendi boru hatlarından taşınmasını istiyor. 
     Önemli bir pazarlık maddesi de, Azerbaycan’daki Rus radar üssü Gebele’nin durumu oldu. Rusya, hava savunma sisteminin önemli bir parçası olan üssü kiralamaya devam etmek istiyor, Bakü ise bazı koşullar ileri sürüyor. 
     Eski lider Boris Yeltsin döneminde Rusya’nın Ermenistan’la yakın ilişki kurması, hatta gizlice silah yardımında bulunması Azerbaycan’ın tepkisini çekmişti. 
     Putin’in iktidara gelmesinden sonra Moskova, Azerbaycan ve Gürcistan’ın Batı’ya kaymasını önlemek amacıyla Kafkasya siyasetinde ayarlamalar yapmaya başladı. Daha tarafsız olduğu izlenimi vermeye çalışan Rusya bu yolla Türk - Azeri işbirliğini engellemeyi de planlıyor. Putin ve Rus heyeti Bakü’nün en görkemli binalarından biri olan devlet konukevinde kaldı. Daha önce burada Sovyet lideri Leonid Brejnev konaklamıştı. 
     
Moskova üs istiyor      Rusya Devlet Başkanı Vladimir Putin, Azerbaycan’ın Türkiye’ye, dolayısıyla Batı’ya yakınlaşma sürecine son vermek istiyor. Ancak, bunun gerçekleşebilmesi için Moskova’nın Kafkasya’da son yıllarda izlediği Ermenistan yanlısı siyasete son vermesi gerektiğini biliyor. Rusya, bölgedeki en yakın müttefiği olan Ermenistan’la ilişkilerini bozmayı düşünmüyorsa da, Kafkasya siyasetinde daha pragmatik bir yaklaşım benimsemesi gerektiğinin farkında. Moskova ayrıca, Gebele radar üssünün faaliyetini sürdürmesini, Azeri petrolünün Rus boru hatları üzerinden taşınmasını istiyor. 
     
Aliyev’den ince ayar      Rusya’nın Kafkasya siyasetinden rahatsız olan Azerbaycan Devlet Başkanı Haydar Aliyev, Moskova’ya bağımlılıktan kurtulmak için Batı’ya yakınlaşmaya, hatta NATO’ya üye olmayı düşünüyor. Ancak, demokrasisinin yeterli olmaması ve muhalefetin baskı altında tutulduğu iddiaları nedeniyle Batı, Azerbaycan’a açık çek vermeye yanaşmıyor. Rusya ile aynı bölgede yaşamak zorunda olduğunu bilen Aliyev, ince bir çizgi üzerinde siyaset yapıyor. Aliyev’in amacı, Moskova ile ilişkileri gerginleştirmeden Batı’nın parçası olmak ve petrolü Türkiye üzerinden taşımak. 
     
Ankara’dan gözaltı      Rusya Devlet Başkanı Vladimir Putin’in dün başlayacak Bakü ziyareti, Ankara tarafından da yakın izlemeye alındı. Ziyaretin hemen adından Azerbaycan Cumhurbaşkanı Aliyev’in Ankara’ya gelmesinin planlandığı öğrenildi. Aliyev’in en geç gelecek ay başında gerçekleşmesi beklenen ziyaretinde, Putin’in temaslarının yanısıra, ikili ilişkiler de ele alınacak. Bu çerçevede özellikle Azerbaycan’dan doğal gaz alımı üzerinde durulacak. Yılda 5 milyar metreküp doğal gaz alımını öngören anlaşmayla ilgili müzakereler, Türkiye’nin anlaşmayı Bakü - Ceyhan hattının yapımıyla bağlantılandırma isteği nedeniyle oldukça zorlu geçiyor. Ankara, doğal gaz anlaşmasının, Bakü - Ceyhan petrol boru hattının yaşama geçirilmesinin geri dönülmez bir aşamaya inşaatın başlaması gibi gelmesiyle yürürlüğe girmesini istiyor. 
     


 DÜNYA 












</TEXT>
</DOC>
