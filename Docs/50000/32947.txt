<DOC>
<DOCNO> 32947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/guncel/gun01.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Süren’e tutuklama 
</HEADLINE>
<TEXT>

Karşılıksız çek vermekten bir yıla kadar hapsi istenen Galatasaray Kulübü eski Başkanı hakkında gıyabi tutuklama kararı çıktı. Süren, mahkemeye ifade verirse serbest kalacak 
     CENNET NAR İstanbul 

     Karşılıksız çek vermek suçundan altı aydan bir yıla kadar hapis cezası istemiyle yargılanan Galatasaray Spor Kulübü eski Başkanı Faruk Süren hakkında gıyabi tutuklama kararı çıkartıldı. 
     İstanbul 6. Asliye Ceza Mahkemesi'nde dün görülmeye başlanan davanın duruşmasına, Plastaş Plastik Sanayi ve Ticaret A.Ş'nin yetkilisi olan sanıklar Faruk Süren ve Burak Altunterim katılmadı. Sanık avukatı Gönül Erdemli ile Toprak Yatırım Bank A.Ş'nin avukatı Fatih Çalışkan ise duruşmada hazır bulundu. 
     
     Tüm malları hacizli 
     Avukat Çalışkan, Süren'in piyasaya 50 trilyonun üzerinde borcu olduğunu belirterek, "Bize olan borçları nedeniyle yürüttüğümüz haciz işlemleri devam etmektedir. Ancak diğer alacaklıların Süren'in mallarını haciz etmeleri nedeniyle biz haciz edecek mal bulamıyoruz" dedi. Çalışkan, Süren hakkında yurt dışına çıkış yasağı konulmasını ve tutuklanmasını talep etti. İstanbul Cumhuriyet Savcısı, mütalaasında duruşmaya gelmeyen sanıklar hakkında tutuklama kararı çıkartılmasını isterken, yurtdışına çıkış yasağına gerek olmadığını kaydetti. 
     
     Avukat, karara sinirlendi 
     Yargıç Tevfik Güngören, çağrılmalarına rağmen duruşmaya katılmayan sanıklar hakkında, sorgularının yapılması için gıyabi tutuklama kararı çıkarttı. Güngören, sanıkların en yakın Asliye Ceza Mahkemesi'ne gidip ifade vermeleri halinde serbest bırakılacaklarını söyledi. Karara sinirlenen Erdemli, şik yetlerin asılsız olduğunu belirtti. Erdemli, "Duruşmanın bugün olduğunu son anda öğrendik. Kararınız adaletli olsun" dedi. 
     



 GÜNCEL 

















</TEXT>
</DOC>
