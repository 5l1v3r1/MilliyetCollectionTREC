<DOC>
<DOCNO> 20209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/son/sontur09.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş "Kıdem tazminatıyla oynamak ateşe benzin dökmektir" 
</HEADLINE>
<TEXT>

     Türk-İş Genel Başkanı Bayram Meral, sorunları masa başında çözmeyi amaçlayan bir kuruluş olduklarını belirterek, ancak hükümetin kendilerini ''meydana çekmek'' istediğini söyledi. Meral, ''Demokratik tepkimizi ortaya koymamız ve hak aramamız, demokrasiyi sıkıntıya sokmaz. Aksine, daha da güçlendirir'' dedi. 
     Türk-İş Başkanlar Kurulu, kamu toplu iş sözleşmelerinde gelinen son noktayı değerlendirmek üzere toplandı. Toplantının açılışında konuşan Genel Başkan Meral, hükümetle sürdürülen toplu iş sözleşmesi görüşmeleri, işten atılanların işe yerleştirilmesi ve resen emekliliğe başvurulmaması konusunda olumlu bir sonuca varılamadığını belirterek, hazırlanan İş Güvencesi Yasa Tasarısı'nda bazı olumlu noktalar bulunmasına karşın Kıdem Tazminatı Fonu Yasa Tasarısı'nda kıdem tazminatı hakkını ortadan kaldırıcı düzenlemelerin sözkonusu olduğunu kaydetti. Meral, şöyle devam etti 
     ''Kıdem tazminatıyla oynamaya kalkmak, ateşe benzin dökmektir. Bunun şakası yoktur. Bunun böyle bilinmesi gerekli. Yaşanmakta olan kriz, sosyal sigorta prim artışları ve vergi dilimlerindeki yükselmeler, ücretlerde azalmalara neden olmuştur. Akaryakıta son zamanlarda birbiri ardına gelen ve yüzde 60'ı aşan zamlarla ülkede A'dan Z'ye herşeye zam gelmiştir ve gelmektedir. Enflasyon, bütün hızıyla sürmektedir, işçinin, memurun, emeklinin, esnaf ve sanatkarın, çiftçinin, işsizin hali perişandır. Hükümet, bu şartlarda yine IMF politikalarını uygulayarak krizin yükünü halkın sırtına yıkmaya çalışmaktadır. Bizden fedakarlık isteyen hükümet neyi ucuzlatmıştır Ülkemizin ve halkımızın hangi sorununu çözmüştür Krizin sorumlusu çalışanlar mıdır ki bizden fedakarlık istenmektedir '' 
     

</TEXT>
</DOC>
