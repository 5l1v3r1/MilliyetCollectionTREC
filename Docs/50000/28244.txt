<DOC>
<DOCNO> 28244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/son/sondun22.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yugoslavya, Miloşeviç sorununu kararnameyle çözecek 
</HEADLINE>
<TEXT>

     Yugoslavya, Uluslararası Savaş Suçları Mahkemesi USSM ile işbirliği sorununu, hükümet kararnamesiyle çözüme kavuşturacak. 
     Bağımsız B-92 radyosu, Başkan Voyislav Koştunitsa liderliğinde dün gece toplanan koalisyon liderlerinin, eski lider Slobodan Miloşeviç'in de USSM'ye teslim edilmesini sağlayacak sorunun aşılması için hükümetin kararname çıkarması konusunda anlaştıklarını haber verdi. 
     İçişleri Bakanı Zoran Zivkoviç, B-92'ye verdiği demeçte, Belgrad'da yapılan toplantıda, liderlerin Yugoslav yurttaşlarının USSM'ye teslim edilmesini öngören düzenlemeyi kanun hükmünde kararnameyle yapmayı kararlaştırdıklarını söyledi. Radyoya göre, kararname Adalet Bakanlığı'nca hazırlanacak. Kabinenin kararnameyi bugün kabul etmesi bekleniyor. Savaş suçu sanıklarının USSM'ye gönderilmesini öngören yasa tasarısına ilişkin meclis görüşmeleri, dün Karadağ Cumhuriyeti'ndeki koalisyon hükümetinin küçük ortağı Karadağ Sosyalist Halk Partisi'nin SNP muhalefeti üzerine iptal edilmişti. Sırbistan Başbakanı Zoran Cinciç de, tasarının Yugoslavya Parlamentosu'ndan geçmemesi durumunda, USSM ile işbirliğine gitmenin başka yollarını arayacaklarını bildirmişti. 







</TEXT>
</DOC>
