<DOC>
<DOCNO> 37541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/17/spor/spo02.html </URL>
<DATE> 2001/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sürprize devam 
</HEADLINE>
<TEXT>

Kurduğu kadrolarla sürekli kamuoyunu şaşırtan Teknik Direktör Mustafa Denizli, İstanbulspor ve Glasgow sınavlarına da değişik onbirlerle çıkmaya hazırlanıyor 
     YUSUF KOBAL 

     FENERBAHÇE Teknik Direktörü Mustafa Denizli, İstanbulspor ve Glasgow Rangers maçları öncesi taraftarların karşısına yine sürpriz onbirler çıkaracak. Kadrodaki tüm oyuncuların yüksek form grafiği nedeniyle tecrübeli hocanın bundan önceki iki resmi maçta sahaya sürdüğü takım tertibinde değişikliğe gideceği ve İstanbulspor karşısında tekniği yüksek isimlere şans vereceği öğrenildi. 
     DENİZLİ’nin ligde Yusuf, Revivo, Rapajiç, Serhat, Ceyhun ve Hakan Bayraktar gibi oyunculardan yararlanacağı, Şampiyonlar Ligi’ne girebilmek için büyük önem taşıyan Rangers sınavında ise koşan, mücadele gücü daha ağır basan futbolcularla oynayacağı belirtildi. Bu karşılaşmada da Ogün, Abdullah, Lazetiç, Mustafa Doğan, Johnson’ın banko yeralacağı bildirildi. 
     
Uçaktan idmana      FENERBAHÇE, İstanbulspor maçının hazırlıklarına dün de devam etti. Ümit Milli takımdan dönmeyen Serhat ile Rapajiç, Mirkoviç ve Lazetiç’in katılmadığı çalışma oldukça tempolu geçti. Norveç maçı sonrası sabaha karşı Türkiye’ye dönen Ogün, Abdullah, Rüştü ve Ümit Özat ise dinlenmeden idmana çıktı. 
     
Numaralı 75 milyon      FENERBAHÇE’DE taraftarlar ile yönetim arasındaki bilet huzursuzluğu bitmek bilmiyor. Bu sezon Samsunspor maçında 10 ve 52.5 milyon lira olan fiyatlar nedeniyle stada gelmeyen seyirci, Glasgow Rangers maçının bilet fiyatları ile şok olacak. Sarı - Lacivertli yönetim kale arkalarını 15 milyon, numaralı tribünü ise 75 milyon lira yaptı. 
     
Rangers’a 500 bilet      GLASGOW Rangers, önümüzdeki çarşamba günü oynanacak olan Fenerbahçe maçı için İskoç taraftarlara 300 bilet istedi. Fenerbahçe yönetimi ise Rangers kulübü için 500 bilet ayrıldığını açıkladı. Karşılaşmayı izlemeye gelecek olan İskoç seyircilere biletler 75 milyon liradan satılacak. 
     



 SPOR 


























</TEXT>
</DOC>
