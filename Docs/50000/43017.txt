<DOC>
<DOCNO> 43017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/son/sondun42.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'deki bir hava üssü de hedefmiş 
</HEADLINE>
<TEXT>

     ABD'nin Detroit kentinde yayımlanan gazeteler, Federal Soruşturma Bürosu FBI ajanlarının, bu kentte bir eve düzenlediği baskında ele geçirdiği belgeler arasında, Türkiye'deki bir hava üssü ve Ürdün'deki bir havaalanına ait bilgiler bulduğunu yazdılar. 
     Gazetelerde yer alan haberlere göre, FBI ajanlarının baskında ele geçirdiği defterde, Türkiye'deki hava üssü, ABD Dışişleri Bakanı ve Ürdün'ün başkenti Amman'daki Uluslararası Kraliçe Aliya Havaalanı'na ilişkin Arapça rakamlar ve notlara rastladılar. Defterde ayrıca, bir uçakla ilgili çizimler bulundu. 
     FBI, Cezayir ve Fas'tan gelen 3 kişiyi tutukladı ve uluslararası terörist Usame bin Laden ile bağlantısı olduğundan şüphelenilen Nebil El-Marabh adlı dördüncü şüpheliyi arıyor. 
     Tutuklanan 3 kişiden 2'sinin Detroit Metropolitan Havaalanı yemek bölümünde geçen Temmuz'a kadar çalıştığı kaydedilen haberlerde, 3 kişinin, aralarında pasaport ve sosyal güvenlik kartlarının bulunduğu sahte belgeler bulundurmaktan resmen suçlandıkları kaydedildi. 
     ABD Sulh Hakimi Virginia Morgan'ın, Kerim Kubriti 23 , Faruk Ali Hamud 21 ve Ahmed Hannan'ın 33 , Cuma günkü duruşmalarına kadar kefaletsiz tutuklu kalmalarına karar verdiği belirtildi. 
     Konuya yakın kaynaklar, gazetelere yaptıkları açıklamalarda, ''federal yetkililerin, 3 kişinin, Türkiye'deki İncirlik Hava Üssü'ne yönelik başarısız terör planıyla bağlantıları olup olmadığını araştırdıklarını'' söylediler. 
     FBI'ın tutukladığı 3 kişiyle ilgili önceden verilen haberde, FBI yetkililerinin, bu kişileri, sahte göçmen belgeleri ve havaalanı planları bulundurmakla suçladığı bildirilmişti. Bu suçlamaların, ABD'deki terör saldırılarıyla ilgili yürütülen araştırma kapsamındaki ilk olduğu belirtilmişti. 







</TEXT>
</DOC>
