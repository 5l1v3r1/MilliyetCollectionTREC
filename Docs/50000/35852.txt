<DOC>
<DOCNO> 35852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/son/sondun04.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalılar Karadeniz'de Nuh tufanını araştıracak 
</HEADLINE>
<TEXT>

     Amerikan-Bulgar araştırma ekibi, destanlarda ve din kitaplarında geçen Nuh Tufanı'nın Karadeniz'de meydana gelip gelmediğini 15 Ağustos'ta araştırmaya başlayacak. 
     National Geographic Society tarafından finanse edilen Nuh Tufanı araştırmasına, 1985 yılında Atlantik'te Titanic gemisinin enkazını bulan Robert Ballard adlı araştırmacı başkanlık edecek. 
     Varna'daki Okyanusbilim Enstitüsü'nden Profesör Petko Dimitrov, AFP muhabirine verdiği demeçte, ''7600 yıl önce meydana gelen tufandan önce, bugünkü kıyılardan 50-70 km içerde kalan kıyılarda insanların yaşayıp yaşamadığını anlamaya çalışacağız, yaşam izlerini araştıracağız'' dedi. Bazı araştırmacılar, Karadeniz'in yaklaşık 8 bin yıl önce tatlı su gölü olduğunu söylüyor ve deniz zemininin birçok noktasından tatlı su çıkmasını bunun kanıtı olarak öne sürüyorlar. Amerikalı yerbilimciler William Ryan ve Walter Pitman'a göre, göl Akdeniz'den İstanbul Boğazı seviyesinde bir kara parçasıyla ayrılmıştı. Buzul çağının sona ermesiyle buzullar eriyince, kuzey yarıküresinde sular yükseldi ve Akdeniz suları Karadeniz'i istila etti. 
     Ryan'ın hesaplarına göre, Akdeniz'in suları Karadeniz'e çağlayan gibi dökülüyor, tatlı su gölü günde 15 cm yükseliyordu. Tatlı su gölü böylece 30 yılda bugünkü Karadeniz haline geldi. Bulgar Profesör Dimitrov, ''Müthiş bir su baskınıydı bu... Bize düşen, bunun efsanelerdeki Nuh Tufanı olup olmadığını ortaya çıkarmak...'' dedi. 
     1985 yılında Karadeniz'de Ruslarla ortak araştırma yaptıklarını da anlatan Bulgar bilim adamı, deniz dibinde en az 8 bin yıllık bir toprak çanak bulduklarını ve arkeologların kaseye ''Nuh'un kasesi'' adını verdiklerini hatırlatarak, ''Bu arkeolojik buluntu, Nuh Tufanı'nın Karadeniz'de meydana gelmiş olabileceği görüşünü güçlendirmişti'' diye konuştu. Robert Ballard'ın önceki yıl Karadeniz'de Türk kıyıları açıklarında yaptığı araştırma da eski kıyıların bugünkünden içerde olduğunu kanıtlamıştı. Ballard, Karadeniz'in dibinden en az 7 bin 460 yıllık iki tatlısu yumuşakçası da çıkarmıştı. 







</TEXT>
</DOC>
