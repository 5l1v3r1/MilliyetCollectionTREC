<DOC>
<DOCNO> 8600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/23/son/sontur09.html </URL>
<DATE> 2001/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz'dan Cumhurbaşkanı'na üstü kapalı eleştiri 
</HEADLINE>
<TEXT>

     Başbakan Yardımcısı ve Devlet Bakanı Mesut Yılmaz, Cumhurbaşkanı Ahmet Necdet Sezer'i imalı bir şekilde eleştirerek "Bu olaydan herkesin gerekli dersi çıkardığını umuyorum. Bundan sonra konumu ne olursa olsun herkes birbirine daha saygılı davranmalıdır" dedi. Yılmaz TÜSİAD dahil toplumun tüm kesimlerinin hükümete destek olmasını isterken, "Bundan sonra artık ekonomik programın tek parametresi enflasyon hedefidir" dedi. 
     Yılmaz, Türker İnanoğlu Vakfı TÜRVAK Sinema-Televizyon Uygulamalı Eğitim Merkezi'nin açılışını yaptı. Daha sonra gazetecilerin ANAP milletvekilleri Mehmet Ali İrtemçelik ve Lütfullah Kayalar'ın "Ecevit Hükümeti istifa etmelidir" şeklindeki sözlerini anımsatması üzerine Yılmaz, "Bazı arkadaşlarımızın kişisel görüşleri olabilir, ama bu partimizi bağlamaz" değerlendirmesinde bulundu. 
     Yılmaz ayrıca gazetecilerin "MGK yeniden toplanacak, kamuoyunda yeniden bir kriz oluşur mu endişesi var, hükümetin tepkisi ve kararı ne olacak" yönündeki bir sorusuna verdiği yanıtta ise Cumhurbaşkanı Ahmet Necdet Sezer'i üstü kapalı bir şekilde eleştirdi. Yılmaz, "Bu olaydan herkesin gerekli dersi çıkardığını umuyorum. Bundan sonra konumu ne olursa olsun herkes birbirine daha saygılı davranmalıdır" dedi. 




</TEXT>
</DOC>
