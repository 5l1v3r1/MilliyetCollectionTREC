<DOC>
<DOCNO> 30234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/04/spor/ygok.html </URL>
<DATE> 2001/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet ve Mehmet 
</HEADLINE>
<TEXT>

     ATTİLA GÖKÇE 

     Ne yalan söyleyeyim, bugüne kadar yanlış uygulamalarını ve tavırlarını eleştirdiğim Serdar Bilgili ve arkadaşlarının sessiz - gösterişsiz transfer çalışmaları bende umut uyandırdı. Beşiktaş, köklü ve radikal bir tutum sergiliyor bu yıl. Daum’un savunmadan ileri uca kadar takımın her yerinde yeni oyuncularla değişiklik yapması, herşeyden önce yeni bir merak, heyecan ve dinamizm demektir. Bu olgu geçen yılın miskinliğini ortadan kaldırabilir. Veit, N’Gotty, Stavrum, Baya olursa İlhan ve Tümer, Ahmet Yıldırım, Tamer ve Mehmet artık iki - üç kez kucaklarına gelen şampiyonluk şansını itelemezler. Şampiyonlar Ligi organizasyonuna aç bir iştahla koşarlar. Hiç değilse UEFA’ya razı olurlar. 
     Eskimiş ve yorgun yetersizliklerin yerini taptaze enerjilerle yepyeni adamların Daum yönetiminde kendilerini kanıtlama maratonu başlıyor. Ve bazı soru işaretleri Ali Eren bir kayıp olur mu Nouma’nın hali nicedir Şifo Mehmet’in yeri yeni Mehmet’le dolar mı 
     1982’de Miliç’in Beşiktaş’ı 15 yıl aradan sonra gelen şampiyonluğa koşarken, Samsun deplasmanından 2 2’lik bir sonuç çıkarır...Tribündeki kalabalıkların içinde 16 yaşında bir tıfıl vardır. Boyundan büyük düşünceye kapılır "Ben bunların hepsinden daha iyi oynarım " Rızalara, Feyyazlara, Metinlere meydan okur çocuk. Eve gider, anasına profesyonel futbolcu olmaya karar verdiğini söyler. Anne der ki , "Ey oğul, senin çamurlu eşofmanların ve formaların yüzünden iki merdaneli makinam gitti. Ellerim yara oldu. Ben, seni mühendis istiyordum, tutmuş futbolculuk diye inat ediyorsun. Git ol öyleyse Ama en iyisi ol. Yoksa hakkımı helal etmem." 
     Endüstri Meslek Lisesi makina bölümünü bitiren Şifo Mehmet’in sonraki futbol macerasını artık hepimiz biliyoruz. Formasını 4 kez şampiyonluk onuru ile ıslatmış. Türkiye’de ve Avrupa’da meşin topu gurur ve beceriyle taşımış bir toplum kahramanı o. Bu nitelikleri her futbolcu için sıralayamayız. 
     Jübilesi, bir örneği ancak Kevin Keegan ve Garry Lineker de görülebilen, ama ülkemizde ilk kez yaşanan soyluluk ve özveri örneğidir. Hesap ettim, TEGEV’e bırakacağı jübile hasılatı en az 500 milyar olacak. Bu paranın faizi yaklaşık 10 bin çocuğun eğitimine katkı oluşturacak. 
     Veda ederken toplumla hesaplaşan, toplumla yüzleşen ve kendini alkışlanası bir özveriyle aklayan böylesi bir futbolcunun bu kadar örnek bir adamın yeri dolar mı Hiç sanmıyorum 
     



 SPOR 
























</TEXT>
</DOC>
