<DOC>
<DOCNO> 46505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/son/sondun21.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye, ABD'yi protesto etti... 
</HEADLINE>
<TEXT>

     ABD Dışişleri Bakan Yardımcısı Richard Armitage'ın, ''Washington yönetimi ve müttefiklerinin taleplerine uymazlarsa, Suriye gibi diğer ülkelere de askeri harekat düzenlenebileceği'' yolundaki açıklaması, Suriye tarafından protesto edildi. 
     Diplomatik bir kaynağın verdiği bilgiye göre, ABD'nin Şam Büyükelçisi Theodore Kattouf, Dışişleri Bakanlığı'na çağrıldı ve Armitage'ın sözleri protesto edildi. 
     Protestoda, terörizm ve yabancı işgaline direnme arasında ayrım yapılması gerektiği konusunda, Suriye, Arap ve İslam dünyasının düşüncelerinin BM Sözleşmesi ve uluslarararası hukuka uygun olduğu belirtildi. 
     Söz konusu diplomatik kaynağa göre, Suriye, Armitage'ın sözlerinin ABD Başkanı George Bush'un açıklamasıyla çelişkili olduğunu savundu. 
     Bush, dünkü basın toplantısında, Suriye'nin ABD'ye terörizmle savaşta işbirliği önerdiğini ve Amerikan yönetiminin de bu öneriyi memnuniyetle karşıladığını söylemişti. 
     






</TEXT>
</DOC>
