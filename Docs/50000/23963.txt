<DOC>
<DOCNO> 23963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/ekonomi/eko03.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökalp depo’ya selam çaktı 
</HEADLINE>
<TEXT>

Tarım Bakanı Gökalp, MHP’nin oy deposu olan İç Anadolu ile Doğu Anadolu bölgelerindeki buğday fiyatının daha yüksek olduğuna dikkat çekti 
     HARUN GÜREK Ankara 

     Tarım Bakanı Hüsnü Yusuf Gökalp, Bakanlar Kurulu ve liderler zirvesindeki sert tartışmaların ardından belirlenen hububat destekleme fiyatlarında IMF’ye verilen niyet mektubunun içinde kalındığını savundu. 
     Doğu ve İç Anadolu bölgelerinde hasatın temmuz - ağustos aylarında yapıldığını da anımsatan Gökalp, bu dönemde verilecek fiyatın 169 - 174 bin lira olduğuna dikkat çekti. 
     Gökalp, ürettikleri buğdayı Toprak Mahsulleri Ofisi’ne TMO teslim eden çiftçilerin, ürün bedelini hangi ay talep ederlerse, ödemenin o ayın fiyatından yapılacağını kaydetti. 
     Alımlar için gerekli kaynağın 500 milyon dolar olduğunu belirten Gökalp, bunun Hazine’ye yük getirmediğini ve TMO’nun buğday satışlarıyla ödeneceğini kaydetti. Gökalp, aralık ayı satış fiyatının 230 bin lira olacağını bildirdi. 
     Fiyat belirlenirken önceki gün Bakanlar Kurulu’nda yaşanan tartışmaları "güzellik" olarak niteleyen Gökalp, Devlet Bakanı Kemal Derviş için de "Çok değerli bir bakanımızdır" dedi. 
     
     Derviş değerli bir bakan’ 
     Bakanlar Kurulu’nun şimdiye kadar görülmedik bir biçimde hububat fiyatlarını tüm detayları ile tartışarak belirlediğini söyleyen Gökalp, bunun Bakanlar Kurulu’nun ne kadar sağlıklı çalıştığını gösterdiğini vurguladı. 
     Gökalp, IMF’yle anlaşmaya varmalarına karşın kendisinin Derviş’le sürekli kavga ettiğinin anımsatılması üzerine, "Sayın Derviş çok değerli bir bakan arkadaşımızdır. Oradaki tartışmalar milletimizin menfaatinedir" dedi. 
     
TMO’nun borcu 1.1 katrilyon      Toprak Mahsulleri Ofisi’nin kamu bankaları ile özel bankalara faiziyle birlikte 1.1 katrilyon lira borcu bulunduğu öğrenildi. Bu borçların daha önceki yıllara ait olduğu ve Bakanlar Kurulu kararıyla Hazine’ye devredildiği kaydedildi. TMO’nun yine geçmiş yıllarda buğday alımlarını finanse etmek için yurtdışından Hazine garantisi ile sağladığı 350 trilyon liralık borcu daha bulunuyor. TMO, ödeyemediği için bu borçlar Hazine tarafından üstlenilmiş durumda. 
     Geçen yıl 3.5 milyon ton buğday alan TMO bu yıl alış fiyatıyla satış fiyatı arasındaki farkı yüzde 40 olarak belirledi. Bu farkla, tüccar daha fazla kazanç elde edip daha fazla alım yapabilecek. 
     
10 SORU 10 CEVAP Hükümet uzlaştı, çiftçiler kızgın...      Önceki gün, Bakanlar Kurulu’nun tek gündem maddesi olan hububat taban fiyatında uzlaşma sağlanamamış ve konu liderler zirvesinde çözülebilmişti. Tarafların üzerinde anlaştığı 164 bin liralık fiyat, çiftçi kesimini memnun etmediği gibi, fiyatın IMF’ye verilen niyet mektubuna uygun olup olmadığı da tartışılmaya başlandı. 
     
     1. Taraflar hangi fiyatı istiyordu 
     Devlet Bakanı Derviş, buğday için, geçen yıl 102 bin lira olan fiyatın, TÜFE hedefi yüzde 52,5 oranında artırılarak 153 - 155 bin lira olmasını öneriyordu. Tarım Bakanı Gökalp ise Kansas Borsası fiyatını 135 dolar baz alıyor, bunu yüzde 20 artırarak 162 dolar fiyat 178 bin 200 lira istiyordu. 
     
     2. Buğdayda dünya fiyatı nedir 
     Buğdayda dünya fiyatı’ olarak Şikago ve Kansas gibi büyük borsaların fiyatları kıstas alınıyor. Şikago’da buğdayın ton fiyatı 98, Kansas’ta ise 115 dolar. Bu fiyatlara 20 dolar da sigorta ve nakliye masrafı ekleniyor. 
     
     3. Türkiye’nin fiyat belirlemede IMF’ye taahhüdü neydi 
     Eski programa göre dünya fiyatlarının yüzde 20 üzerinde taban fiyat belirlenebiliyordu. Son programda ise "fiyatların hedef enflasyonu aşmayacağı" taahhüt edildi. Buna göre fiyatın 52,5 TÜFE hedefine göre 155 bin 500 lira olması gerekiyordu. 
     
     4. TÜFE’ye göre yapılacak fiyat artışları, dünya fiyatlarının gerisinde kalıyor muydu 
     Şikago fiyatı 118, Kansas fiyatı ise 135 dolar. TL’ye çevrildiğinde kilosu Şikago’ya göre 132 bin 160, Kansas’a göre ise 151 bin 200 lira. 
     
     5. Hangi fiyatta anlaşma oldu 
     Taban fiyatı yüzde 61 artırılarak 164 bin lirada anlaşma sağlandı. Böylece TÜFE hedefine göre 8 bin 500 lira, fazla bir fiyat verilmiş oldu. Bu fiyat Şikago fiyatından 28,5, Kansas’ınkinden 11,5 dolar fazla. 
     
     6. Uygulama nasıl olacak 
     Fiyatlar haziran ayından itibaren artacak. Eylül ayının ikinci yarısında 183 bin lira olacak. Ürünlere göre fiyatlar ise Anadolu kırmızı ve beyaz sert ekmeklik buğday 164 bin lira, beyaz sert 154 bin, kırmızı ve beyaz yarı sert 147 bin, diğerleri ise 131 bin lira. Makarnalık Anadolu durum 188 bin 600 lira, diğer durum buğday da 172 bin lira. 
     
     7. Rakamlar memnun etti mi 
     Çiftçi dernekleri 164 bin liranın çok yetersiz kaldığını açıkladı. 175 bin liranın maliyet olduğunu, girdilerin yüzde 100 artışı karşısında fiyatın düşük kaldığını söylediler. 
     
     8. TMO ne kadar alım yapacak 
     3,5 milyon ton buğday alması bekleniyor. Bunun için 520 milyon dolar kaynak gerekiyor. Alımlarda bedelin yarısı peşin, kalanı da en geç 30 gün içinde ödenecek. 
     
     9. Türkiye’nin yıllık buğday ihtiyacı ne kadar 
     16- 18 milyon ton. Bu yıl 1,5-2 milyon ton ithalat gerekebilecek. 
     
     10. İthalata ne kadar ödenecek 
     2 milyon ton alım yapılması halinde 300 milyon dolar ödenecek. 
     



 EKONOMİ 


















</TEXT>
</DOC>
