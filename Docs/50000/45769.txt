<DOC>
<DOCNO> 45769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/08/son/soneko12.html </URL>
<DATE> 2001/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa borsaları da güne düşüşle başladı 
</HEADLINE>
<TEXT>

     Afganistan'a yönelik askeri harekatın başlamasının ardından, Asya-Pasifik döviz piyasalarında yatırımcıların, daha güvenilir buldukları Japon yeni ve İsviçre frangına yönelmeleri karşısında dolar tutunmaya çabalıyor. 
     Borsalardaki oyuncuların, ABD'nin ''Kalıcı Özgürlük'' adlı askeri operasyonuna dair gelişmeleri izlemek üzere ihtiyatlı tutum takınıp, daha fazla pozisyon almamaları, doların daha çok değer kaybetmesini önledi. 
     Böylesine belirsizlik ortamında, borsacılar hiçbir dövize yatırıma fazla bel bağlamayınca ve Tokyo döviz borsası da bugün tatil nedeniyle kapalı olunca, Hazine tahvilleri ile vadeli işlemler piyasalarındaki bazı sözleşmeler tahtaları da kapatıldı. Böylece, Asya-Pasifik'deki borsalar bugün yönünü pek tayin edemedi. 
     Borsacılar, her halükarda, global risk tehlikesinin ılımlı ölçüde yeniden belirmesi ve bu durumun, Japon yeni ve İsviçre frangını güçlendirmesini bekliyor. Euro bölgesinde bu hafta faiz indirimi beklendiğinden euro'ya rağbet pek beklenmiyor. 
     ABD'nin askeri operasyonunun piyasalara etkisini yine de ılımlı bulan bir borsacı-analiste göre, belirsizliğin yeniden tırmanması halinde, Avustralya, Yeni Zelanda, Güney Afrika ve Endonezya başta olmak üzere Asya'daki bazı yükselen, gelişen piyasalar denilen ülkelerin para birimlerinin değer kaybedeceği öngörülüyor. 
     Asya'da dolar 120.50 yenden 119.85 yene ve 1.6162 İsviçre frangından 1.6108 frangına düşerken, euro da 91.83 sentten 91.88 sente çıktı, ancak, yen karşısında 110.62 yenden 110.17 yene indi. 
     
     Avrupa borsaları da güne düşüşle başladı 
     Bu arada, ABD'nin Afganistan'a askeri operasyonunun başlamasının ardından, Avrupa'daki menkul kıymetler borsaları bugünü yüzde 2 civarında düşüşle açtı. 
     Ancak, petrol, altın ile savunma sanayii ve bağlantılı şirketlerin hisse senetlerinin fiyatları yükselirken, bankacılık, telekom, petrol ve ecza sektöründeklerinki değer kaybetti. 
     Londra'da FTSE-100 Endeksi bugünkü açılışta 60.4 puan yüzde 1.2 oranında kaybederek 4,975.6 puana indi. Frankfurt borsasında DAX Endeksi yüzde 1.3 oranında puan kaybederek 4,402 puana geriledi. 
     Londra değerli metaller borsasının bugünkü açılışında altının onsunun alış fiyatı 290.70 dolardan 292.80 dolara, satış fiyatı 291.70 dolardan 293.30 dolara çıktı. 
     Borsada, gümüşün onsunun alış fiyatı 4.61 dolardan 4.67 dolara, satış fiyatı da 4.65 dolardan 4.69 dolara yükseldi. 
     






</TEXT>
</DOC>
