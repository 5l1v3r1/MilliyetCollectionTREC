<DOC>
<DOCNO> 33351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/22/son/sonspo02.html </URL>
<DATE> 2001/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırkpınar Başpehlivanı Ünye'de tuş oldu 
</HEADLINE>
<TEXT>

     Ordu'nun Ünye İlçesi'nde yapılan yağlı güreşlerde, Kırkpınar Başpehlivanı Vedat Ergin, tuş oldu. 
     Ünye Belediyesi tarafından düzenlenen ''10. Uluslararası Kültür Sanat ve Turizm Festivali'' çerçevesinde, Türkiye'nin ünlü pehlivanlarının da katılımıyla yağlı güreşler yapıldı. 
     Cevizdere yöresinde yapılan ve 60 pehlivanın katıldığı yağlı güreşlerde, 16 güreşçi başpehlivanlık için mücadele etti. Güreşlerin sonunda bu yıl Kırkpınar'da başpehlivanlığı elde eden Vedat Ergin ile Ordulu Kenan Şimşek, finale kaldılar. Büyük çekişme halinde geçen final müsabakasında Ordulu Kenan Şimşek, Vedat Ergin'i tuş yaparak başpehlivan oldu. 
     Kenan Şimşek, geçen hafta Ordu'nun Tekkiraz Beldesi'nde yapılan ''2. İpekyolu Kültür ve Sanat Şenlikleri''nde düzenlenen yağlı güreşlerde, 9 kez Kırkpınar Başpehlivanı olan Ahmet Taşçı'yı da yenmişti. 
     Kırkpınar başpehlivanlarını yenmenin mutluluğunu yaşayan Ordulu Kenan Şimşek, A.A muhabirine,''Her iki güreşçi de Türkiye'nin en ünlüleri. 2'sini de yendim. Bu benim için tecrübe oldu. Gelecek yıl Kırkpınar'da ben de varım. Şimdiden benden korksunlar. Çok çalışıp Kırkpınar Başpehlivanı olacağım'' dedi. 
     
     







</TEXT>
</DOC>
