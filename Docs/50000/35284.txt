<DOC>
<DOCNO> 35284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/03/son/soneko12.html </URL>
<DATE> 2001/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz nitelikli iş gücünü de vurdu 
</HEADLINE>
<TEXT>

     Ekonomik krizin nitelikli iş gücünü de vurduğu belirlendi. 
     İnsan Kaynakları Yönetim Derneği İNKADE tarafından yapılan araştırmada, genel müdür, genel müdür yardımcısı, müdür, şef, uzman, mühendis, yönetici asistanı, sekreter ve memur 300 kişi ile karşılıklı görüşülerek ekonomik krizin nitelikli personel üzerindeki etkileri belirlendi. 
     İNKADE Başkanı Yücel Atış, düzenlediği toplantıda araştırmanın sonuçları hakkında bilgi verdi. Araştırmanın Mart, Nisan, Mayıs,Haziran ve Temmuz aylarını kapsadığını açıklayan Atış, ekonomik krizden nitelikli işgücünün ilk kez etkilendiğine dikkat çekti. Krizden en çok etkilenen sektörlerin başında finansman, teknoloji,otomotiv, ithalata dayalı iç piyasaya satış ve üretim yapan şirketler, reklam ve halkla ilişkiler şirketleri, medya, dayanıklı tüketim ve mobilya, inşaat, tekstil ve konfeksiyon, spor ve eğlence sektörünün geldiğini anlatan Atış, en az etkilenenlerin hızlı tüketim, özel üniversiteler, sağlık, fast food ve turizm sektörlerinin olduğunu açıkladı. 
     Çok az etkilenenlerin ise kamu kurum ve kuruluşları ile yerel yönetim kuruluşları olduğunu kaydeden Atış, ''Ankara'da krizin derinliğinin ciddi anlamda hissedilmemesinin nedeni, Ankara'da işsizliğin çok az olması. Çünkü, çalışanlar kamu güvencesi altında. İstanbul ise iş dünyasının merkezi olduğu için krizi daha çok hissediyor'' dedi. 
     
     Krizin sorumlusu Ankara ve siyaset 
     İşten çıkarılanların yüzde 80'inin krizin, şirketler tarafından işten çıkarılmada bir gerekçe olarak kullanıldığına ve yüzde 60'ının işten çıkarılmada çokuluslu şiketlerin daha adil davrandığına inandığını belirten Atış, yüzde 50'sinin şirkete aidiyeti, bundan sonraki işlerinde göstermeyeceklerini söylediklerini ifade etti. Atış, 'İşten ayrılanların yüzde 80'i krizin Ankara ve siyaset kaynaklı olduğuna inanıyor ve hükümet ile birlikte Cumhurbaşkanını da suçluyor. Bir kitapçık yüzünden işimizden olduk esprisi, çok yapılıyor'' dedi. 
     İşten ayrılanların ilk 3 ay içinde yeni iş bulabileceklerine inanma olasılığının Mart ayında yüzde 40 iken, Temmuz ayında yüzde 5'e düştüğüne işaret eden Atış, başlangıçta aynı pozisyonda iş arayanların, Temmuz ayında daha alt pozisyonları da kabul etmeye hazır olduklarını, ücret beklentilerinin ise şirket ne verirse kabule kadar ulaştığını söyledi. Atış, işten ayrılanların yüde 70'inin önümüzdeki 4 ay içinde iş bulabileceğine inanmadığını ifade ederek, ''Herkes planını, yılbaşına kadar yapmış. Yılbaşından sonrası daha kritik görünüyor'' dedi. 
     
     Boşanmalar arttı 
     Araştırmanın psikolojik bulgularına da dikkat çeken Atış, işten çıkarılanlarda kadın erkek ayrımı yapılmadığını, ancak üst pozisyonlarda işini kaybetmenin etkisinin daha yoğun hissedildiğini vurguladı. Nitelikli personelin yüzde 70'inin bankalara kredi kartı veya kredi borcu olduğunu açıklayan Atış, ''Kişiler işten çıkarıldıklarını en son çocuklarına söylüyorlar. Hatta çoçukları işten çıkarıldığını anlamasın diye hergün iş kıyafetlerini giyip dışarıya çıkanlar var'' diye konuştu. 
     Yücel Atış, işten ayrılanlara en büyük desteğin aile çevresinden geldiğini, sosyal patlama görülmemesinde bu desteğin önemli bir yer tuttuğunu vurguladı. İşten ayrılanların psikologlara gitme oranının yüzde 3 olduğunu kaydeden Atış, işten ayrılanlardan evli olanların yüzde 68'inin eş ve çocuklarına davranışlarının eskisine göre daha kırıcı olduğunu, işten ayrıldıktan sonra evlenmekten vazgeçen, sevgilisinden ayrılan ve boşananların sayısında artış olduğunu bildirdi. İşten ayrılanların yüzde 45'inin yurtdışında iş ve yaşama olanaklarını araştırdığına dikkat çeken Atış, beyin göçünün artacağının altını çizdi. 
     
     Sosyal patlama olmaz 
     İşten çıkarılmanın önüne geçebilmek için sigorta ve vergi oranlarının azaltılması,istihdam yaratan şirketlere bazı mali avantajlar verilmesini öneren Atış, işten ayrılanlara borçlarına ödeme kolaylığı sağlanması gerektiğini ifade etti. 
     Atış, işten çıkarılanların, kendi işlerine veya biraraya gelerek yapabilecekleri küçük girişimcilik projelerine finansman desteğinin, Dünya Bankası ve AB kaynakları kullanılarak sağlanabileceğini de belirtti. Bir soru üzerine, işten ayrılanların yüzde 80'inin hükümete ve siyasiyelere tepkili olmasına karşın, hiçbirinin tepkisini somut olarak ortaya koymadığını belirten Atış, ''Sosyal patlama olmaz'' dedi. 







</TEXT>
</DOC>
