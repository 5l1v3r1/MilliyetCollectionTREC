<DOC>
<DOCNO> 38808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/son/sonspo16.html </URL>
<DATE> 2001/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli futbolcular gruptan çıkacaklarına emin 
</HEADLINE>
<TEXT>

     Avrupa Şampiyonlar Ligi'nde mücadele edecek olan Fenebahçe'de yönetici ve futbolcular, bir üst turdan emin konuştular. 
     Fenerbahçeli futbolcular ve teknik heyet, yöneticiler Murat Özaydınlı, Mahmut Uslu ve Mithat Yenigün ile birlikte, Küçükyalı'daki Angel Restoran'da moral yemeği yedi. 
     Asbaşkan Murat Özaydınlı, Avrupa Şampiyonlar Ligi'nde TSV Bayer 04 Leverkusen, FC Barcelona ve Olympique Lyon ile aynı gruba düşen Fenerbahçe'nin şansını değerlendirirken, ''Yüzeysel bakıldığında grup çok zor görünmüyor'' dedi. 
     Ligde kolay grup bulunmadığını, kendi takımlarına baktığında ise grubun kolay göründüğünü ifade eden Özaydınlı, grupta 10-12 puan toplayan ekiplerin bir üst tura yükseleceği öngörüsünde bulundu. 
     Kulüp asbaşkanı ve ve amatör şubeler sorumlusu Mahmut Uslu da grupta Fenerbahçe için sorun bulunmadığını kaydederek, ''Biz, sahamızdaki tüm maçları alır, bir üst tura çıkarız'' dedi. 
     Uslu, Mustafa Denizli ve ekibine güendiklerini, gruptan çıkan takımlardan birinin Fenerbahçe olacağını söyledi. 
     
     Futbolcular umutlu 
     Fenerbahçeli futbolcular da Avrupa Şampiyonlar Ligi'nde üst tura çıkacaklarına olan inançlarını dile getirdiler. 
     Glasgow Rangers ile yapılan 3. ön eleme turu rövanş maçının son dakikasında çizgi üzerinden çıkardığı topla bir anlamda turu getiren futbolculardan biri olan Ümit Özat, ligde birbirinden güçlü takımlar bulunduğunu, Fenerbahçe'nin de o takımlardan biri olduğunu söyledi. 
     ''Biz onlardan çekinmiyoruz, onlar bizden çekinsin'' diyen Ümit, ''Sahamızda maç kaybetmiyoruz. Dışarıda da birkaç puan alır, bir üst tura çıkarız'' diye konuştu. 
     Mustafa Doğan da lige katılan tüm ekiplerin güçlü olduğunu vurgulayarak, şunları söyledi 
     ''Kendimize güveniyoruz. İlk maçı Bayer Leverkusen ile Almanya'da oynayacak olmamız iyi. Türk seyircilerin bizi orada yalnız bırakmayıp, tribünleri dolduracaklarına inanıyorum. Bu da 2 maçı da sahamızda oynamamız gibi bir anlam taşıyor.'' 
     Genç kaleci Oğuz da avantajlı bir kura çektiklerini ve grupta FC Barcelona'yı öteki ekiplerden daha güçlü gördüğünü kaydetti. 
     Oğuz, grupta en az 10-12 puan toplayacaklarını, bunun da üst tura çıkmak için yeterli olacağını ileri sürdü. 







</TEXT>
</DOC>
