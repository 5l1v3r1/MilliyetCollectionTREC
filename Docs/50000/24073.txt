<DOC>
<DOCNO> 24073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/son/sondun22.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşcinsel parlamenter "İtalyan parlamentosunda 32-33 eşcinsel var" 
</HEADLINE>
<TEXT>

     İtalya'da parlamento üyeliğine seçilen Eşcinseller Derneği Arcigay Başkanı Franco Grillini, ''Meclis'teki 630 üyeden en az 32-33'ünün eşçinsel olduğunu'' söyledi. 
     Solun Demokratları DS partisinden seçilen Grillini, parlamentonun bugün yapılan açılışında Meclis'e gelirken kendisine yoğun ilgi gösteren gazetecilere açıklamalarda bulundu. 
     ''Biz özgür ve laikiz. Herkes eşcinsel olup olmadığını söylemekte özgür. Eğer açıklamak istiyorsa iyi, ama istemiyorsa, onu ilgilendiren bir konu. Önemli olan, başta eşcinsellik hakları olmak üzere, toplumun haklarında reformlar yapmaktır'' diyen Grillini, parlamentoda öncelikle eşcinsel çiftlerin haklarının tanınması yönünde mücadele vereceğini belirtti. 
     ''Sağın hala törelere derinden bağlı olduğunu, eşcinsellik ve seks hakkında korkuları bulunduğunu'' savunan Grillini, ''Eğer iki kişi birbirlerini seviyor ve birlikte yaşıyorsa, kendilerine ayrımcılık yapılmaması gerekir. Vatandaşlar arasında birinci sınıf, ikinci sınıf ayrımcılığı olamaz. Umarım merkez sağ da bu hakları tanır'' dedi. 
     Bu arada, eşcinselliği tanımayan Katolik Kilisesi'nin bu tutumu ve eşcinselliğe karşı çıkan sağ partilerin parlamentoda çoğunluğu elinde bulundurdukları göz önünde tutulursa, Grillini'nin eşcinseller konusunu parlamentoya getirmesi halinde sert tartışmaların olacağı tahmin ediliyor. 
     İtalya'da 13 Mayıs'ta yapılan genel seçimlerde, Eşcinseller Derneği Başkanı Franco Grillini'nin yanı sıra Lezbiyenler Derneği ArciLesbica Başkanı Titti De Simone da parlamentoya girmişti. De Simone, Komünist Yeniden Oluşum Partisi'nden seçilmişti. 







</TEXT>
</DOC>
