<DOC>
<DOCNO> 15214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/08/spor/yfbsen.html </URL>
<DATE> 2001/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tertip yanlışları 
</HEADLINE>
<TEXT>

     ERDOĞAN ŞENAY 

     Denizli’de korkulu deplasman haftalarının ilkine soyunan Fenerbahçe, oynamaya çalıştığı maçta hiç de öyle "şampiyon kıyafetlisi" bir ekip havasını anlatamıyordu kimselere... 
     Sahaya sürülen kadronun nerede ne yapacağı, Denizli’yi sahanın nerelerinde oyundan düşürüp, ani karşı ataklar yaratacağı konusunda hiçbir düşünce ve uygulama görüntüleri yaratamıyordu ilk yarıdaki Fenerbahçe... Rakibe yapılan yanlış paslar... Orta sahada Johnson’dan başka kimselerin boy gösterememesi tabii Denizli’nin işine yarıyor ve ev sahibi ekip, bol paslı, canlı ataklarla Fenerbahçe’yi sürekli gol tehditi altında tutuyordu... Bu arada Lazetic’in orta alandaki yaratıcılıktan uzak "yalan futbolu", Serhat’ın ileride yarardan uzak anlamsız koşuşmaları, Ali Güneş’in sağ kulvarda rakibe yaptığı sayısız yanlış paslar, İstanbul’dan gelmiş Sarı - Lacivertli tribünlerini çileden çıkarıyor Johnson, Rapajic ve Revivo’dan başka dikkat çekici, kazanmaya inançlı bir uğraş içinde olamıyordu Fenerbahçe formasında... İki takımın da kaleci hatalarından yedikleri beleş goller dışında Fenerbahçe defansı Coulibaly’i bir an başına buyruk bırakma yanlışına düşüyor, aynı anda yediği golle de ilk yarıyı yenik kapatıyordu. 
     
     İkinci yarıya ilk 45 dakikanın berbatları olan Lazetic ve Serhat’ı forma dışına alıp, Andersson ile Ogün’le oyuna giriyordu Sarı - Lacivertli kadro... Ancak galip ve yüksek moralle oyuna devam eden Denizli, seyircisinin de büyük teşvikiyle skoru korumak için vargücüyle çalışıyor, Andersson ve Ogün’le Fener de tabeladaki kötü kaderi değiştirmek için bayağı boğuşuyordu zorlu gecede... Ama ilk yarıda başlaması gereken tertip ne kadar uğraşsa da, oyunun kaderini değiştirecek sayıyı bir türlü bulamıyor, özellikle kaleci Süleyman’ın inanılmaz kurtarışları da devreye girince, Fenerbahçe şampiyonluk yolculuğunda altından da değerli üç puanı bırakıp, ayrılıyordu Denizli’den. 
     


 SPOR 
























</TEXT>
</DOC>
