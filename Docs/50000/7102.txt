<DOC>
<DOCNO> 7102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/ekonomi/eko06.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakliyatçı ve çaycılar ayaklandı 
</HEADLINE>
<TEXT>

Tarım Bakanlığı’ndan gıda ürünlerinin ithalatını sağlayan evrak alamayan bakliyat, çay, meyve - sebze, pirinç ve muz ithalatçıları, belgenin kaldırılması için toplandı 
     KADİFE ŞAHİN 

     Tarım Bakanlığı’na bağlı Koruma ve Kontrol Genel Müdürlüğü’nden yaklaşık bir aydır koruma kontrol belgesi alamayan gıda ithalatçıları, kurumun yasalara aykırı davrandığını ileri sürerek belge uygulamasının kaldırılmasını istediler. 
     İstanbul’da basına kapalı bir toplantı düzenleyen bakliyat, çay, muz, tropikal meyve, sebze, baharat ve diğer gıda ithalatçıları, Koruma ve Kontrol Genel Müdürlüğü’nün yasalara aykırı, oyalayıcı uygulamaları yüzünden ürünlerinin gümrüklerde çürüdüğünü söylediler. 
     Tarım Bakanlığı Koruma ve Kontrol Genel Müdürlüğü görevlilerinin 1999 yılından beri süren keyfi uygulamalarını şimdi de gümrüklerde yapılan operasyonları gerekçe göstererek devam ettirdiğini belirten ithalatçılar, "Eskiden 10 gün içinde aldığımız izin belgelerini son bir aydır hiç alamıyoruz. Telefonlarımızı yanıt vermeden yüzümüze kapatıyorlar. 
     
     Damga pulun eksik’ 
     "Belgeler neden verilmiyor diye soramıyoruz bile" diyen ithalatçılar, Müdürlük yetkililerinin davranışlarının hakaret ve aşağılama boyutlarına ulaştığından şikayet ettiler. 
     Gümrükte bekleyen çay, muz, nohut, fasulye gibi ürünlerinin çürümeye yüz tuttuğunu belirten ithalatçılar, Koruma ve Kontrol Genel Müdürlüğü’nün başvuruları ilginç gerekçelerle geri çevirdiklerini ilettiler. Başvurusunun 40 gün sonra geri çevrildiğini anlatan bir ithalatçı, Müdürlüğün gerekçe olarak 50 liralık damga pulunun unutulmasını gösterdiğini söyledi. 
     
Muz fiyatı 100 arttı      Gıda ithalatçılarının yaşadığı sıkıntıların her geçen gün artarak devam ettiğini belirten muz ithalatçıları, kısıtlama yüzünden fiyatların son bir buçuk ay içinde yüzde 100 arttığını söyledi. Bir kilo muz marketlerde 1 milyon 500 bin ile 1 milyon 700 bin lira arasında satılıyor. 
     
     Yemeyen belli olsun 
     Muz fiyatlarındaki artış karşısında bürokratların "Muz yiyen ile yemeyen belli olsun" dediğini belirten ithalatçılar, kısıtlamaların sürmesi halinde halkın muz alamayacağını bildirdi. İthalatçılar, muz ithalatını 200 tondan 1000 tona çıkaran Tarım Bakanlığı’nın artıştan sonra bu kez de koruma kontrol belgesi vermediğini belirtti. 
     


 EKONOMİ 























</TEXT>
</DOC>
