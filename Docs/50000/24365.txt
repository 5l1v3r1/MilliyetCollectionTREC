<DOC>
<DOCNO> 24365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/dunya/adun.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Küstah Barones 
</HEADLINE>
<TEXT>

Lordlar Kamarası üyesi Barones Sarah Lutford, Denktaş için dinozor’ dedi 
     NEVSAL ELEVLİ Londra 

     İngiliz Lordlar Kamarası ve Avrupa Parlementosu Liberal Demokrat grubu üyesi Barones Sarah Ludford, KKTC Cumhurbaşkanı Rauf Denktaş’ı "dinozor" olarak niteleyerek, Kıbrıs’ın taze kanlara ihtiyacı olduğunu öne sürdü. 
     Barones Ludford bu nitelemeyi, genel seçimlerde partisinin Hackney bölgesinden Kıbrıs kökenli milletvekili adayı Meral Ece’ye destek vermek için düzenlenen toplantıda yaptı. Hackney Belediye Meclisi salonunda düzenlenen toplantıya katılanlar Barones’in tanımlaması karşışında şaşkınlığa uğradı. 
     Barones Ludford’ın "dinozor" nitelemesi bir gazetecinin "Kıbrıs sorununa çözüm bulunmadan Güney Kıbrıs’ın Avrupa Birliği tam üyeliğine kabul edilmesi halinde Kıbrıs Türkü’nün durumu ne olacak " sorusuna yanıt olarak geldi. 
     Adadaki sorunun çözüme kavuşturulması gerektiğini belirten Barones, bölünmüş bir Kıbrıs’ın da AB ye girebileceğini vurguladıktan sonra "KKTC Cumhurbaşkanı Rauf Denktaş’ın adadaki çözüme engel olan tek kişi olduğunu" da savundu. 
     
Gençleri istiyorum’      Barones Lutford daha sonra, "Şunu söylemekte yarar var. Denktaş bir dinozordur. Ben Kuzey Kıbrıs’ı Denktaş’tan kurtarıp işleri yoluna koyacak akılcı düşünceli, demokratik ve genç güçler görmek istiyorum. Ve eminim ki bu yenilik Kıbrıs’ta Birleşmiş Milletler’in öngördüğü çözümü getirecektir" dedi. 
     Ludford’un bu sözleri karşısında şaşkınlığa düşen milletvekili adayı Meral Ece ise hemen araya girip ortalığı yumuşatmaya çalıştı. Ece, Denktaş’ın Kıbrıs Türk toplumuna birçok faydalı hizmetleri olmuş bir lider olduğunu belirterek, "Kendisini bu hizmetlerinden dolayı saygı ile karşılıyorum. 
     Barones Ludford dinozor kelimesini kullanırken, Denktaş’ın çok uzun yıllar Cumhurbaşkanı olduğunu ve gençler geldiğinde çözümün daha kolay olabileceğini söylemek istedi" karşılığını verdi. 
     



 DÜNYA 











</TEXT>
</DOC>
