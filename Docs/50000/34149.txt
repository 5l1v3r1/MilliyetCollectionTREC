<DOC>
<DOCNO> 34149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/27/son/sonspo01.html </URL>
<DATE> 2001/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Taraftarlar Almanya kampından dönen Fenerbahçe'yi karşıladı 
</HEADLINE>
<TEXT>

     Yeni sezon hazırlıklarının 2. etabını Almanya'da tamamlayan Fenerbahçe futbol takımı kafilesi, bu gece İstanbul'a döndü. Sarı-lacivertli futbolcuları Atatürk Havalimanı'nda yaklaşık 100 taraftar coşkuyla karşıladı. 
     Taraftarlar sürekli olarak tezahürat yaptıkları futbolculardan Ali Güneş ve Serhat'ı da omuzlara aldılar. 
     Fenerbahçe kafilesinin İstanbul'a gelişi sırasında havaalanında Çevik Kuvvet ekiplerinin geniş güvenlik önlemleri aldıkları görüldü. 
     Sarı-lacivertli taımın futbolcuları yeni sezon hazırlıklarının çok iyi geçtiğini, Almanya'da da mükemmel bir kamp yaptıklarını kaydederek, artık hedeflerinin ligde ve Şampiyonlar Ligi'nde en iyi sonuçları almak olduğunu söylediler. 
     Şampiyonlar Ligi'ndeki muhtemel rakiplerini izlemek için İskoçya'ya giden Teknik Direktör Mustafa Denizli ise kafilede yer almadı. 
     Fenerbahçe'nin, yeni sezon hazırlıklarını yarın akşam Samandıra Tesisleri'nde yapacağı tek çalışmayla sürdüreceği, yeni transfer Oktay'ın da sabah Acıbadem Hastanesi'nde sağlık kontrolünden geçirileceği belirtildi. 
     Bu arada, Fenerbahçe'nin 29 Temmuz Pazar günü özel maçta karşı karşıya geleceği İspanya ligi takımlarından Real Sociedat kafilesinin ise geç saatlerde İstanbul'a geleceği öğrenildi. 







</TEXT>
</DOC>
