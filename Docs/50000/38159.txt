<DOC>
<DOCNO> 38159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/guncel/gun08.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıt parası verilmeli mi 
</HEADLINE>
<TEXT>

ÇAPRAZ ATEŞ 
     SİBEL KAHRAMAN ŞEN 

     İlk ve ortaöğretim kurumlarına kayıtlar dün başladı. Kayıtlarla birlikte her yıl gündeme gelen bağış sorunu da... Veliler, çocuklarını devlet okuluna gönderdiklerini söylüyor ve kayıt sırasında bağış adı altında para vermek istemiyor. Okul yöneticileri ise çocuğunun iyi eğitim almasını isteyen velinin, okula yardımda bulunması gerektiğini, okulların ellerindeki kaynaklarla yükün altında kalkamadığını belirtiyorlar. Kayıt sırasında velilerden yardım adı altında para alınması doğru mudur İşte görüşler... 
     Ömer Balıbey İstanbul Milli Eğitim Müdürü 
Bağışlar zorunlu olamaz      Bağışlar zorunlu olamaz. Bağışın, tespit edilen bir miktarı da olmaz. İsteyen okula bağış yapar, istemeyen yapmaz. Bağış yapmak isteyen veli, ancak içinden gelen miktarı verir. Bağış konusunda velilere de görev düşüyor. İkametgah dışı kayıt yaptırmak isteyenler, okullara para teklif edebiliyor veya okuldaki yetkililer, "Kayıdınız ikametgah dışı. Şu kadar bağış yaparsanız, kaydınızı alabiliriz" diyorlar. Herkes kendi ikametgahına uygun okula çocuğunu kayıt ettirirse, bu sorunlar yaşanmaz. 
     Enver Önder Öğrenci Velileri Dayanışma Derneği 
Para alınması yasadışı      Velilerin okullara bağış yapması gerekmiyor. Bunu düzenleyen hiçbir yasa yok. Tam tersine, eğitim öğretimin devletin görevi olduğu Anayasayla güvence altına alınmıştır. Kayıt sırasında para alınması, yasadışıdır ve eğitim - öğretimin parasallaştırılmasının bir adımıdır. Bu anlamda bizden yardım isteyen herkese, hukuksal yardım yapmaya hazırız. Okuluna bağış yapmak isteyen veli, bunu yıl içinde de yapar. İlla da kayıt sırasında bağış yapmak zorunda değil. 
     Burhanettin Polat Özel İlke Okulları 
Gücü oranında verilmeli      Türkiye’nin gerçeği ortada. Okulların, Koruma Derneği adı altında birtakım taleplerinin olması doğaldır. Veli, gücü nispetinde okula destek sağlamalı. Veliler, çocuklarını belirlenen okullara gönderseler, o zaman sorun çıkmaz. Ama veli, kendi bölgesindeki okulu istemiyor, başka bir bölgedeki okula gitmek istiyor. O zaman da, bazı rakamlar oluşuyor, çirkinlikler yaşanıyor, yasa deliniyor. Okul istemese bile kişi şartlanmış olarak ikametgah dışı kayıt yaptırdığı için para teklif ediyor. Türkiye standartlarında herkesin gücü oranında bağış yapması gerekiyor. 
     
     Kemal Gözükara Ar - El Koleji 
Oranı bakanlık belirleyebilir      Devlet okullarının durumu ortada. Milli Eğitim Bakanlığı’nın çok sınırlı kaynaklarıyla eğitim vermeye çalışıyorlar. Bu yüzden çocuklarının sağlıklı bir eğitim - öğretim hayatıyla yaşama hazırlanmasını isteyen anne babalara görev düşüyor. Velilerin, okullara en azından kayıt sırasında bağış yapması gerektiğine inanıyorum. Hatta bu oranı bakanlık belirleyebilir. Ekonomik durumu kötü aileler, bu uygulamadan muaf tutulabilir. Okul idarecilerinin, bağışlarla daha kaliteli bir eğitim alınabileceğini velilere anlatması lazım. 
     
     Türker Kurşun Bahçeşehir Koleji Gn.Müd. 
Eğitim ertelenemez      Maddi olanakları olanlar, mutlaka bağış yapmalı. Okulların olanakları belli. Dolayısıyla, her okulun iyi örneklere yetişebilecek maddi olanaklara kavuşması lazım. Devlet, ancak belli alanlarda katkı sağlayabiliyor. Fiziki yapı, temizlik, eğitimin kalitesinin arttırılmasıyla ilgili eksiklikler var. Bunun için kaynak yaratmak lazım. Bu kaynak, o okulda çocuklarını okutan velilerden sağlanmalı. Çünkü yatırımı, doğrudan doğruya kendi çocuklarına yapacaklar. Okulların bu kaynağa ihtiyaçları varsa, bu kaynak velilerden sağlanmalı. Çünkü eğitim, ertelenemez. Veliler önce yardımları yapmalı, sonra da devletin, daha çok kaynak ayırması içinde mücadele etmeli. 
     



 GÜNCEL 















</TEXT>
</DOC>
