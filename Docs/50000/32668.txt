<DOC>
<DOCNO> 32668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/18/son/sondun11.html </URL>
<DATE> 2001/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Avustralya'dan Eminem'e vize şartı "Hal ve hareketlerine dikkat et" 
</HEADLINE>
<TEXT>

     Avustralya hükümeti, ünlü rapçi Eminem'e, bu ay çıkacağı Avustralya turnesi sırasında ''hal ve hareketlerine dikkat edeceği'' sözü vermesi üzerine vize vermeyi kabul etti. 
     Avustralya Aile Derneği, Grammy müzik ödüllü Eminem'in, kadınları ve eşcinselleri aşağılayan besteleri ile küfür ve şiddet içeren şarkıları yüzünden turnesinin yasaklanmasını istemişti. 
     Göçmen Bakanı Philip Ruddock, yaptığı açıklamada, Eminem'e vizenin, ''ülkenin çok kültürlü toplumu ve değerlerine saygılı olması sorumluluğu taşıdığı'' anlamına geldiğini açık açık ifade ettiklerini belirtti. 
     Avustralya toplumunu oluşturan kesimlerin görüş ayrılıklarını kışkırtmak ve yermekten kaçınılması gerektiğini kaydeden Ruddock, bu gerekleri yerine getirmemenin vizenin iptaline yol açacağını bildirdi. 
     Avustralya Aile Derneği Sekreteri Bill Meuhlenberg ise gerçek adı Marshall Bruce Mathers III olan sanatçıya vize verilmesi nedeniyle hayal kırıklığına uğradığını ve gençlerden Eminem'in turnesine katılmamasını isteyeceklerini söyledi. 
     Eminem ve rap grubu D12, 26 Temmuz'da Melbourne, 27 Temmuz'da Sydney kentinde konser verecek. 






</TEXT>
</DOC>
