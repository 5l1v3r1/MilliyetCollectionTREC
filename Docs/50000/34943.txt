<DOC>
<DOCNO> 34943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/son/sonspo09.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tur Galatasaray'ın... 
</HEADLINE>
<TEXT>

     Futbolda Avrupa Şampiyonlar Ligi 2. ön eleme turu rövanş maçında Galatasaray, deplasmanda Arnavutluk'un KS Vllaznia İşkodra takımını 4-1 yenerek, 3. ön eleme turuna yükseldi. 
     Arnavut rakibi karşısına ilk maçtaki 2-0'lık galibiyetin verdiği avantajla çıkan Galatasaray, karşılaşmanın ilk 20 dakikalık bölümünde istediği tempoyu bulamadı. Bu dakikalarda seyirci desteğini de arkasına alan ev sahibi takım, zaman zaman geliştirdiği ataklarla Galatasaray kalesinde tehlikeli oldu. 
     Galatasaray, oyunda dengeyi kurma çabalarının devreye girdiği dakikalarda kaleci Mondragon'un hatası sonucu kalesinde bir gol gördü.Ancak çabuk toparlanan sarı-kırmızılı ekip, Hasan Şaş, Ümit Karan ve Suat ile rakip kalede etkili olmaya başladı ve nitekim yediği golden 5dakika sonra bulduğu golle tur için yeniden avantaj yakaladı. 
     17. dakikada Lici'nin köşe vuruşundan gelen topa Dibra, arka direkdibinde kafayı vurdu. Mondragon topu son anda kornere çeldi. 
     23. dakikada ceza alanında Ümit Davala'nın kafasından seken topa Capone'un arka direk dibinde kafa vuruşunda, meşin yuvarlak auta gitti. 
     30. dakikada Hasan Şaş'ın ceza alanı içinde Ümit Karan'a çıkardığıtopa bu futbolcu dönerek sert vurdu. Kaleci Mustafa, topu son anda yakalamayı başardı. 
     33. dakikada Mondragon'un kısa düşen topunu yakalayan Sinani, meşin yuvarlağı tek başına taşıdı ve ceza alanına girdikten sonra sertbir vuruşla ağlara gönderdi 1-0. 
     38. dakikada savunmanın hatasından yararlanarak topu kapan Hasan Şaş, meşin yuvarlağı Ümit Karan'a aktardı. Ümit Karan, ceza alanına girerken yaptığı vuruşla Galatasaray'a eşitliği getirdi 1-1 
     İlk yarı bu skorla sona erdi. 
     
     Karşılaşmanın ikinci yarısına rahat bir tempoda başlayan ve oyunun kontrolünü eline geçiren Galatasaray, bu yarının başında Hasan Şaş ile kazandığı golle iyice rahatladı. Bu golle turu büyük ölçüde garantiye alan Galatasaray, bundan sonra oyunu tamamıyla rakip sahaya yıktı ve üst üste ataklarla rakip kalede gol aradı. 
     Bu süreçte bir de penaltı atışından yararlanamayan Arnavut ekibi, oyundaki konsantrasyonunu tamamıyla yitirince Galatasaray, rakip kalede üst üste goller bularak turu rahatlıkla geçmeyi başardı. 
     49. dakikada Arif, soldan ceza alanına girdi ve kale önünde bulunan Hasan Şaş'a aktardı. Bu futbolcunun yakın mesafeden vuruşuyla Galatasaray 2-1 öne geçti. 
     55. dakikada Arnavut ekibinde Osmani'nin yerine Premci oyuna girdi. 
     63. dakikada Duro'nun ceza alanında düşürülmesini hakem, ağır bir karar vererek penaltıyla cezalandırdı. Duro'nun atışında topu kaleci Mondragon kornere çeldi. 
     64. dakikada Galatasaray'da Capone'un yerine Perez, Ümit Karan'ın yerine Serkan , KS Vllaznia İşkodra'da da Merkoci'nin yerine Kaci oyuna dahil oldular. 
     65. dakikada Sinani'nin 25 metreden sert vuruşunda, top direğe çarpıp auta gitti. 
     69. dakikada Hasan Şaş, topu ceza alanına ortaladı. Arif, savunmanın hatasından yararlanarak topla buluştu. Arif, kaleciyle karşı karşıya kaldığı pozisyonda topu ağlara gönderdi 3-1. 
     Galatasaray'da 70. dakikada Ergün, yerini Bülent Akın'a bıraktı. 
     79. dakikada sakatlanan Hakan Ünsal oyundan çıkınca, Galatasaray, değişiklik haklarını kullandığından, son 11 dakikayı 10 kişiyle tamamladı. 
     80. dakikada Perez'in pasında topla buluşan Serkan, kaleciyi de çalımlayarak topu filelere gönderdi 4-1. 
     83. dakikada ev sahibi ekip, Sinani'nin yerine Doci'yi oyuna aldı. 
     Kalan dakikalar başka gol getirmedi ve maçı 4-1 kazanan Galatasaray, Avrupa Şampiyonlar Ligi'nde 3. ön eleme turuna yükseldi. 







</TEXT>
</DOC>
