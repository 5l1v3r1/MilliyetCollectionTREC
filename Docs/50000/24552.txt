<DOC>
<DOCNO> 24552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/son/sontur27.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Foça'da orman yangını çıktı, alevler hızla yayılıyor 
</HEADLINE>
<TEXT>

     İzmir'in Foça İlçesi'ne bağlı Bağarası Beldesi yakınlarındaki orman alanında yangın çıktı. Makilik alanda başlayan yangın, rüzgarın da etkisiyle geniş bir alana yayıldı. Çıkış nedeni henüz belirlenemeyen yangının kontrol altına alınması çalışmaları sürdürülüyor. 
     Alınan bilgiye göre, öğle saatlerinde Bağarası Beldesi'ndeki tavuk çiftliğinin yakınında başlayan yangın, rüzgarın da etkisiyle kısa sürede ormanlık alana sıçradı. Orman ekipleri, çevre belediyelerin itfaiye görevlileri, çeşitli kuruluşlara ait iş makineleri ve yurttaşların katıldığı kontrol altına alma çalışmaları yürütülüyor. 
     Yangın bölgesinde incelemelerde bulunan Foça Kaymakamı Ahmet Ertürk, rüzgar nedeniyle kontrol altına alma çalışmalarının güçlükle yürütüldüğünü anlatarak, bu hızla yayılmaya devam etmesi durumunda yakındaki Kozbeyli Köyü'nü ve çevre köyleri tahliye işlemleri başlatacaklarını söyledi. 
     Foça'daki yangının kısa sürede geniş alana yayılması üzerine, İzmir Valisi Alaaddin Yüksel'in, yangın söndürme çalışmalarını yönlendirmek üzere Foça'ya hareket ettiği belirtildi. Yangının kontrol altına alınması çalışmaları sürdürülüyor. 
     
     






</TEXT>
</DOC>
