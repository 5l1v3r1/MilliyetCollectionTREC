<DOC>
<DOCNO> 1920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/son/sontur21.html </URL>
<DATE> 2001/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz topu Hürriyet gazetesine attı 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz, Genelkurmay Başkanlığı'nın dünkü açıklamasına ilişkin olarak, ''Genelkurmay bir rahatsızlık duyuyorsa ve sorumluyu bulamadıysa ilgili gazetenin yöneticileri, Genelkurmay'a yardımcı olmalıdır'' dedi. 
     Yılmaz, Berlin'de düzenlediği basın toplantısında, Genelkurmay Başkanlığı'nın açıklamasına ilişkin görüşünün sorulması üzerine, ''bir ordu mensubunun, sivil otoriteyi aşağılayan, devlet kurumlarına güveni azaltan kimi açıklamaları oldu'' diye konuştu. Yılmaz, ''ilgili gazetenin yöneticilerinin, Genelkurmay'a yardımcı olmaları gerektiğini'' belirterek, ''Bu tür sorumsuz beyanlar, yolsuzlukla mücadele çalışmalarına gölge düşürmektedir'' dedi. 




</TEXT>
</DOC>
