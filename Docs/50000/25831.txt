<DOC>
<DOCNO> 25831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/son/sontur31.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'daki CASA kazasının sebebi sadece bu uçağa özgüymüş 
</HEADLINE>
<TEXT>

     Ankara Akıncı mevkiinde geçen ay test uçuşu yapmakta iken düşen CASA uçağıyla ilgili yapılan incelemede, ''kazanın muhtemel sebebinin, sadece bu uçağa özgü olduğu sonucuna varıldığını'' açıklandı. 
     Açıklamada, bu durumun geriye kalan uçakların emniyeti açısından hiç bir etkisinin olmayacağı sonucuna varıldığı da kaydedildi. Ankara Akıncı mevkiinde 18 Mayıs'taki kazada, 1'i Türk 3'ü İspanyol olmak üzere 4 kişinin ölümüyle sonuçlanan CASA uçak kazasıyla ilgili, EADS-CASA TAI ortak bir açıklama yaptı. 
     Açıklamada, uçak kazasından hemen sonra Türk Havacılık ve Uzay Sanayi A.Ş'nin TAI , Türk makamları ve EADS-CASA'nın tam işbirliği ile Türkiye'de bir inceleme başlattığı, uçuş verileri dahil olmak üzere, uçak parça ve sistemleri üzerinde ayrıntılı bir analiz yapıldığı belirtilerek şöyle denildi 
     ''Şu an itibariyle, kazanın muhtemel sebebinin uçağın Aıleron kontrol sisteminin işleyişindeki bir aksaklık olabileceği saptanmıştır. Test uçuşu öncesi bütün kalite kontrol ve test usulleri titizlikle uygulanmış, ancak uçağın kaza yapmasına yol açan ve yukarıda açıklanan neden saptanamamıştır. 
     Benzer bir kazanın tekrar meydana gelmesini kesinlikle önlemek amacıyla, EADS-CASA ve TAI tarafından müşterek olarak gerekli bütün işlemler yapılmaktadır. Bu tedbirler, imalat dokümantasyonunun daha açık, muayene ve test prosedürlerinin daha etkin bir hale getirilmesini kapsamaktadır.'' 
     Açıklamada, sertifiye makamına konu hakkında bilgi sunulduğu, incelemenin altı ile sekiz hafta içinde bitirilerek ''ayrıntılı'' bir inceleme raporunun bu süre içerisinde tamamlanmasının planlandığı da vurgulandı. Açıklamada, ''yapılan incelemede, kazanın muhtemel sebebinin sadece bu uçağa özgü olduğu ve geriye kalan uçakların emniyeti açısından hiç bir etkisinin olmayacağı sonucuna varılmıştır'' denildi. 







</TEXT>
</DOC>
