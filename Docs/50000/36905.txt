<DOC>
<DOCNO> 36905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/son/sontur03.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Minibüsü içindeki çocukla beraber çaldılar 
</HEADLINE>
<TEXT>

     Küçükçekmece'de kontak anahtarı üzerinde bırakılarak park edilen minibüsü, içinde bulunan 5 yaşındaki çocukla çalan ve çocuğu daha sonra bir benzin istasyonuna bırakarak kaçan Serkan Özay, yakalandı. 
     İkitelli Mehmet Akif Mahallesi Aşık Veysel Caddesi'ndeki Şahinler Market'e önceki gün tahsilat yapmak için gelen Mustafa Bilim'in üzerinde kontak anahtarı bırakarak park ettiği 34 ULY 63 minibüsü, içinde bulunan 5 yaşındaki Ruhat Akbaş ile birlikte çalan Serkan Özay, Küçükçekmece İlçe Asayiş Büro Amirliği ekiplerinin çalışmaları sonucu yakalandı. 
     Olay yerinde tatbikat yaptırılan Özay, caddede beklediği sırada Bilim'in kontak anahtarını almadan markete girdiğini gördüğünü ve etrafında bir tur attıktan sonra bindiği aracı çalıştırarak uzaklaştığını söyledi. Bir süre sonra araçta uyuyan bir çocuk olduğunu fark ettiğini anlatan Özay, ''Çocuğu, 'babasına teslim edilir' düşüncesiyle benzin almak için gittiğim Bahçelievler'deki BP Benzin İstasyonu'na bırakarak kaçtım'' dedi. Özay, daha sonra Kasımpaşa'ya giderek Dolapdere'de tanıdıklarından aldığı uyuşturucu hapları içtiğini ve yola çıktıktan bir süre sonra kaza yaparak yaralandığını anlattı. Serkan Özay, kaza sonrasında durumun anlaşılmaması için polislere adını farklı söylediğini de anlattı. 






</TEXT>
</DOC>
