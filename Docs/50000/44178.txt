<DOC>
<DOCNO> 44178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/spor/spo15.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Şampiyon atlet namlunun ucunda      AYRILIKÇI Bask Gerillaları ETA, bayanlar uzun atlama dünya şampiyonu Niurka Montalvo’yu "ölüm listesi"ne dahil etti. Küba asıllı bayan atlet Montalvo, polisin listeyi açıklamasından sonra apar topar tatile çıktı. İspanyol polisi güvenlik nedeniyle şampiyon sporcunun yerini sır gibi saklıyor. 
     
Şok açıklama      BELÇİKA İçişleri Bakanı Antonie Dusquene, geçen yıl Belçika ve Hollanda’da yapılan Euro 2000’de, Fransa Milli Takımı’na yönelik suikasti son anda önlediklerini açıkladı. Dusquene, Cezayir Terör Örgütü GIA’nın suikast girişimini ortaya çıkardıklarını söyledi. 
     
Formula, ABD’de      FORMULA 1’DE sezonun 16. randevusu olan ABD Grand Prix’si, hafta sonu terör gölgesindeki Indianapolis pistinde yapılacak. New York ve Washington’daki saldırılar sonrası iptal edilmeyen, ancak birçok takım ve pilotun çekinerek gittiği ABD’de, yarış için sıkı güvenlik önlemleri alındı. Bu akşam TSİ 21.00’de sıralama turları yapılacak. Grand Prix ise yarın TSİ 22.00’de start alacak. 
     
Sarıkaya zirvede      AVUSTURYA’DA süren Dünya Kickboks Şampiyonası’nda Eskişehir Liderspor Kulübü sporcularından 20 yaşındaki Ümmühan Sarıkaya, 65 kiloda altın madalya kazanarak dünya şampiyonu oldu. 
     
Bursaspor’da çifte deprem      BURSASPOR’DA eski baro başkanlarından Yahya Şimşek’in mahkeme kararıyla kulüp başkanlığına kayyum olarak getirilmesi büyük şaşkınlık yarattı. Şimşek, iptal edilen kongrenin 25 gün içinde yapılacağını belirtirken, mahkeme kararıyla görevden alınan eski başkan Erdoğan Bilenser’in aday olmayacağını açıklaması camiayı ikinci kez şoke etti. Bilenser’in ikna edilmesine çalışılıyor. 
     
Federasyon kemer sıkıyor      FUTBOL Federasyonu Yönetim Kurulu, ekonomik kriz nedeniyle kemer sıkma politikası uygulayacak. Yönetim ilk etapta uçaklarda business class uçuşlarına kısıtlama getirdi. Yönetim Kurulu üyeleri ve Teknik Direktör Şenol Güneş’in dışında business class bileti alınmayacak. 
     
Bu nasıl kutlama      UEFA Kupası’nda Gaziantepspor’u eleyen Hapoel Tel Aviv takımı İsrail’e mutlu döndü. Gaziantep’te 1 - 1 biten ve kendilerini tura taşıyan karşılaşma sonrası iki futbolcunun sevinç gösterisi objektiflere öyle bir yakalandı ki, herkes şaşkına döndü. İsrailli oyuncuların sevinci dudaklarından okunuyordu 
     



 SPOR 




























</TEXT>
</DOC>
