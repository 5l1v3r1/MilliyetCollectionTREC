<DOC>
<DOCNO> 40208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/03/siyaset/siy01.html </URL>
<DATE> 2001/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın’ın açıklaması MHP’yi ikna etmedi 
</HEADLINE>
<TEXT>

Kızılcahamam’daki MHP toplantısında kendisine yöneltilen iddiaları yanıtlayan Koray Aydın, pek inandırıcı bulunmadı 
     ÖNDER YILMAZ Ankara 

     MHP, savcıların Bayındırlık Bakanı Koray Aydın hakkındaki iddiaları somut olarak ispatlaması ve resmi kanaldan kendilerine ulaşması halinde istifayı gündeme getirecek. MHP Genel Başkanı Devlet Bahçeli "Bayındırlık Bakanlığı Müsteşar Yardımcısı Sedat Aban'ın Bakan hatır ihaleleri veriyordu’ ifadesiyle ilgili olarak "İfadenin resmi halini bekleyelim, aceleci davranmayalım" derken, partili kurmaylar, Aydın'ın açıklamalarından ikna olmadılar. Kulislerde Aydın'ın bu hafta istifa edeceği dile getirildi. MHP'nin Kızılcahamam'daki hafta sonu toplantıları dün Bahçeli'nin dar kapsamlı Başkanlık Divanı üyeleriyle toplantısının ardından sona erdi. 
     Edinilen bilgilere göre Aydın'ın iddialara yönelik yaptığı açıklamalar parti yönetimince ikna edici bulunmadı. Partili kurmaylar Bakan Aydın'ın şirketleri konusunda, "Siyasi ve etik açıdan doğru bulmuyoruz. Ancak kişiye dönük iddialarla MHP'nin yıpratılmasına da müsaade etmeyeceğiz" görüşünü dile getirdi. Kulislerde Aydın'ın bu hafta içinde istifasının gerçekleşeceği dile getirildi. 
     



 SİYASET 












</TEXT>
</DOC>
