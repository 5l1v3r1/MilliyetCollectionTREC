<DOC>
<DOCNO> 11871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/18/guncel/gun01.html </URL>
<DATE> 2001/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşayan Bağdat 
</HEADLINE>
<TEXT>

SÜPER GÜÇ ABD'nin ambargosuna, Başkan Bush'un ayağının tozuyla Saddam'a haddini bildiren bombalamalara rağmen Irak'ta yaşam devam ediyor 
KRİZDEKİ Türkiye de Irak'la ticaretini Körfez Savaşı öncesi günlere döndürmek için kolları sıvadı İşadamlarımız Irak'ta 250 milyon dolarlık anlaşma yaptı 
     ERCAN ARSLAN 

     Körfez Savaşı sırasında Türkiye'nin Irak politikası sonucu, bir koyup üç almak için yıllarca bekleyen ve on yılda 30 milyar dolar zarar eden Türkiye bu zararını telafi etmek için kolları sıvadı. 
     Geçtiğimiz günlerde ABD'nin Bağdat'ı bombalaması ve ambargoda ısrarlı tutumunu sürdürerek Irak'ı tam ablukaya almaya çalışmasına rağmen 13 - 15 Mart arasında Dış Ticaret Müsteşarlığı'nın koordinasyonuyla Uludağ İhracatçı Birlikleri Bağdat'a bir çıkarma yaptı. 
     Geçen yıl 1 milyar dolar seviyesine çıkan Irak'la ticaret hacmini 1990 öncesindeki 3 milyar dolar düzeyine çıkarmak için Iraklı bakan ve üst düzey yetkililerle yapılan görüşmelerden olumlu sonuçlar alındı. Üç günlük görüşmeler sonucunda işadamları yaklaşık 250 milyon dolarlık anlaşma sağladılar. 
     
     Savaşın izleri 
     Savaşın üstünden uzun yıllar geçmesine rağmen yokluğa ve yoksulluğa direnen Irak halkı halen iktidarda olan Saddam Hüseyin'in dev resimleri ve heykelleri ile Bağdat'ın bütün sokaklarını süslemişler. Dünyanın süper gücü ABD'ye direndikleri için gurur dolu olduklarını söyleyen Iraklılar, Saddam'ı "ulu önder" olarak görüyorlar. Eskimiş ve yorgun olmasına rağmen iyi bir altyapıya sahip Bağdat'ta en büyük sorunlardan biri sağlıkta yaşanıyor. Savaşın derin izlerini gördüğümüz Saddam Medical City'nin Çocuk Ünitesi'ndeki hastaların içler acısı görüntüsünden, faturanın kime çıktığını anlamak o kadar da zor değil. Yetkililer tıbbi malzeme ve personel sıkıntısı yaşadıklarını belirttiler. 
     
     Hülya Avşar, Sibel Can... 
     Bağdat sinemalarında Türk filmleri gösteriliyor "Ava Giden Avlanır", "Pençe..." 
     Galerilerde Hülya Avşar ve Sibel Can'ın portre resimlerini görmek mümkün. Televizyonlarda ve radyolarda İbrahim Tatlıses ve Mahsun Kırmızıgül her an karşınıza çıkabilir. Ayrıca Arçelik ve Vestel gibi Türk firmalarının ürünlerini Bağdat sokaklarında bulmak mümkün. Kentte sınırlı telefon hatları çok pahalı. Bağdat'ta cep telefonu yok, sadece bir tane internet cafe var o da devlet kontrolünde. 
     
     Bir dolara depo fulleniyor 
     Sokaklarda içki satışının serbest olduğu Bağdat'ta 1 dolara bir depo benzin almak mümkün. Meydanlarda tespih çekenlerden mırra satanlara, çarşaflı ya da açık kıyafetli kadınlara kadar bir dizi görüntü, Bağdat'ta olağan görüntülerden. 
     


 GÜNCEL 





















</TEXT>
</DOC>
