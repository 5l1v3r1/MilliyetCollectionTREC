<DOC>
<DOCNO> 1572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/11/dunya/adun.html </URL>
<DATE> 2001/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’yi birkaç oy için satıyorlar 
</HEADLINE>
<TEXT>

Ermeni soykırımı’ yasa tasarısı Fransız Meclisi’nin dışilişkiler komisyonundan geçti. Yasanın, marttaki yerel seçimler nedeniyle Ermeni oyu peşine düşen genel kurul tarafından onaylanması bekleniyor 
     MİNE G. KIRIKKANAT Paris 

     8 Kasım 2000 günü, Fransız Senatosu’nda tüm siyasal grupların önerisi olarak görüşülüp ezici çoğunlukla kabul edilen "Ermeni soykırımı" yasa tasarısı, dün sabah Fransız Ulusal Meclisi Dış İlişkiler Komisyonu’ndan geçti. 
     18 Ocak’taki Genel Kurul toplantısında görüşülüp oylanacak tasarı, zaten meclis gündemine alınmış olmakla, dün yapılan komisyon toplantısı salt "prosedür gereği" bir önem taşıyordu. 
     
Soykırım’ı inkar, suç      Meclise gönderilen tasarı metni, 1998 yılında Ulusal Meclis’in kabul ettiği tasarıyla tıpatıp aynı ve "Fransa 1915 Ermeni Soykırımını resmen tanır" cümlesinden ibaret. Ancak 18 Ocak’ta meclisten geçip yürürlüğe girdiği takdirde, Fransa’da 1915 yılında bir "Ermeni soykırımı" olmadığını söylemek, suç teşkil edecek. Çünkü Ermeni iddiaları konusu, bu ülkede "Gaysot yasası" diye anılan ve aslında İkinci Dünya Savaşı sırasındaki Yahudi Soykırımı’nı inkar etmeyi suç sayan bir düzenlemenin kapsamına girecek ve "Ermeni soykırımı"nı inkar etmeyi yasaklayacak. 
     Tasarının 18 Ocak’ta Meclis’ten geçerek yasalaşmasına "çok yüksek ihtimal" gözüyle bakılıyor. Ancak bu yasa tasarısının, Fransız Anayasası’na aykırı olduğunu savunan merciler var. Meclis’ten 60 milletvekilinin imzasını taşıyan bir dilekçe ya da bizzat cumhurbaşkanı ve başbakanın Anayasa Mahkemesi’ne başvurarak yasanın iptalini isteme hakkı var. Cumhurbaşkanlığı seçimlerine bir yıl kalan Fransa’da, Cumhurbaşkanı Chirac ve Başbakan Jospin’in kendilerine Ermeni oylarını kaybettirecek böyle bir başvurudan kaçınması büyük olasılık. Ancak, bizzat Meclis’ten gelecek bir başvuru yolu açık bulunuyor. 
     
TBMM heyeti bu kez sıkı çalıştı      Soykırım yasa tasarısının Meclis’ten geçmesini engellemek üzere Paris’e gelen Türk parlamenterler heyeti, iki gündür çok sayıda Fransız milletvekili ve gazetecileriyle yaptıkları temasları sürdürüyorlar. Bülent Akarcalı ANAP , Tayyibe Gülek DSP , Nevzat Yalçıntaş FP , Hüseyin Çelik DYP ve Hüseyin Cerrahoğlu’ndan MHP oluşan heyet Fransızlara böyle bir yasanın kabul edilmesi sonucunda Türkiye’nin Fransa’yla olan çok gelişmiş kültürel bağlarının ve ekonomik ilişkilerinin zedeleneceğini anlatıyorlar. 
     
Yaptırım listesi hazırANKARA Milliyet 
     Ermenilerin soykırım iddialarının tanınmasına yönelik Fransız Meclisi’ndeki girişimlerin önlenmesi olasılığını oldukça düşük gören Ankara, tasarının yasalaşması durumunda Paris’e karşı uygulanabilecek bir yaptırımlar listesini hazır tutuyor. 
     Tasarının Meclis Genel Kurulu’nda geleceği tarihe kadar elindeki tüm imkanları seferber edecek olan Dışişleri, tasarı kabul edilirse, yaptırımlar listesini hükümete sunacak. Liste, iki ülke arasındaki siyasi, askeri, ticari, ekonomik ve kültürel ilişkiler alanlarında Fransa’nın "canını acıtacak", en hafifinden en ağırına adımları içeriyor. 
     
Erivan’la temas      Dışişleri, Türkiye’yi bu yıl en fazla rahatsız edecek bu sorunu kökünden halledecek bir çözüm bulmanın da arayışı içinde. Bu çerçevede yapılan çalışmanın temelinde, yaşadığı ekonomik sıkıntılar yüzünden yurt dışında yaşayan Ermenilere bağımlı olan, bu nedenle de Ermeni diasporasının soykırım söylemini benimsemek zorunda kalan Ermenistan’ın tutumunun değiştirilmesi bulunuyor. Dışişleri’nin üzerinde durduğu diğer bir konu ise soykırım iddialarının siyasi zeminden alınarak, akademik platformda tartışılmasının sağlanması. 
     


 DÜNYA 










</TEXT>
</DOC>
