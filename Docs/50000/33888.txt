<DOC>
<DOCNO> 33888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/siyaset/siy06.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İçişleri Müfettişimiz temiz 
</HEADLINE>
<TEXT>

İçişleri Bakanlığı, Albayrak Grubu hakkındaki soruşturmayı yürüten müfettiş için şaibeli’ sıfatını kullanan Yeni Şafak gazetesinin iddialarını yalanladı 
     ANKARA Milliyet 

     İçişleri Bakanlığı, İstanbul Büyükşehir Belediyesi başta olmak üzere birçok belediyenin ihalelerini mercek altına alan soruşturmayı yürüten Müfettiş Candan Eren aleyhinde günlerdir yayın yapan, Albayrak grubuna yakınlığıyla bilinen Yeni Şafak gazetesine sert yanıt verdi. 
     Bakanlık Eren’in, hakkındaki tüm iddialar yönünden soruşturulduğunu ve bu soruşturmaların tümünden aklandığını bildirirken, gazetenin yayınlarının doğruyu yansıtmadığını açıkladı. Gazete Eren’in Gebze Belediyesi’ne ilişkin iddiaları araştırdığı dönemde çeşitli yolsuzluklara bulaştığını iddia etmişti. 
     Bakanlık açıklamasında, Yeni Şafak gazetesinin önceki günkü haberlerinin belgelerle yalanlanmasına rağmen, gazetenin dünkü sayısında da yayınını sürdürdüğü belirtilerek şöyle devam edildi "Süper Müfettişe Dört Soru başlıklı habere verdiğimiz cevapta, Eren hakkındaki iddiaların doğru olmadığı ortaya konulmasına rağmen, bu gerçek göz ardı edilerek, gazetenin dünkü sayısında da Eren hakkında şaibeli müfettiş iddiasının ileri sürülmesi sorumlu ve objektif gazetecilik anlayışıyla bağdaştırılamamıştır." 
     Gazeteye gönderilen "tekzip metninin" Basın Kanunu’na göre yayımlanmasının zorunlu olduğu vurgulandı. 
     



 SİYASET 






















</TEXT>
</DOC>
