<DOC>
<DOCNO> 11218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/13/son/sontur13.html </URL>
<DATE> 2001/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Mecliste ölümle ilgili olarak 35 milletvekili mahkemeye çağrıldı 
</HEADLINE>
<TEXT>

     MHP milletvekilleri Mehmet Kundakçı ve Cahit Tekelioğlu'nun, DYP Şanlıurfa Milletvekili Fevzi Şıhanlıoğlu'nun ölümüyle ilgili olarak, ''kastın aşılması suretiyle adam öldürme'' suçlamasıyla yargılandıkları davanın görülmesine devam edildi. 
     Ankara 9. Ağır Ceza Mahkemesi'ndeki davanın bugünkü duruşmasına, Tekelioğlu ve Kundakçı gelmedi. MHP'nin hukukçu olan İstanbul Milletvekili Mehmet Pak, Kilis Milletvekili Mehmet Nacar ve Denizli Milletvekili Salih Erbeyin, avukat cüppelerini giyerek Tekelioğlu ve Kundakçı'nın avukatları arasında yer aldılar. 
     Müdahil avukatlarının da hazır bulunduğu duruşmada, salon içinde ve dışında geniş güvenlik tedbirleri alındı. 
     Mahkeme Başkanı Ö. Yılmaz Çamlıbel, müşteki avukatlarının soruşturmanın genişletilmesi talebinde bulunduklarını bildirdi. Ankara Adli Tıp Kurumu'ndan otopsi raporunun geldiğini ve müşteki avukatlarının, gazetede olayla ilgili yer alan fotoğrafları mahkemeye sunduklarını ifade eden Çamlıbel, sanık avukatlarının da olayla ilgili 80 adet fotoğrafı mahkemeye ibraz ettiklerini kaydetti. 




</TEXT>
</DOC>
