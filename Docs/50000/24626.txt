<DOC>
<DOCNO> 24626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/yasam/ayas.html </URL>
<DATE> 2001/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiğköfte resitali 
</HEADLINE>
<TEXT>

TBMM’den sonra Cemal Reşit Rey Konser Salonu da "çiğköfte mağduru" oldu Sahnede yoğrulan çiğköfteler kıvam testi sırasında balerin edasıyla havada uçuştu 
     MUSTAFA SEVEN İstanbul 

     KLASİK müzik ve opera konserlerine ev sahipliği yapan Cemal Reşit Rey’de bu kez farklı bir gösteri vardı. Eserin başrolü çiğköftelerindi. 8’inci Türk Müziği Günleri kapsamında düzenlenen gecede Urfalı Kazancı Bedii ve ekibi konser verirken, sahnede çiğköfte yoğruldu. Çiğköfteyi yoğuran kişi, CRR Genel Sanat Yönetmeni Arda Aydoğan ve İTÜ Devlet Konservatuvarı öğretim üyelerinin şaşkın bakışları arasında, tavana çiğköfteyi fırlatıverdi. 
     TAVANLA yetinmeyen aşçı, salonun hem sağ hem de sol duvarında kıvam testini tekrarladı. Sonra birden sahneye fırlayıp konser veren sanatçılara da elleriyle çiğköftesinden yedirdi. Yaşananlardan son derece rahatsız olduğunu belirten Aydoğan şöyle konuştu "Bizden izin alırken, bu tür bir şeye izin vermediğimizi belirtmiştik. Hemen engel olmaya çalıştık ama başaramadık. Şikayet için gerekli yazı yazıldı." 
     
CRR böyle zulüm görmedi      "Türk Müziği Günleri" kapsamında düzenlenen gecede, Cemal Reşit Rey Konser Salonu ilginç olaylara sahne oldu. Konser sürerken sahne kenarında yoğrulan çiğköfte önce tavana, sonra yan duvarlara yapıştırıldı. Sonra sahnedeki sanatçılara da çiğköfte yedirildi. 
     



 YAŞAM 



















</TEXT>
</DOC>
