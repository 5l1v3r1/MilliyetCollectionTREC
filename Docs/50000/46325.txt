<DOC>
<DOCNO> 46325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/son/sondun18.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tony Blair ''Oğlum da asker olmak istiyor'' 
</HEADLINE>
<TEXT>

     İngiltere Başbakanı Tony Blair, Afganistan'da olası kara harekatına katılmak üzere Umman'da ''elleri tetikte'' bekleyen İngiliz askerlerine, ''oğlunun da asker olmayı düşündüğünü'' söyledi. 
     Umman'daki kuvvetlerine moral vermek üzere bölgeye yaptığı ziyaretin büyük bölümünü İngiliz güçlerinin karargahlarında geçiren, askerlerle birlikte karavana yiyerek sohbet eden Blair'in, bu açıklamasıyla 17 yaşındaki büyük oğlu Euan'ı mı, yoksa 15 yaşındaki küçük oğlu Nicky'yi mi kastettiği anlaşılamadı. 
     Bu aile sırrını bir grup askerle sohbeti sırasında açıkladığı belirtilen Blair'in bu sırada sarfettiği sözler, 34 yaşındaki subay Paul Taylor tarafından basına aktarıldı. Taylor, Başbakan'ın neler söylediğini şöyle anlattı 
     ''Blair bize ordu içindeki yaşamımızın güzel olup olmadığını sordu. Biz de 'Çok güzel' yanıtını verdik. Bunun üzerine Başbakan oğullarından birinin orduya katılmayı düşündüğünü söyledi, ama hangi oğlu olduğunu açıklamadı.'' Başbakan Tony Blair'in babası Leo Blair, 1942'de orduya yazılmış ve 5 yıl süreyle askerlik yapmıştı. 
     






</TEXT>
</DOC>
