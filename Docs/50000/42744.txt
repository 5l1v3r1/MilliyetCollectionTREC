<DOC>
<DOCNO> 42744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/spor/spo06.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Otoriter Ümit 
</HEADLINE>
<TEXT>

İtalyan basını, yıldız futbolcuya oynadığı ilk maçta tam not verdi, "Ne yapması gerektiğini iyi biliyor. İkinci yarı sahada büyüdü" diye yazdı 
     GALATASARAY’DAN Milan’a transfer olduktan sonra ayağının tozuyla Udinese deplasmanında forma giyen ve doksan dakika sahada kalan Ümit Davala’yı İtalyan basını göklere çıkardı. Ümit’in, Fatih Terim’i mutlu ettiğini belirten La Gazzetta della Sport, "İkinci yarı birçok ataklara katılıp sahada büyüdü. Başlangıç için bundan iyisi olamazdı. Dikkat edin tarih yazılıyor. Artık Milan’da bir Türk var" yorumunu yaptı. 
     TUTTO Sport ise "Otoriter Ümit" başlığı altında verdiği haberde, "Ne yapması gerektiğini çok iyi biliyor. İkinci yarı yüreklendi. İnzaghi’ye mükemmel bir orta yaptı. Bahse gireriz ki, Terim heyecanlı olacak" ifadelerini kullandı. Corriere dello Sport sadece iki gün idmana çıkan Ümit’in zor bir başlangıç yaptığını kaydetti, ilk yarı biraz şaşırdıktan sonra, ikinci devre iyi oynadığını yazdı. 
     
Terim el üstünde      İTALYA Ligi’ne Brescia beraberliği ile girdikten sonra ağır eleştiriler alan Milan Teknik Direktörü Fatih Terim, üst üste gelen galibiyetlerin ardından övgü yağmuruna tutulmaya başladı. La Gazzetta dello Sport, "Daha önceden boynunda ip olan Terim, sahadan boynunda ipek atkıyla çıkıyor" yorumunu yaptı. Basında "Ne Milan’dı ama" başlıkları atılırken, İnzaghi - Shevchenko için "Müthiş ikili" ifadesi kullanıldı. 
     GAZETELERDE, Rui Costa ile Helveg’in oynayabilecek duruma gelmeleri nedeniyle Terim’i ilk on biri kurmakta zor günlerin beklediği belirtildi. Tecrübeli hocanın Ümit’ten vazgeçmeyeceği iddia edilirken, Fatih Terim’in Gattuso ile Serginho arasında seçim yapması gerekeceği yazıldı. Milan’ın perşembe günü Beyaz Rus Borisov ile yapacağı UEFA Kupası maçında Rui Costa’nın kadroya alınacağı duyuruldu. 
     



 SPOR 


























</TEXT>
</DOC>
