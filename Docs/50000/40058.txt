<DOC>
<DOCNO> 40058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/guncel/gun08.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Keyfi protokol olur mu 
</HEADLINE>
<TEXT>

ÇAPRAZ ATEŞ 
     SEMRA KARDEŞOĞLU 

     Genelkurmay Başkanlığı’nın 30 Ağustos Zafer Bayramı resepsiyonuna, SP Genel Başkanı Recai Kutan ve AK Parti Genel Başkanı Recep Tayyip Erdoğan’ın çağrılmaması farklı yorumlara neden oldu. Mesut Yılmaz’ın da davetli olduğu halde resepsiyona katılmaması tartışıldı. Devlet protokolünde akreditasyon olur mu Bu neye göre belirlenir İşte görüşler 
     
     Mukadder Başeğmez SP Milletvekili 
Yapılan büyük yanlış      Çağrılmadığımız yere gitmeyiz. Ama yapılan çok büyük bir yanlış. Devlet protokolü kimsenin babasının çiftliği değildir ki, kimin gelip gelmeyeceğine onlar karar versin. Siz bir ülkedeki anamuhalefet partisini nasıl davet etmezsiniz Bu durumdan utanılması gerekiyor. 30 Ağustos kutlamalarında yaşanan tablo çok kötüydü. Koskoca insanlar, birbirinin elini sıkarken yüzüne bakmıyor. Biri Tansu Çiller’in elini sıkmıyor... Birbirinizin düşmanı bile olsanız, bu tür bir protokolde kişisel kaygılarla hareket edemezsiniz. 
     
     Abdullah Gül AK Parti Gn. Bşk. Yrd. 
Keyfilik olmaz      Devlet kurumları gelişgüzel protokol listesi hazırlamazlar. Bunun usulü vardır. Ayrıca devlet kurumları, bu tip harcamaları yaparken de, kendi özel harcamalarını yapmadıkları için, bu ilkelere bağlı olmak zorundadırlar. Protokolde keyfilik olamaz. Devlet kurumlarının yanlışları saklanamaz ve bu, halk nezdinde yıpranmalarına yol açar. Keyfilik de önemli bir yanlışlıktır. Son yaşanan durum iyi olmamıştır. Siyasi parti, protokol listesinde 18. sırada yer alır. Meclis’te siyasi grubu olan partilerin başkanları davet edilmezken, olmayanların davet edilmesi yanlıştır. 
     
     Hakan Tartan DSP İzmir Milletvekili 
Saygı duymak gerekir      Kurumların, özellikle kendi protokolleriyle ilgili değerlendirmelerine saygı duymak gerekir. Protokol nitelikli tören değerlendirmelerinde, siyasi partilere ayırım yapmadan yaklaşılması, toplumun büyük saygı ve sevgi duyduğu bazı kurumların gereksiz yıpratılmasının da önüne geçer. Ancak, son 30 Ağustos kokteylinde, davet konusunda nasıl bir yaklaşım içine girildiği netleşmediği için aslında olayın fazla büyütülmemesinde yarar vardır. Meclis açılmış olsa, Meclis’te temsil edilen bu partiler de resmileşeceği ve meclis başkanlık divanınıda temsil edileceği için, belki de böyle bir eksiklik yaşanmazdı. 
     
     Ergin Yurttaş Emekli Tuğgeneral 
Takiyeye nazik cevap      Tayyip Erdoğan konusu halen Anayasa Mahkemesi’nde tartışılan bir konu. Genelkurmay, protokole dahil etseydi, ne olacaktı "Asker Tayyip’i tanıdı" yorumu yapılacaktı. Recai Kutan’da ise, partisi kapatılıyor ama tabela değiştirilerek devam ediyor. Hukuka takiye olmaz. Genelkurmayın’ın Kutan’ı davet etmemesi, takiyeye nazik bir cevaptır. Her ikisinin de daveti daha büyük tartışmalara neden olabilirdi, davet etmeyerek bunu engellediler. 
     



 GÜNCEL 

















</TEXT>
</DOC>
