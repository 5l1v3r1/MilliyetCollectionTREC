<DOC>
<DOCNO> 35951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/ekonomi/eko07a.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine’den umut veren borçlanma 
</HEADLINE>
<TEXT>

Katılımın yüksek olduğu beş ay vadeli bono ihalesinde yıllık bileşik faiz bir ay aradan sonra ilk kez yüzde 90’ın altına geriledi 
     EKONOMİ SERVİSİ 

     Borçlanma faizini bir aydır yüzde 90’ın altına çekemeyen Hazine, sonunda bu isteğine kavuştu. Dün açtığı 154 gün 5 ay vadeli bono ihalesinde yıllık bileşik faiz yüzde 89.83’e geriledi. İhaleye bankaların katılımı yüksek oldu. 
     Hazine, dün yüzde 90’ın altında borçlanarak piyasalara umut verdi. İhalede yıllık basit faiz yüzde 73.63 olurken beş aylık faiz yükü yüzde 31.15 olarak gerçekleşti. Bir başka deyişle bonoyu vade sonuna kadar elinde tutacak yatırımcıların 154 günlük getirisi yüzde 31.15 oldu. Bononun geri ödemesi 9 Ocak 2002 tarihinde yapılacak. 
     
     2 katrilyon ödeme var 
     İhaleye katılımcılardan 2 katrilyon 625.9 trilyonluk teklif gelirken Hazine tekliflerin 2 katrilyon 182 trilyonunu karşıladı. Net satış tutarı ise 1 katrilyon 663.9 trilyon lira oldu. Hazine, 1 katrilyon 374 trilyonu piyasaya, olmak üzere bugün 2 katrilyon 60 trilyon borç ödemesi yapacak. 
     
Dolara talep endişelendiriyor      Haftaya şirket ve bankaların döviz talebi nedeniyle yüksek başlayan doların yükselişi sürüyor. Güne 1 milyon 370 bin liradan başlayan dolar Hazine ihalesindeki olumlu sonuçlarla gerilemesine karşın günü 1 milyon 370 - 1 milyon 377 bin lira aralığından tamamladı. 
     İhaleye kadar, temkinli tavrını sürdüren ve sıkışık seyir izleyen borsa dün ihaleden sonra gelen satışlarla düştü. Endeks yüzde 2.32 değer kaybıyla günü 9.639 puandan kapattı. 
     



 EKONOMİ 






















</TEXT>
</DOC>
