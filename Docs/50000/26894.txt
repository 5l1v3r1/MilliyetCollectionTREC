<DOC>
<DOCNO> 26894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/son/sontur08.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Arıtma tesisleri zamanında devreye girmeyen Yatağan'a 35 milyar ceza 
</HEADLINE>
<TEXT>

     Yatağan Kaymakamlığı, Yatağan Termik Santralı'nda baca gazı arıtma tesislerinin, planlanan sürede devreye girmemesi ve arıtmasız olarak üretime devam edilmesi nedeniyle 2872 sayılı Çevre Yasası'na göre TEAŞ'a 35 milyar liralık yeni para cezası uyguladı. 
     Yatağan Kaymakamlığının, Çevre Yasasının 8. maddesinde yer alan ''Kirlenme ihtimalinin bulunduğu durumlarda, ilgililer kirlenmeyi önlemekle, kirlenmenin etkilerini gidermek veya azaltmak için tedbir almakla yükümlüdür'' hükmü uyarınca bugünden geçerli olmak üzere aldığı toplam 34 milyar 968 milyon 450 bin liralık para cezası uygulanması kararının, Yatağan Termik Santralı İşletme Müdürlüğü'ne bugün tebliğ edileceği bildirildi. 
     Termik Santral İşletme Müdürlüğü'ne geçen ay da, aynı gerekçeyle 6 milyar 993 milyon liralık para cezası uygulandığını hatırlatan yetkililer, yasanın ilgili maddelerinde ''fiillerin tekrarı halinde, para cezaları bir kat artırılarak uygulanır'' denildiğine işaret ederek, bu nedenle para cezası uygulamasının katlamalı olarak verildiğini kaydettiler. Yetkililer, önümüzdeki günlerde termik santrala ait arıtma tesislerinin tam verimlilikle çalışmadığı ve emisyon izni alınmadığı sürece, Çevre Yasası'na göre, yeni para cezalarının verilmesinin gündeme gelebileceğine işaret ettiler. 







</TEXT>
</DOC>
