<DOC>
<DOCNO> 20726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/son/sonspo11.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Güreşçilerimiz iyi gidiyor... 
</HEADLINE>
<TEXT>

     İstanbul'da süren 48. Avrupa Büyükler Grekoromen Güreş Şampiyonası'nda 63 kiloda Şeref Eroğlu yarı finale, 58 kiloda Şeref Tüfenk ile 69 kiloda Selçuk Çebi ise çeyrek finale çıktı. 
     Abdi İpekçi Spor Salonu'nda gerçekleştirilen şampiyonanın 2. gün öğleden sonraki bölümünde mindere çıkan Şeref Eroğlu, çeyrek final maçında İsrailli rakibi Michael Beilin'e karşı çok üstün bir müsabaka çıkardı. İlk yarıda üst üste puanlar alan ve devreyi 7-1 önde tamamlayan Eroğlu, maçın bitimine 21 saniye kala aldığı puanlarla da skoru 11-1'e getirerek, teknik üstünlükle karşılaşmayı kazandı. 
     Şampiyonada 58 kiloda mücadele eden 19 yaşındaki Türk güreşçi Şeref Tüfenk ise Polonyalı Lucjan Kwit'i üstün bir müsabakadan sonra 9-4 yenerek, çeyrek finale yükseldi. 69 kiloda Selçuk Çebi de Rumen Konstantin Matei'yi 4-0 yenerek, çeyrek finale çıktı. 
     Şampiyonada, Türk güreşçiler içinde şimdiye dek yapılan karşılaşmalarda tek yenilgiyi ise 97 kiloda, çeyrek final maçında Slovak Roman Meduna'ya 5-2 yenilen Mehmet Özal aldı. Türk sporcu bu yenilgiyle madalya şansını yitirdi. 
     Böylece Türk güreşçiler, şampiyonada 2. gün sonunda yaptıkları toplam 17 maçtan sadece 1'ini yitirerek, oldukça başarılı performans sergiledi. 
     48. Avrupa Büyükler Grekoromen Güreş Şampiyonası'nın yapıldığı Abdi İpekçi Spor Salonu'nu dünkü karşılaşmalarda boş bırakan güreşseverler, bugün öğleden sonraki bölümde Türk güreşçilere büyük destek verdi. 
     Çoğunluğunu öğrencilerin oluşturduğu yaklaşık 5 bin sporsever, tezahüratlarıyla Türk sporculara büyük moral verdiler. Güreşseverler salonu adeta inleterek, Türk güreşçilerinin başarılarına katkı sağladılar. 







</TEXT>
</DOC>
