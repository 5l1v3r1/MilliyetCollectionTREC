<DOC>
<DOCNO> 46332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/son/sondun25.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İslam ülkelerinde Cuma endişesi 
</HEADLINE>
<TEXT>

     Afganistan'a yönelik Amerikan harekatının başlamasından bu yana yarınki ilk Cuma namazı nedeniyle birçok Asya ülkesi, olası Amerikan karşıtı gösteriler nedeniyle alarma geçti. 
     Harekatta ABD'ye büyük destek veren Pakistan'ın yanı sıra Endonezya ve Hindistan'da görülmemiş güvenlik önlemleri alındı. 
     Pakistan'da binlerce İslamcı militan otomobil, otobüs ve trenlerle, Afganistan sınırı yakınlarındaki çok sayıda Afgan mültecinin bulunduğu Keta'ya gitmeye başlarken, ülkedeki gösterilere önderlik eden İslam Ulema Cemiyeti'nin çağrısıyla en az 50 bin kişinin toplanması bekleniyor. 
     Endonezya'da da başkent Cakarta'ya yarın Cuma namazından sonra yapılacak gösteriler için 3 bin takviye polis gönderilecek. 
     Endonezya polisi, yarın büyük bir gösteri beklediğini belirterek, öszellikle büyükelçilikler, Başkanlık Sarayı ile Parlamento çevresinde güvenlik önlemlerini en üst düzeye çıkardıklarını kaydetti. 
     İslam dünyasında Amerikan karşıtı gösterilerin sürdüğü tek ülke olan Endonezya'nın başkenti Cakarta'da da bugün yüzlerce gösterici, ABD Büyükelçiliği önünde eylem yapmıştı. 
     Polis, bin kadar göstericinin tehdidi altındaki büyükelçilik binası önünde geniş güvenlik önlemleri alırken, ''Amerika'ya ölüm'' sloganları atan göstericiler, ''Amerikalıları Endonezya'dan kovalım'' ve ''Asıl terörist ABD'' yazılı pankartlar taşımışlardı. 
     Hindistan'ın başkenti Yeni Delhi'de de yarın İslamcı çevrelerin çağrısıyla yapılacak gösteriye, 30 bin ila 40 bin kişinin katılması bekleniyor. 
     






</TEXT>
</DOC>
