<DOC>
<DOCNO> 25885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/09/spor/spo02.html </URL>
<DATE> 2001/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener hızlı başladı 
</HEADLINE>
<TEXT>

İlk gün iç transferde nabız yoklayan Sarı - Lacivertli yönetim, dün Yusuf ve Mert Meriç ile sözleşme yeniledi. Boş mukaveleye imza atan iki futbolcu, "İnşallah yeni sezonda da şampiyon oluruz" dedi 
     YUSUF KOBAL 

     FENERBAHÇE yönetimi, dün Yusuf ve Mert Meriç ile birer yıllık sözleşme yaptı. İki futbolcu boş mukavelelere imza atarken, kulüpteki törende Asbaşkanlar Murat Özaydınlı, Hamdi Akın ve Osman Yalçın hazır bulundu. Yusuf, "En büyük kulüp Fenerbahçe’dir. Gelecek sezon da aynı başarıyı tekrarlamak istiyoruz" derken, Mert Meriç ise, "Çıtayı yükseltmeliyiz. İnşallah gelecek yıl da şampiyon oluruz" diye konuştu. 
     ASBAŞKAN Murat Özaydınlı, "Yusuf, gerçek Fenerbahçeliliği’ni gösterdi. Bu jestin altında kalmayız. Yusuf ölene kadar Fenerbahçe’de kalacak" dedi. Osman Yalçın ise, "Şampiyon takımı koruyup, yeniden mutlu sona ulaşacağız" ifadesini kullandı. Hamdi Akın da, "Yurt içinden ve dışından anlaştığımız futbolcular var. Pazartesi iç transferde diğer oyuncularımıza imza attırmayı umuyoruz" açıklamasını yaptı. 
     
Aziz Yıldırım sürprizi sever’      HÜSEYİN YAVUZ 

     ASBAŞKAN Hamdi Akın, Başkan Aziz Yıldırım’ın görevine devam edeceğine inandığını vurguladı. Akın, "Kısa sürede konu sonuçlanır. Kararın müspet olacağını düşünüyorum. Başkanımız sürprizi sever. Bence sürpriz, kararında ısrar etmesidir" yorumunu yaptı. Şükrü Saracoğlu Stadı’nın yenilenmesine de değinen Akın, "26 Haziran’da UEFA yetkilileri gelip, stadı inceleyecek. Şampiyonlar Ligi’ni üç tribünle oynayacağız. Kapasiteyi 65 bin kişiye çıkaracağız. 56 loca yapılacak. Ayrıca kombine bilet satışına gelecek hafta başlayacağız" dedi. 
     
Maraton tribünün yıkımı 1 Temmuz’da      ŞÜKRÜ Saracoğlu Stadı’nın yenilenmesi projesi kapmasında maraton tribünün yıkılmasına 1 Temmuz’da başlanacak. Başkan Aziz Yıldırım, yöneticiler Hamdi Akın, Dursun Ekşioğlu ve Murat Özaydınlı, yıkımı gerçekleştirecek şirketin sahibiyle statta inceleme yaptı. Maraton tribününün yeniden yapılmasının yaklaşık 6 ay alacağı bildirildi. Bu arada ünlü iş adamı Ali Koç, kulübe gelip, yeni yapılacak maraton tribününden şirketleri için beş adet loca satın aldı. Locaların tanesinin fiyatının yaklaşık 200 bin dolar olduğu öğrenildi. 
     
     Birleşik Fenerbahçe Vakfı, şampiyonluk kutlamaları kapsamında önceki gece boğazda tekne turu düzenlendi. Tura eski yönetici Vefa Küçük de katılırken, Vakıf Başkanı Aziz Yılmaz, "Biz bu havayla ve başkanla Galatasaray’ın dört yıllık rekorunu kırarız" dedi. Sarı Lacivert Derneği de, bu akşam "Efsane 2001 Şöleni" adıyla bir tekne turu düzenleyecek. 
     



 SPOR 

























</TEXT>
</DOC>
