<DOC>
<DOCNO> 45728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/08/son/sondun23.html </URL>
<DATE> 2001/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın çeşitli ülkelerinde Amerikan karşıtı gösteriler düzenleniyor 
</HEADLINE>
<TEXT>

     Pakistan'ın batısındaki Keta kentinde Afganistan'a yönelik harekatı protesto eden binlerce kişi, ev ve iş yerlerini ateşe verdi, araçları tahrip etti. 
     Basın mensupları, polisin 10 binnden fazla göstericiyi dağıtmak için göz yaşartıcı gaz kullandığını belirttiler. 
     Şiddet eylemlerinin, Keta'nın birçok camisinde harekata karşı vaazlar verilmesinin ardından başladığı, kentte en az 3 ayrı yerde öğrencilerle, radikal grupları biraraya getiren gösteri yapıldığı kaydedildi. 
     Kısa zamanda yabancı karşıtı gösteriye dönüşen olaylarda göstericiler, kentin lüks binalarından Serena Otel'e doğru yürüyüşe geçtiler. 
     Polis göstericileri dağıtmak için göz yaşartıcı gaz kullandı ve otele çıkan yollara dikenli tellerden yapılmış bariyerler yerleştirdi. 
     Keta makamları, gösterileri engellemek için okulları ve üniversiteleri 3 gün süreyle kapatmışlardı. 
     
     Seul'de protesto 
     Güney Kore'nin başkenti Seul'de de 80 kadar gösterici Afganistan'a yönelik harekatı protesto etti. 
     Güney Kore'deki sendika ile dini ve insan hakları koruma örgütlerinin üyeleri, ''Amerikan misillemesine karşıyız'' sloganı attılar. 
     
     Keşmir 
     Bu arada, Hindistan'ın Cammu Keşmir eyaletinde de bir grup genç, ABD'nin Afganistan'a yönelik operasyonunu protesto amacıyla dükkanları taşlarken, üniversite öğrencileri de gösteri düzenledi. 
     Görgü tanıkları, gençlerin çıkardığı olaylar yüzünden eyaletin yazlık başkenti Srinagar'daki birkaç yerde dükkanlar ve işyerlerinin kapandığını bildirdiler. 
     Srinagar'daki Keşmir Üniversitesi'nden bir yetkili de, yaklaşık 200 
     öğrencinin Afganistan'a yönelik harekatı protesto için toplandığını ve ABD karşıtı sloganlar attıklarını söyledi. 
     
     Endonezya 
     Öte yandan, Endonezya'nın başkenti Cakarta'daki Amerikan Büyükelçiliği dışında yaklaşık 200 öğrenci, Afganistan'a düzenlenen operasyonu protesto amacıyla gösteri yaptı. 
     Bazı öğrencilerin, ülkedeki Amerikan çıkarlarına saldırı düzenleyecekleri yönünde tehditler savurduğu gösteride şiddet olaylarının çıkıp çıkmadığı konusunda henüz bilgi gelmedi. 
     Göstericiler, ''Cihad '', ''Amerika en büyük şeytan'', ''Gerçek terörist Amerika'' şeklinde sloganlar attılar. 
     Büyükelçiliğin tel, su püskürtme kamyonu ve yüzlerce polis tarafından korunduğu, yaklaşık 50 zırhlı aracın, büyükelçiliği devlet başkanlığı sarayından ayıran parkta mevzilendiği belirtildi. 
     






</TEXT>
</DOC>
