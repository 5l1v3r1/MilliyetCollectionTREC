<DOC>
<DOCNO> 19556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/04/son/soneko20.html </URL>
<DATE> 2001/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Cumhurbaşkanı'nın da onayladığı yeni Merkez Bankası yasası 
</HEADLINE>
<TEXT>

     Cumhurbaşkanı Ahmet Necdet Sezer, Merkez Bankası Yasası'nda değişiklik yapan yeni yasayı onayladı. 
     Yasaya göre Merkez Bankası, Hazine ile kamu kurum ve kuruluşlarına avans veremeyecek ve kredi açmayacak. 
     Yeni düzenlemede, Merkez Bankası'nın temel amacı olan fiyat istikrarını sağlamaya yönelik kullanacağı para politikası araçları içinde reeskont ve avans işlemleri de yer alıyor. Banka, günün koşullarına göre reeskont ve avans işlemlerine ilişkin gerekli tüm düzenlemeleri yapabilecek. 
     Merkez Bankası, geçerli saydığı en az üç imzayı taşımak ve en çok 120 gün kalmış olması koşuluyla, belirlenecek esaslar çerçevesinde bankalar tarafından verilecek ticari senet ve vesikaları reeskonta kabul edebilecek. 
     Açık piyasa işlemlerinin de düzenlendiği yasa, para arzı ve likit idesinin düzenlenmesinde en etkin araç olarak kullanılan açık piyasa işlemlerinin Türkiye'de de aynı etkinlikle kullanılması amaçlanıyor. Merkez Bankası, TL karşılığında menkul kıymet alımı satımı, geri satma anlaşması imzalayarak, satın alma ve geri alma anlaşması imzalayarak, satabilme işlemleri yapabilecek. 
     Merkez Bankası, ekonomi ve para piyasasındaki gelişmelere göre uygulamaya ilişkin usul ve esasları düzenleyebilecek ve bu işlemlere esneklik kazandıracak. 
     Açık piyasa işlemleri, Hazine de dahil olmak üzere, hiçbir kamu kurum ve kuruluşu ile diğer kurum ve kuruluşlara kredi sağlamak amacıyla yapılmayacak. 
     Merkez Bankası, TL karşılığında menkul kıymet kesin alım satımı, geri alım vaadi ile satım, geri satım vaadi ile alım işlemleri, menkul kıymetlerin ödünç alınıp verilmesi, TL'nin depo alınması ve verilmesi gibi açık piyasa işlemlerini yapabilecek ve bu işlemlere aracılık edecek. 
     Bu arada ''geri alım vaadi ile satım ve geri satım vaadi ile alım işlemleri ile Türk Lirası Depo işlemlerinin'' anlaşma süresi, 91 günü aşamayacak. Sürenin başlangıcı ise işlemlerin valör tarihi olacak. Merkez Bankası, uygulayacağı para politikası ile TL'nin yabancı paralar karşısındaki değerini belirlemek amacıyla döviz ve efektiflerinin vadesiz veya vadeli alım-satımı ile şartları önceden belirleyecek ve böylece dövizlerin TL karşılığında değişimi ve swap, forward gibi işlemlerini yapabilecek. 
     Banka, Türkiye'nin altın ve döviz rezervleri ile ilgili işlemlerde etkinliğini artırmak amacıyla, yurt içi ve yurt dışı piyasalarda vadeli veya vadesiz altın, döviz, menkul kıymet, türev ürün alım satımı gibi tüm bankacılık faaliyetlerinde bulunabilecek. 
     Merkez Bankası, yasanın yürürlüğe girdiği tarihten başlayarak 6 ay süreyle Hazine'nin ihraç ettiği borçlanma araçlarını birincil piyasadan da satabilecek. 
     Başbakan, Bankanın işlem ve hesaplarını denetlettirebilecek. Başbakanlık bu konuda her türlü bilgiye Bankadan isteyebilecek. Banka bilanço, kar ve zarar hesaplarını bağımsız denetim kuruluşlarına denetlettirebilecek. 
     Bankanın yapamayacakları 
     Merkez Bankası, Hazine ile kamu kurum ve kuruluşlarına avans veremeyecek ve kredi açamayacak. Hazine ile kamu kurum ve kuruluşlarının ihraç ettiği borçlanma araçlarını birincil piyasada satın alamayacak. 
     Bankanın, vereceği avans ve açacağı krediler teminatsız veya karşılıksız olamayacak. Her ne şekilde olursa olsun kefillik yapamayacak ve kendisi ile ilgili işlemler dışında teminat veremeyecek. 
     TL'nin değerinin değişmesi nedeniyle Merkez Bankası'nın aktif ve pasiflerindeki altın ve dövizlerin yeniden değerlendirilmesi sonucu oluşan gerçekleşmemiş gelir veya giderler geçici bir hesapta izlenecek. Bu gelir ve giderlerin gerçekleşmesi halinde, gerçekleşen tutarlar kar ve zarar hesabına aktarılarak, bu hesaptan dağıtıma tabi tutulacak. 
     
     






</TEXT>
</DOC>
