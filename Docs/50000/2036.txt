<DOC>
<DOCNO> 2036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/13/yazar/tamer.html </URL>
<DATE> 2001/01/13/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Demirel'in avukatı Çağlar'ı da savunur 
</HEADLINE>
<TEXT>

     ANAP Sinop milletvekili Yaşar Topçu'nun uzun yıllar Süleyman Demirel'in avukatlığını yaptığını dünkü gazetemizde okuyunca "mükemmel" dedim. Taşlar teker teker yerli yerine oturuyor. Çünkü önceki günkü Cumhuriyet'te de Topçu'nun cezaevinde bulunan emlak kralı Nevzat Ak'la görüşmek istediği ve Adalet Bakanı Hikmet Sami Türk'e öfkesinin bu talebinin reddedilmesinden kaynaklandığı belirtiliyordu. 
     Biliyorsunuz Nevzak Ak da Demirel'e ve kayınbirader Ali Şener'e yakınlığıyla tanınıyor. Hatta tutuklanma nedeni de, Maslak'ta Şener'le ortak olarak üzerlerine geçirdikleri orman arazisi. 
     Yıllar boyu tüketiciler için nefes tüketirken, siyasilerle de biraz daha fazla ilgilenseymişim, Demirel'in "O benim dava arkadaşım" dediği Cavit Çağlar'ın, aynı zamanda Yaşar Topçu'nun da dava arkadaşı olduğunu herhalde biliyor olurdum. 
     Topçu taa 60'lı yılların başında Adalet Partisi Çorum Gençlik Kolları Başkanı seçilmiş. Hep AP'nin saflarında çalışmış. 1977 seçimlerinde Sinop'tan milletvekili seçilemeyince AP'nin Genel Merkez Hukuk Müşaviri olmuş ve parti kapatılıncaya kadar bu görevini sürdürmüş. 1987 seçimlerinde de Süleyman Demirel ve Cavit Çağlar'la birlikte DYP'den milletvekili seçilmiş. Demirel'in 1991'de kurduğu hükümette Çağlar Ulaştırma Bakanı olmuş. Demirel Cumhurbaşkanı olunca Çiller'le anlaşamayıp DYP'den ANAP'a geçmiş. Ama o aslen hala Çağlar'ın dava arkadaşı ki, Kırmızı Bülten'le aranan eski bakanı ateşli savunuculuğuna soyunmuş. 
     3T Çetesi falan diyerek Temizel - Tantan - Türk aleyhine yaptığı çıkışlara bakılırsa, Topçu yakında pekala Ulucanlar'daki yeğen Yahya Murat Demirel'in avukatlığına da soyunur ve buna da şaşmamak gerekir. 
     
"Amerika'da bu işler, kolay değil Cavit bey "      Uzun yıllardır Amerika'da avukatlık yapan bir okurumuz, köşemizde yayınlanan Cavit Çağlar'lı gazete kupürlerini görünce e - posta mesajı yollama gereğini duymuş. Çağlar, kamu bankalarından sorumlu Devlet Bakanı olduğu dönemde Sabah'a verdiği demeçte "ABD'de senatör ve bakanların hemen hepsi işadamıdır. Türkiye'den bir Cavit Çağlar çıkmış. Bırakın başkaları da girsin. Aslında bizim gibi adamların heykelini dikmeleri lazım" diyordu. 
     Adının bizde saklı kalmasını isteyen okurumuz Çağlar'ı ABD'nin yakın tarihinden iki örnekle yalanlıyor 
     "Kıymetli Meral Hanım, 
     Çağlar'ın 'Amerika'daki bütün politikacılar işadamıdır' değerlendirmesi tamamıyla yanlış bir bilgi. Amerika'da bir siyasetçi, devlet hizmetine geçtiği anda ticaretle tüm ilişkisini kesmek zorundadır. Ayrıca herhangi bir şirkete menfaat temin etmişse hakkında derhal soruşturma açılıp, Kongre üyeliğine son verilir. Yakın tarihte biri Demokrat diğeri Cumhuriyetçi, 2 Temsilciler Meclisi Başkanı'nın siyasi hayatı bu yüzden bitti. Adli takibat da cabası. 
     Demokrat milletvekili Jim Wright bir kitap yazmış ve telif hakkına mahsuben yüklü bir peşinat almıştı. Cumhuriyetçiler bunu rüşvet olarak kabul ettiler ve yargılanmasını istediler. İhracı kararlaştırılmadan istifa etti. Cumhuriyetçi 
     Newt Gingrich de yine bir kitap yazdı ve hakkında tahkikat açılınca, aldığı peşinatı iade etmek zorunda kaldı ve siyasetten çekildi. 
     Burada vekiller için dokunulmazlık diye bir kılıf da yok. Her savcı, hırsızlığını gördüğü politikacıyı anında hapse gönderebilir." 
     Cannes'da ve Cenevre'de firari olarak dolaşmaktan bıkıp, kapağı Amerika'ya atan ve şu sıralar Beverly Hills'de turlayan Cavit Çağlar'a duyurulur 
     
ABD'de bilgisayarda çalışana tazminat hakkı      Amerika'da yılbaşında yürürlüğe giren yeni yasayla, bilgisayar başında günde 4 saatten fazla çalışanlara, işverenden tazminat isteme hakkı tanındı. 
     Bilgisayar başında uzun süre geçirmenin bilek atrofisi, sırt ağrısı, boyun artrozu gibi ortopedik rahatsızlıklara neden olduğu biliniyor. İstatistiklere göre Amerika'da yılda ortalama 600 bin çalışan, bu tür iş hastalıklarından muzdarip. Yeni yasayla bundan böyle işveren, bu rahatsızlıklara maruz kalan çalışanlarına aynı maaşla daha az yorucu bir iş vermek, tedavi masraflarını ödemek ve 90 gün dinlenme izni vermek zorunda. Ayrıca işyerleri, bu tür riskleri en aza indirgemek için iş ergonomisinden sorumlu birini de bulundurmakla yükümlü tutuldu. 
     Clinton yönetiminin giderayak getirdiği yeni düzenleme, son 30 yılın en önemli iş yasası reformu olarak niteleniyor. Yasada sağlık açısından en riskli işler sıralanırken uzun süre klavye ve mouse kullanmak da sayılmış. 60 milyon işyeri ve 100 milyondan fazla çalışanı ilgilendiren yasa, ABD İş Sağlığı ve Güvenliği Kurumu'nun açıkladığına göre "yılda 460 bin çalışanı mesleki hastalıklaradan koruyacak. Yeni kurallara uymak, işyerlerine yılda 4.5 milyar dolara malolacak, ancak iş kayıpları önlendiği için sonuçta işyerleri 2 kat kazançlı çıkacak." 
     
     





Kelimeler, anlamlar 


"Emir versek işkence biter" 


Bizim önyargımız 


'Bilgi vermedim, veremezdim' 


Uçağı dağıtan sarhoş gazeteci 


Türkiye AB'nin içinde mi bölünür, dışında mı 1 


Asker ve AB 


Bir de erkekleri düşünün 


"Ulusal Program" hazır 


Şovmenlere aman dikkat 


AB mi bizi, biz mi AB'yi istemiyoruz 


AB'ye güvensizlik... 


Risk yönetimi... 


Yenilikçiler 


Kriz dersleri 


Aslan gibi 


Demirel'in avukatı Çağlar'ı da savunur 


TÜSİAD "ele verir talkını, kendi yutar salkımı " 


</TEXT>
</DOC>
