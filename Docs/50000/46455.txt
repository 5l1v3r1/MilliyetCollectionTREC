<DOC>
<DOCNO> 46455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/spor/spo15.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Ekrem Al bıçaklandı      SİİRT Jetpaspor Teknik Direktörü Ekrem Al, dün öğleden sonra kulüp binasından çıkarken bıçaklı saldırıya uğradı. Antrenman çıkışı kalçası ve elinden bıçaklanan Al, Siirt Devlet Hastanesi’nde tedavi altında alındı. Sarı - Mavili ekibin hocasının, alt yapıda futbolcu olan Naci Çelik’in yakınları tarafından bıçaklandığı öne sürülürken, polis geniş çaplı operasyon başlattı. 
     
Boşat’a hapis      FIFA kokartlı hakemlerden Muhittin Boşat, 1999 - 2000 sezonunda İzmir’deki Altay - Bursa maçından sonra ev sahibi kulübün doktoru Levent Köstem’e hakaret ettiği gerekçesiyle 15 gün hapis cezasına çarptırıldı. İzmir 17. Asliye Ceza Mahkemesi’nde dün görülen davada sabıkası olmadığı için hapis cezası ertelenirken, para cezası da 91 milyon 260 bin liradan 58 milyon 812 liraya düşürüldü. 
     
Vural sakatlandı      DİYARBAKIRSPOR Teknik Direktörü Yılmaz Vural, dünkü antrenmanda sakatlandı. Futbolcularına sağ ayağı ile çeşitli hareketler gösteren Vural, bir anda acıyla kıvranarak, yere düştü. Çekilen MR sonucunda sağ bacağında lifinin koptuğu açıklanan ve ayağı alçıya alınan Vural, ameliyat için İstanbul’a götürüldü. 
     
Statü değişti      UEFA, 2004 Avrupa Futbol Şampiyonası elemelerinin statüsünü belirledi. Buna göre, elemelerde 5’er takımın bulunduğu 10 grup olacak. Finallere, ev sahibi Portekiz’in yanı sıra grup birincileri doğrudan katılacak. Grup ikincisi 10 takım arasındaki play - off maçlarını kazanan 5 ekiple birlikte finallerde 16 takım mücadele edecek. 
     
Mithat, Malatya’da      MALATYA, İstanbulsporlu Mithat Yavaş’ı bir yıllığına renklerine bağladı. İstanbulspor Genel Menajeri Adnan Sezgin, her konuda anlaştıklarını, genç futbolcuyu bir yıllığına kiraladıklarını açıkladı. Malatyaspor, lisans işlemlerini tamamlaması halinde, Mithat’ı Antalya maçında oynatabilecek. Öte yandan İstanbulspor, dünkü hazırlık maçında Bakırköy’ü 3 - 0 mağlup etti. 
     
Olimpiyat Stadı yeşillendi      İKİTELLİ’DEKİ Atatürk Olimpiyat Stadı’nın zeminine, Hollanda’dan getirilen çimler yerleştirildi. 120 milyon dolara mal olacak 80 bin kişilik stadın yüzde 95’lik kısmının da tamamlandığı belirtildi. Çatılarda ve tartan pistte çalışmaların sürdüğü stadın 13 Aralık’ta biteceği, ancak alt yapı eksikleri nedeniyle henüz kullanılamayacağı ifade edildi. 
     
Uyanık Avustralya      AVUSTRALYA’DA terör korkusu, ilginç gelişmeleri peşinde getiriyor. Yüzme Federasyonu, New York’ta ay sonundaki yarışmalara gitmek isteyen sporculardan saldırı halinde tazminat istemeyeceklerine dair belge imzalamalarını istedi. Şaşkınlık yaratan talebe göre kafile üyeleri, ABD’de yaralanır veya hayatını kaybederse, federasyonu mahkemeye veremeyecek. 
     
Gençler berabere      U-19 Genç Milli Takımımız, Avrupa Şampiyonası eleme grubu sınavında Almanya ile Manisa 19 Mayıs Stadı’nda oynadığı maçta 2-2 berabere kalarak, final umudunu rövanşa bıraktı. Mahir ve Umut’la öne geçen gençlerimiz, son yirmi dakikada Benyamin ve Marcel’in sayılarına engel olamadı. 
     



 SPOR 






















</TEXT>
</DOC>
