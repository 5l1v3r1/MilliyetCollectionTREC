<DOC>
<DOCNO> 21117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/spor/ygsuru.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Strateji hatası 
</HEADLINE>
<TEXT>

     ÖMER ÜRÜNDÜL 

     Galatasaray, kritik maçın stratejisine ters düşen taktik anlayış yüzünden kaybettiği üç puanla şampiyonluk şansını çok azalttığı gibi ikinciliği de tehlikeye soktu. 
     Futbolcular, iki senelik uzun maratonun yorgunluğu ve son derbinin moral bozukluğu içinde sahaya çıkacaklardı. Ankaragücü, koşan, kolay gol atabilen ancak kolay da gol yiyen bir takımdı. Lucescu’nun bunları düşünüp oyun disiplinine ve savunma güvencesine önem vererek erken risk almamaya takımı şartlandırması gerekirdi. Ama tam tersi yapıldı. Oyun başında tempo zorlandı. Kaptırılan toplardan sonra orta saha - defans bütünleşmesi sağlanamadı. Geride genişlik bırakıldı. Bu şekildeki görüntüde iki tehlike sinyalinden sonra erken skor dezavantajına düşüldü. Ardından alışılmış sinirlilik gündeme geldi. Okan kırmızı kart gördü ve Galatasaray, bu bozuk düzen içinde hiç üretkenlik sağlayamadan devreyi bitirdi. 
     İkinci yarıya Erzurum’dan gelen gol haberinin seyirciye yansımasıyla yeni bir havayla başlandı. Ancak sayısal eksikliğe bir de top rakipteyken Hagi - Serkan ikilisinin seyirciliği eklenince Ankaragücü’nün tehlikeli atakları arttı. Fark ikiye çıktı. Ardından bire indi. Ama netice değişmedi. Hasan Şaş ve Emre’nin üstün gayretleri Galatasaray açısından bu devrede akılda kalanlardı. 
     Ankaragücü çok başarılı bir futbol ortaya koydu. Takım savunmaları sezon başından beri ilk defa hatasızdı. Çok organize ataklarla sürekli golü düşündüler. Oyun disiplininden hiç kopmadılar. Tek eleştirilecek tarafları ikinci yarıda rekor sayıdaki yüzde yüz gole yakın akınları, başta Augustine olmak üzere beceriksizce harcamalarıydı. Tüm takım olarak başarılıydılar. Rogerio, Cafer ve Yılmaz ise en çok göze batan isimlerdi. 
     Hakem Bülent Uzun, cesur ve objektif bir maç yönetti. Okan’a gösterdiği iki sarı kartta da haklıydı. Maçın neticesine etki eden yanlış bir düdüğü olmadı. 
     



 SPOR 































</TEXT>
</DOC>
