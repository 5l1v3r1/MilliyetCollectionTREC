<DOC>
<DOCNO> 21983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/son/sonspo02.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolda devrim...Artık 8 yabancıyla sözleşme yapmak serbest... 
</HEADLINE>
<TEXT>

     Futbol Federasyonu Yönetim Kurulu, bugün yaptığı toplantıda, önümüzdeki sezon ilk kez uygulanacak Süper Lig'de mücadele edecek takımlara, 8 yabancı futbolcu ile sözleşme imzalama hakkı tanıdı. 
     Futbol Federasyonu'nun Levent'teki binasında yapılan toplantıda, Kulüpler Birliği'nin talepleri değerlendirildi. 
     Futbol Federasyonu Başkan Vekili Ata Aksu, yaklaşık 9 saat süren toplantıdan sonra düzenlediği basın toplantısında, yabancı futbolcu oynatma talimatnamesinde değişiklik yaptıklarını kaydederek, ''Önümüzdeki sezon Süper Lig'de mücadele edecek takımlara, 8 yabancı futbolcu ile sözleşme imzalama, bunlardan 6'sını esame listesinde bulundurma ve 5'ini ise 11'de oynatma hakkı verildi'' dedi. 
     Aksu, kulüplerin, sözleşme imzaladığı her yabancı futbolcu için, altyapı fonuna 30 milyar lira ödeme yapma zorunluluğu getirildiğini de kaydetti. 
     Ata Aksu, bu sezon Birinci Futbol Ligi'nden düşen takımların, kadrolarındaki 2 yabancı futbolcuyu, gelecek sezon mücadele edecekleri İkinci Lig A Grubu'nda oynatabileceklerini belirtirken, kulüplerin satışa koyacakları futbolcuları Futbol Federasyonu'na bildirme sürelerinin de 15 Haziran tarihine kadar uzatıldığını ifade etti. 
     
     Lig 10 Ağustos'ta başlıyor 
     Futbol Federasyonu Yönetim Kurulu, önümüzdeki sezon ilk kez oynanacak Süper Lig'in, 10 Ağustos 2001'de başlayıp, 12 Mayıs 2002 tarihinde sona ereceğini açıkladı. 
     Açıklamaya göre, 20 takımın yer alacağı İkinci Lig A Grubu'nda karşılaşmalar, 10 Ağustos 2001-26 Mayıs 2002 tarihleri arasında oynanacak. 5 grupta, 10'ar takımın mücadele edeceği İkinci Lig B Grubu'nda ise maçlar, 19 Ağustos'da başlayacak, 16 Aralık'ta sona erecek. 
     Bu arada, 3. Futbol Ligi'nde de 90 takımın mücadele edeceği bildirildi. 
     







</TEXT>
</DOC>
