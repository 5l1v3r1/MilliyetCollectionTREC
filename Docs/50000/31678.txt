<DOC>
<DOCNO> 31678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/son/soneko07.html </URL>
<DATE> 2001/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine'nin Eylül'den önce tahvil ihraç etmesi zor... 
</HEADLINE>
<TEXT>

     Uluslararası konjonktürün dış borçlanma açısından uygun olmaması nedeniyle, Hazine'nin Eylül ayından önce yurtdışına tahvil ihracı gerçekleştirmesinin zor olduğu belirtiliyor. 
     Hazine, bu ay içinde çıkmayı planladığı ve yaklaşık olarak 1-1.5 milyar Euro'luk tahvil ihracını, gerek gelişmekte olan piyasalardaki borçlanma maliyetinin yükselmesi gerekse Arjantin'indeki ekonomik krizin olumsuz etkileri nedeniyle gerçekleştirilebilir bulmuyor. 
     Yetkililer, Hazine'nin IMF ve Dünya Bankası'ndan mali kaynak elde edeceğini, bu nedenle, her şartta dış borç alma mantığının doğru olmayacağını, zaten dış borçlanma maliyetinin de yüksek olduğunu kaydediyorlar. 
     Bu arada kredi derecelendirme rayting kuruluşlarından Standard and Poor's'un S and P dün, Türkiye'nin kredi notunu değiştirmezken, uzun vadeli genel görünümünü durağandan negatife çevirmesi de, şu aşamada, Türkiye'in dış borç maliyetini yükseltmiş oluyor. 
     Şubat krizinden bu yana tahvil ihracı gerçekleştirmeyen Türkiye'nin, yapacağı bir tahvil ihracının, yeni ekonomik programın test edilmesi mahiyetini taşıyacağı da vurgulanıyor. 
     Hazine, son olarak bu yılın başında, 3 yıl vadeli, 500 milyon Euro'luk tahvil ihracı gerçekleştirmiş ve bu daha sonra da bu ihraç miktarını 250 milyon Euro daha arttırmıştı. Bu ihraçtaki faiz oranı yıllık yüzde 8.25 olarak gerçekleşmişti. 






</TEXT>
</DOC>
