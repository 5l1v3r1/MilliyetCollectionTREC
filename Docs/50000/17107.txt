<DOC>
<DOCNO> 17107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/son/sontur10.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Cavit Çağlar'ın iadesine mahkeme karar verecek 
</HEADLINE>
<TEXT>

     Yargıç Andrew Peck, Cavit Çağlar'ın Türkiye'ye iade edilip edilmemesine mahkemenin karar vereceğini belirtti. 
     Peck, bu görüşünü gerek duruşma sırasında gerekse duruşmadan sonra gazetecilere yaptığı açıklamada vurguladı. Mahkeme, Çağlar'ın iadesine karar verdiği takdirde, iade işlemleri ABD Adalet Bakanlığı aracılığıyla yürütülecek. 
     Öte yandan, Çağlar'ın ilk duruşmasında parmak izi tartışması yaşandı. Davaya Amerikan hükümeti temsilcisi olarak katılan M. Williams, Çağlar'ın ''Türkiye'de tutuklandığını ve parmak izinin alındığını'' öne sürdü. Bu ifadeye itiraz eden Çağlar, kendisinin Türkiye'de hiçbir zaman tutuklanmadığını, sadece TBMM'ye üye seçildiği zaman parmak izinin alındığını söyledi. 
     Mahkeme, Çağlar'ın itirazını yerinde bularak kayıtlara geçirdi. 
     
     



</TEXT>
</DOC>
