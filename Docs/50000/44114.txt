<DOC>
<DOCNO> 44114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/dunya/adun.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban’ı halk bitirir 
</HEADLINE>
<TEXT>

İki yıldır Türkiye’de yaşayan Afgan General Habibi, "Taliban’ın nizami bir ordusu yok. Silah ve lojistik destek verilirse, halk bile onları çökertir" diyor 
     İHSAN YILMAZ İstanbul 

     Kızılhaç’ın yardımıyla Taliban’dan kaçarak iki ay önce Türkiye’ye gelen Afgan General Habibullah Habibi, ABD’nin savaşta başarı için tek yolu olduğunu savunarak, "O da Taliban’a karşı Afganistan’da savaşan Kuzey İttifakı’na silah ve lojistik destek vermektir" dedi. Afganistan’ın coğrafi yapısına dikkat çeken eski topçu Albay Abdulkerim Rahimi ise, "Bölgede bazen bir at tanktan daha değerlidir" dedi. 
     
     Onlardan nefret ediyorlar’ 
     Afganistan Türkleri Derneği’nde bir araya gelen Habibi, eski Topçu Albay Abdulkerim Rahimi ve mücahit Gausuddin, Taliban’ı alt etmenin pek kolay olmayacağı konusunda hemfikir. Taliban’ın iktidara geldiği 1996’ya kadar general olan Habibi’nin bir özelliği de, Talibancılar gibi Peştun kökenli olması. Taliban’a esir düşerek 1.5 yıl hapiste yatan Habibi, "Sonra ev hapsi başladı. Tekrar cezaevine gönderileceğimi öğrenince kaçtım. ABD, Taliban’la halkı ayırmalı. Taliban silah zoruyla hüküm sürüyor, halk ise onlardan nefret ediyor" diye konuştu. 
     
     Pakistan desteği kesmeli’ 
     Ülkenin yüzde 85’inin dağlık olduğuna dikkat çeken Habibi, her dağın altında mağaralar olduğunu hatırlatarak, sözlerini şöyle sürdürdü "Taliban’ın, Pakistan’da eğitim görmüş 25 bin civarında askeri var. Ağırlıklı olarak bizim dönemimizdeki silahları kullanıyorlar. Nizami bir ordu değil, düzgün askeri birlikleri yok. Çeşitli yerlere dağılmışlar. Dış destek, özellikle Pakistan desteği kesilirse Taliban yaşamaz. ABD’ye bile gerek yok, halk bitirir. Taliban köklü bir örgüt değil, çabuk kaybolup gider." 
     
Afganistan’da at tanktan önemlidir’      Özbek asıllı Albay Rahimi, ülkesinde gerilla savaşının çok önemli olduğunu dile getirerek şu, bilgileri verdi "Dağlık bölgede son teknolojiye sahip olmanız yetmiyor. Arazi nedeniyle bazen bir at 10 tanktan daha önemli hale geliyor. O tepelere çıkaramadıktan sonra silahın önemi yok. Muhalefette Kalaşnikov ve ufak roketler var. Ama Taliban’ın tankları, uçakları, ağır silahları bulunuyor. Silah dengesi sağlanırsa bu iş biter." Ruslar ve Taliban’la toplam 18 yıl savaşan Özbek asıllı eski mücahit liderlerinden Gazi Gausuddin ise, "Raşid Dostum’un insan gücü problemi yok. O silah sağlayamadığı ve doyuramadığı için daha fazla asker toplayamıyor. Dostum yardımla büyük bir orduya kavuşur ve Taliban’ı bitirir" dedi. 
     



 DÜNYA 















</TEXT>
</DOC>
