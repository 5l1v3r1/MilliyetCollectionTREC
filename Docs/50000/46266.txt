<DOC>
<DOCNO> 46266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/spor/aspo.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Leverkusen macerası harika başladı, hüsranla kapandı, Fener’e UEFA şansı kaldı 
</HEADLINE>
<TEXT>
Böyle mi olacaktı 
Sarı-Lacivertli takım maça fırtına gibi girdi. Revivo’nun süper füzesi yüreklere su serpti. Lucio’nun beraberlik golü planları alt üst etti 
Johnson, hakemin tuzağına düştü, ilk yarıda takımını 10 kişi bıraktı. Ballack’ın golü zaten sallanan Fenerbahçe’yi nakavt etmeye yetti 
     

     Revivo’nun füzesi 
     SARI - Lacivertli temsilcimiz hiç de kötü başlamadı maça. Hele 6. dakikada Revivo’nun füzesiyle havalanan ağlar, herkesi umutlandırmıştı. Ama Lucio’nun beraberlik golünün ardından bozulan moraller, Johnson’un haksız kırmızı kartıyla karamsarlığa dönüştü. 
     
     Üçüncü yenilgi 
     10 kişilik Fenerbahçe ikinci 45 dakikada tedirgindi. Bu ürkeklik, Ballack’ın golüyle k busa dönüştü. Artık Leverkusen geliyor, takımımız seyrediyordu. Yürüyemedi Fenerbahçe ve Şampiyonlar Ligi’ndeki üçüncü sınavından da yenilgiyle ayrıldı. 
     
Hakem Fransız      Hammer aslında Lüksemburglu. Ancak Fransa Ligi’nde maç yönetiyor. Belki de, bu nedenle dün akşam kurallara Fransız kaldı. İlk yarıda yan hakemleriyle birlikte ofsayt katliamı yaptı. Johnson’ın ikinci sarı kartında, Ramelow’un artistik bağırışlarına kandı, acemiliğinin kurbanı oldu. İkinci yarıda da önce Revivo’nun, sonra golle burun buruna gelen Serhat’ın pozisyonlarındaki haksız ofsayt kararlarıyla adeta görevini tamamladı. 
     
Hammer’e büyük öfke      LÜKSEMBURGLU hakem Alain Hammer, doksan dakika boyunca verdiği hatalı kararlarla Fenerbahçeli futbolcuları çileden çıkardı. Hammer’in her çaldığı düdüğe isyan eden, yan hakemlerin kaldırdığı yanlış bayraklarla sinirleri iyice gerilen Sarı - Lacivertli oyuncular itiraz etmekten, top oynamaya vakit bulamadılar. Bir ara Rapajiç ile Ogün topu Lüksemburglu hakemin kucağına bile bıraktılar ve "İstiyorsan sen oyna" imasında bulundular. 
     
Yoğun ilgi      GURBETÇİ taraftarlar maça büyük ilgi gösterdi. 2 bin kadar Fenerbahçeli taraftar, ağla kuşatılan tribünden karşılaşmayı takip etti. 22 bin kişilik Bay Arena Stadı tamamen dolarken, bazı gurbetçilerin Hollanda’dan geldiği bildirildi. Ancak gurbetçiler evlerine elleri boş döndüler. 
     
Yıldıray gözde      BAYER Leverkusen’in Bay Arena Magazin isimli dergisi, Şampiyonlar Ligi’nde Barcelona’ya gol atarak, takımını beraberliğe taşıyan ve ateşleyen milli futbolcumuz Yıldıray Baştürk’e sayfalar dolusu yer ayırdı. Dergide Yıldıray Baştürk’ün transfer hikayesi ve özel yaşantısı her anıyla işlendi. 
     

</TEXT>
</DOC>
