<DOC>
<DOCNO> 25046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/guncel/agun.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Maocular açıklamalara inanmıyor 
</HEADLINE>
<TEXT>
Aşk cinneti mi siyasi komplo mu 
Kraliyet Ailesi'nin cinnet geçiren Prens Dipendra tarafından öldürülmediğini söyleyen Maocu gerillalar, yeni Kral aleyhine gösteriler düzenleyip ülkeyi birbirine kattı 
     DIŞ HABERLER SERVİSİ 

     Evlenmek istediği aristokrat Hint kızı Deyvani Rana'yı kabul etmeyen ailesini yaylım ateşi açarak öldüren sonra da kendisini vuran Prens Dipendra, iki gün kral ünvanıyla yattığı hastanede öldü. Geçen cuma gecesi meydana gelen saray katliamından yaralı çıkan kralın en genç kardeşi Direndra Şah da dün hayatını kaybetti. Direndra Şah'ın ölümüyle, katliamda ölen kraliyet üyelerinin sayısı 10'a yükseldi. Bu arada Kral Vekili Prens Gyandendra, Nepal'in yeni kralı ilan edildi. Yeni kralın tahta çıktığı açıklanınca başkent Katmandu'da halk ayaklandı. 
     
     SOKAĞA ÇIKMAK YOK 
     Güvenlik güçleriyle yeni kral aleyhine slogan atan göstericiler arasında çıkan olaylarda bir kişi hayatını kaydetti. Hükümet ikinci emre kadar Nepal'de sokağa çıkma yasağı ilan etti. Gyanendra'nın halk nezdinde fazla saygınlığı bulunmuyor. Bazı çevreler, halkın desteğinden yoksun olduğunu öne sürdükleri Gyanendra'nın baskıcı rejim kurabileceğini söylüyorlar. 
     
     KRALIN KAFASI KAZINDI 
     Ölülere saygının bir göstergesi olarak kafasını kazıtan Kral Gyanendra ise üzerinde krem rengi kuş tüyü bulunan tacını dün rahiplerin elinden giydi. Yeni Kral, yayınladığı ilk bildiride, Nepal halkına, yapılacak bir soruşturmanın ardından, saraydaki olayla ilgili gerçekleri tam olarak açıklama sözü verdi. Kral naibi olayın hemen ardından yaptığı açıklama prensin ailesini kazara vurduğunu söylemişti. 
     
     BAŞBAKAN SUÇLU MU 
     Maocu gerillalar, Kraliyet ailesinin siyasi bir komploya kurban gittiğini iddia ediyor. Yasadışı CPN - Maoist partisinin lideri Prachanda, "Kral Birendra'nın yurtseverliğinin ve liberal ideolojisinin kraliyet ailesinin katliamında rolü olmadığını düşünmek, yanıltıcı bir politikadır" dedi. Maocu lider, "Başbakan Koirala ile Hintli kapitalist ve hegemonyacı yöneticilerin ayrıca diğer ulusal ve uluslararası gericilerin, ölen Kral Birenda'nın liberal düşüncelerine hoşgörüyle bakmadıklarını" öne sürdü. 
     
Prensin sevgilisi Hindistan'a kaçtı      Nepal'deki saray trajedisine neden olduğu öne sürülen Devyani Rana, önceki gün öğleden sonra güvenlik nedenleriyle uçakla Hindistan'a kaçtı. Hindistan'ın en tanınmış ailelerinden birine mensup olan Devyani Rana'nın ailesinden çok sayıda başbakan ve bakan çıkmış. Hindistan'da yayınlanan gazetelere göre, öldürülen kral ve iki kardeşinin de bağlı olduğu Nepal'deki Şah hanedanlığının üyeleri, ülkede istikrarı sağlayabilmek için eşlerini genellikle Rana ailesinden seçiyorlar. Bu nedenle Prens Dipendra ve Devyani Rana, ilişkilerini gizlemiyor, sık sık Kraliyet Sarayı yakınlarındaki bir pizzacıda görülüyordu. 
     
     Kraliçe Hintli olmasın’ 
     Ancak, Hintlilere karşı olan Nepalliler'in ülkede sık sık olaylar çıkarttığını belirten Indian Express'e göre, kraliyet ailesi "Gelecek kraliçenin damarlarında Hintli kanı taşımasının iyi bir fikir olmadığı" görüşüne vardı ve başka bir gelin adayı buldu. Ancak prens bu fikirden hiç hoşlanmadı. 
     



 GÜNCEL 

























</TEXT>
</DOC>
