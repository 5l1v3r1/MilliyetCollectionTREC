<DOC>
<DOCNO> 16115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/son/sonspo16.html </URL>
<DATE> 2001/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor - Beşiktaş ilk yarıdan notlar 
</HEADLINE>
<TEXT>

     Birinci Futbol Ligi'nin 28. hafta açılış maçında Bursaspor-Beşiktaş karşılaşmasının ilk yarısı 0-0 berabere sonuçlandı. 
     Karşılaşmanın ilk yarısında her iki takım da kontrollü futbol oynadı. Gerek Bursaspor, gerekse Beşiktaş önce orta alanda birbirine üstünlük sağlamaya çalıştı. Maçla birlikte başlayan yağmur nedeniyle takımların oyun kurması zorlaşırken, her iki taraf da çok sayıda pas hatası yaptı. Bursaspor, kanat organizasyonlarıyla rakip kalede gol şansı ararken, konuk ekip özellikle sol kanattan İbrahim ile geliştirdiği ataklarla, Bursaspor kalesine gelmeye çalıştı. 
     Maçın ilk tehlikeli atağı Bursaspor'dan geldi. 
     9. dakikada, Beşiktaş'ın yaptığı pas hatasından yararlanan Ender, topu kaparak, sol kanattan cezaalanına giren Okan'a pas attı. Okan'ın vuruşunda top, kaleci Fevzi'den döndü. Bu oyuncunun ikinci şutunda topu kaleci Fevzi son anda tokatlayarak kornere çeldi. 
     28. dakikada, Beşiktaş'ın geliştirdiği atakta, Karhan, topu aşırtma bir pasla soldan cezaalanına giren Sellami'ye aktardı. Bu futbolcunun sert vuruşunda topu kaleci Şenol çeldi. Dönen topu Bursaspor defansı cezaalanı dışına gönderdi. 
     43. dakikada, Beşiktaş cezaalanı dışında topla buluşan Tayfun'un sert vuruşunda top, az farkla auta çıktı. 
     Tarafların çabaları gol getirmeyince maçın ilk yarısı 0-0 berabere tamamlandı. 




</TEXT>
</DOC>
