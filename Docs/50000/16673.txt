<DOC>
<DOCNO> 16673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/17/spor/aspo.html </URL>
<DATE> 2001/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
CLAUDİA Tur atlamadan dönmeyin newline DODO Figo’ya dikkat et baba newline KATHRİN Bizi yine sevindirin 
</HEADLINE>
<TEXT>
TAFO’DAN GARANTİ 
Brezilyalı kaleciyi Madrid’e ailesi uğurladı. Eşi Claudia, "Tur atlamadan dönmeyin" dedi. Taffarel ise, "Hayatımın maçı. Büyük fırsat yakaladık, bunu kaybetmeyiz" yanıtını verdi 
     HALİL ÖZER 

     Duvar örmeye çalışacak 
     NE maçlar oynadı Taffarel... Ne stadlara çıktı, nice yıldızların karşısında kalesini kapatmak için vargücüyle uğraştı. Şimdi de karşısında bir dünya devi var Real Madrid. Galatasaray’ın kalesini gollerden korumaya, Figo, Raul, Morientes, Roberto Carlos gibi ünlülerin karşısına duvar örmeye çalışacak. Taffarel’i bu zorlu sınava ailesi uğurladı. Eşi Claudia ve çocukları Dodo ile Kathrin’in inancı tamdı. 
     
     Figo’ya dikkat baba’ 
     CLAUDİA, "O işini bilir. Günlerdir bu maçı düşünüyor. Böyle konsantre olduğu zamanlar başaramayacağı hiçbir şey yoktur" dedi ve Taffarel’e dönerek, "Sakın tur atlamadan dönmeyin" diye de ekledi. Oğlu Dodo, babasını elinden geldiğince uyarmaya çalıştı "Figo’ya dikkat et. Ama ben biliyorum, benim babam dünyanın en iyi kalecisidir." Taffarel ise eşine ve çocuklarına garanti verdi "Merak etmeyin, zaferle döneceğiz." 
     
     Kahraman olacağız’ 
     DÜNYA Kupası finali de oynadığını belirtti Taffarel ve devam etti "Hayatımın maçı. Güzel günler geçirdiğim Galatasaray’a ve Türk futboluna yeni bir sevinç daha yaşatmak istiyorum. Rakibimizin yıldızları, tribünleri dolduracak seyircisi beni ilgilendirmiyor. İşime bakarım. Madrid’de inanılmaz bir gece yaşayacağız. Biz de bu gecenin kahramanları olacağız. Büyük fırsat yakaladık, bunu kaybetmeyeceğiz." 
     
Madrid’de karnaval var      REAL Madrid Kulübü taraftarlara çağrıda bulunarak, Galatasaray maçında destek istedi. Turu geçeceklerini iddia eden İspanyollar, kenti adeta karnaval havasına soktular ve Eflatun - Beyaz bayraklarla caddeleri süslediler. Bu arada İspanyol polisi de alarma geçirildi. 6 bin polisin güvenliği sağlayacağı belirtilirken, şimdiye kadar sadece İngiliz taraftarlara uygulanan Acil Kuvvet Birimi’nin de görev yapacağı açıklandı. 
     
Futbolcular ne diyor      ÜMİT 
     Bizi gergin bir atmosfer bekliyor. Ama biz bunlara alıştık artık. Böyle ortamlarda hep büyük zaferler kazandık. 
     
     VEDAT 
     Yarı final için ne gerekiyorsa yapacağız. Görev alırsam varımı yoğumu ortaya koyacağım. Yenilmeden döneceğiz. 
     
     SUAT 
     Barnebau umurumuzda değil. Kulaklarımızı kapatır, işimizi yaparız. Tribünde 200 bin kişi olsa da farketmez. 
     
     BÜLENT 
     15 gündür bu karşılaşmayı bekliyoruz. Gözümüz dünyayı görmüyor. Tek düşüncemiz Real Madrid. Tur bizim olacak. 
     
     FATİH 
     İster solda, ister sağda oynayayım. Yine başaracağım. Takım olarak inandık. Bir ilke daha imza atacağız. 
     
Hakem İsveçli      ŞAMPİYONLAR Ligi’nde Galatasaray’ın Real Madrid ile oynayacağı çeyrek final rövanş maçını İsveçli Anders Frisk yönetecek. 37 yaşındaki Frisk’in yardımcılıklarını Leif Lindberg ile Mikael Nilsson yapacaklar. Frisk, Milli Takımımız’ın Avrupa Şampiyonası için S.İrlanda ile oynadığı ve 1 - 1 berabere kaldığı baraj maçını yönetmişti. Bu arada Şampiyonlar Ligi’nde bu gece Deportivo - Leeds 0 - 3 ve Valencia - Arsenal 1 - 2 maçları oynanacak. 
     


 SPOR 

























</TEXT>
</DOC>
