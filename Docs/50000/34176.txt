<DOC>
<DOCNO> 34176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/27/son/sontur17.html </URL>
<DATE> 2001/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
"Doktorluk dediğin iki tık tık" 
</HEADLINE>
<TEXT>

     Antalyalı Doktor Sadık Özen, 43 yıllık meslek yaşamı sırasında yaşadığı ilginç olayları, "Doktorluk Dediğin İki Tık Tık" adlı anı kitabında topladı. 
     Bitlis'in Ahlat ilçesinde başladığı doktorluk mesleğini 43 yıldır devam ettirdiğini belirten 67 yaşındaki Dr. Sadık Özen, halk arasında doktorluk mesleğinin "İki tık tık bir şık şık yap, al parayı" olarak algılandığını belirterek, bunun böyle olmadığını ve inanılmaz olaylarla dolu doktorluk mesleğini anlatmak için bu kitabı yazdığını söyledi. 
     Doktorluk mesleğinin büyük bir kısmını Doğu Anadolu'da geçirdiğine işaret eden Özen, yaşadığı ilginç olaylardan örnekler verdi 
     "Bir gün bir kadın, kızını muayeneye getirdi. Bana, 'Doktor bey kızımı kurtarmak için elinden ne gelirse yap, ama kızıma elini dokundurduğunu babası, kardeşleri ve kocası duymasınlar. Eğer bunu bilirlerse kızımı yaşatmazlar' demişti. Bu olayı bugüne kadar hiç unutmadım. 
     Bir keresinde ise muayenehaneye gelen bir kadına sordum 
     'Şikayetin ne ' Kadının bana cevabı, 'Doktor sen değil misin Sen bul' olmuştu. Yapacak bir şey olmadığı için tepeden tırnağa kontrol etmeye başladım. Sağ gözünde perde olduğunu görünce kadına 'Galiba sağ gözün iyi görmüyor' dedim. Kadın bunun üzerine 'Sen çok dikkatli doktorsun. Şimdi sana dertlerimi anlatabilirim' dedi ve bütün sorunlarını tek tek anlattı." 
     Antalya SSK Hastanesi'nden emekli olan İç Hastalıkları Uzmanı Dr. Sadık Özen, yaklaşık 300 sayfalık "Doktorluk Dediğin İki Tık Tık" adlı kitabının ikinci cildini de yakında yayımlamayı hedeflediğini sözlerine ekledi. 







</TEXT>
</DOC>
