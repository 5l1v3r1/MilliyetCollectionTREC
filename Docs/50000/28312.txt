<DOC>
<DOCNO> 28312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/son/sontur17.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Melih Gökçek, Erbakan'ın "levha" teorisine karşı çıktı... 
</HEADLINE>
<TEXT>

     Ankara Büyükşehir Belediye Başkanı Melih Gökçek, ''FP'nin kapatılması halinde, partinin devamı tarzında yeni bir parti kurmak, onun da kapatılmasını peşinen davet eder'' dedi. 
     Gökçek, Zafer Çarşısı'nda düzenlenen Belmek Nakış Sergisi'nin açılışında, gazetecilerin bugün kararın açıklanması beklenen FP davasıyla ilgili sorularını yanıtladı. 
     Partinin kapatılmamasını ümit ettiklerini belirten Gökçek, ''İnşallah partimiz kapatılmayacak. Anayasa Mahkemesi'nin kararına saygılıyız'' diye konuştu. 
     Gökçek, Necmettin Erbakan'ın FP'nin kapatılma olasılığını ''Sadece levha değişir'' şeklinde değerlendirmesi hakkındaki görüşlerinin sorulması üzerine de bu sözü doğru bulmadığını belirtti. Gökçek, ''Bunu söylemekle bu partinin geçmişteki partinin devamı olduğunu söylüyor. Eğer böyle bir şey dediyse bundan sonrakinin de devamı olacağını söylüyor. Ama yasalar buna müsaade etmiyor'' dedi. 
     Partinin kapatılması halinde kendisinin ne yapacağının sorulması üzerine de Gökçek, arkadaşlarıyla oturup değerlendirme yapacaklarını ve ''ayağı yere basan bir karar alacaklarını'' kaydetti. Varsayımlar üzerine siyaset yapmanın doğru olmayacağını belirten Gökçek, ''Örneğin partinin devamı tarzında yeni bir parti kurmak, onun da kapatılmasını peşinen davet eder. Böyle bir şey olmaması lazım, ayağımızın yere basarak siyaset yapılması lazım'' diye konuştu. 
     Gökçek, FP kapatılırsa mutlaka birden çok yeni partinin gündeme geleceğini ifade etti. 
     ''İktidar grubunun, FP'nin kapatılmaması yönündeki beyanatlarını nasıl değerlendiriyorsunuz '' şeklindeki soruya da Gökçek, ''Tabii teşekkür ediyoruz. Bir an önce Anayasa değiştirilmeliydi ve partiler kapatılmamalıydı. Anayasaya, kapatmayı zorlaştıracak maddelerin getirilmesi lazımdı. Bu konuda gecikildi'' yanıtını verdi. 
     Bir gazetecinin, ''Cumhurbaşkanı Ahmet Necdet Sezer'in, Bu konuda demeç verip, mahkemeyi yanıltmayın demesini nasıl karşılıyorsunuz '' sorusuna karşılık da, ''Ben Cumhurbaşkanı'nın ifadelerine herhangi bir şey diyemem. Onu sayın Cumhurbaşkanı'na soracaksınız'' dedi. 
     
     






</TEXT>
</DOC>
