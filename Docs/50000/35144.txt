<DOC>
<DOCNO> 35144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/son/sontur17.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş Bakanlar Kurulu'nu rahatlattı 
</HEADLINE>
<TEXT>

     Devlet Bakanı Kemal Derviş, ekonomik kriz açısından Türkiye ile Arjantin'in mukayese bile edilemeyeceğini belirterek, uluslararası arenada iki ülkenin aynı kefeye konulmasından rahatsızlık duyduğunu söyledi. 
     Bakanlar Kurulu'nun Başbakanlık Merkez Binası'nda yaklaşık 1.5 saat süren toplantısında, ekonomik konular geniş şekilde değerlendirildi. 
     Edinilen bilgiye göre, Başbakan Bülent Ecevit, toplantıda, çok önemli sorunların üstesinden gelindiğini, bundan sonra da ortaya çıkacak sorunların üstesinden gelineceğini kaydetti. 
     Daha sonra Ecevit'in söz verdiği Devlet Bakanı Derviş, Türkiye'nin ekonomik durumu ile ilgili geniş açıklamalarda bulundu. 
     Derviş, ekonomik kriz açısından Türkiye ile Arjantin'in mukayese bile edilemeyeceğini belirterek, uluslararası arenada Arjantin ile Türkiye'nin aynı kefeye konulmasından duyduğu rahatsızlığı dile getirdi. İki ülkenin tamamen ayrı ekonomik modeller uyguladığını vurgulayan Derviş, Türkiye'de uygulanan ekonomik modelin daha gerçekçi olduğunu söyledi. Derviş, Türkiye'de kamu çalışanlarına yüzde 15 zam yapılırken, Arjantin'de ücret indirimine gidildiğini kaydederek, Türkiye'de bir sosyal patlama endişesi taşımadıklarını bildirdi. 
     Kemal Derviş, IMF İcra Kurulu'nun tatile girmeden önce, Türkiye'ye sağlanacak 3. dilim krediyi onaylamasıyla ekonomik açıdan olumlu gelişmeler yaşanacağını anlattı. 
     Toplantıda, Dışişleri Bakanı İsmail Cem de Dünya Bankası'ndan sağlanacak yoksulluk kredisinin yanlış anlamalar nedeniyle uluslararası arenada Türkiye'nin imajına zarar verebileceği kaygısını dile getirerek, bu kredinin hibe değil, geriye dönüşünün sözkonusu olduğunu söyledi. 
     Bakanlar Kurulu toplantısında Devlet Bakanı Mehmet Keçeciler de kamuda yürütülen toplu iş sözleşmesi görüşmeleri konusunda bilgi verdi. 
     Keçeciler, Hava-İş Sendikası ile yürütülen görüşmelere dikkati çekerek, 8 bin 220 kişiyi kapsayan bu görüşmelerde anlaşma sağlanamayıp grev aşamasına gelinmesinin, hem turizm döneminde olunması hem de Doğu ve Güneydoğu Anadolu bölgelerinden asker sevkıyatı yapılması nedeniyle genel güvenlik açısından sakıncalı olacağını vurguladı. 
     Bunun üzerine toplantıda, grev aşamasına gelinmesi durumunda, erteleme kararı alması konusu üzerinde de duruldu. 
     







</TEXT>
</DOC>
