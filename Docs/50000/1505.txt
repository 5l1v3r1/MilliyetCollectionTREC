<DOC>
<DOCNO> 1505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/10/son/sondun05.html </URL>
<DATE> 2001/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Jennifer Lopez'in kaprisi 
</HEADLINE>
<TEXT>

     Latin müziğinin ünlü ismi Jennifer Lopez, müzik dünyasında meşhur olan kaprisleriyle, şaşırtmaya devam ediyor. 
     Lopez, son olarak bir İngiliz televizyonundan istediği, her biri taze beyaz çiçeklerle donatılmış 7 soyunma odası kendisine tahsis edilmesine rağmen, son anda programa çıkmaktan vazgeçti. 
     Warner Bros film şirketinin resmi internet sitesi ''entertaindom''da yer alan habere göre, Latin sanatçının son ''kurbanı'', İngiliz Independent Televizyonu'nun patronları oldu. 
     Lopez'in inanılmaz isteklerle dolu uzun listesindeki maddeleri teker teker yerine getiren kuruluş, şarkıcının istediği 7 soyunma odasını bile zorlukla da olsa ayarladı. Garip istekleriyle ünlenen yıldız, ''Love don't Cost a Thing'' adlı son parçasını seslendireceği ''CD U.K'' adlı programda bütün istekleri yerine getirilmesine rağmen sahne almadı. Şov dünyasıyla iç içe olan bir yetkili, ''Hiçbir yıldız bugüne kadar bu sayıda soyunma odası için istekte bulunmadı. Ancak, yine de sürpriz değil, Çünkü, onun kaprisleri dünyaca meşhur. Ünlü gruplar, hatta onlarca vokalisti olan sanatçılar bile en fazla 2 oda ister'' açıklamasında bulundu. 




</TEXT>
</DOC>
