<DOC>
<DOCNO> 20113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/spor/yuru.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbinin ardından 
</HEADLINE>
<TEXT>

     ÖMER ÜRÜNDÜL 

     Cok önemli derbinin ardından iki teknik direktörü analiz etmek istiyoruz. 
     Mustafa Denizli'nin takım tertibi ve taktik anlayışı doğruydu. En büyük doğrusu alışılmış üçlü defans blokunu değiştirip, dörtlü defansa geçmesiydi. Bu şekilde sağ kulvarda Mustafa Doğan, önce Hasan Şaş'ı, sonra da yerine giren Arif'i pasifize etti. Dörtlü defans uygulamasıyla da aynı zamanda orta sahada bir kişi fazlalaşmış oldu. Eldeki kadroda genel pres rahatsızlığı var. Johnson ve Ogün'ün yokluğunda, Denizli'nin Ali Güneş'i orta sahada Lazetiç'in yanına monte etmesi de çok yerinde bir karardı. Forvetin teşkilinde ise Andersson ile birlikte Rapajiç'i tercih edip, Serkan'ı kulübede oturttu. Rapajiç'in başarılı performans sergilemesi de Denizli'yi haklı çıkardı. 
     Taktik plan da doğruydu. Atak girişimleri sol kulvar ağırlıklı düşünülmüştü. Galatasaray tandeminin arkasına zamanlamalı paslarla sarkmak da pozisyon bulmanın odak noktasıydı. İlerde kaybedilen toplardan sonra ilk preste başarı sağlanamazsa, takım halinde geriye çabuk dönüp, rakibe genişlik bırakmayan alan savunması uygulamak da savunma güvencesini sağlayan başlıca faktördü. Denizli'nin tek hatası zihinsel ve fiziksel olarak tükenmiş Baliç'i son bölümde sahaya sürmesiydi. 
     Lucescu, kronikleşmiş yanlışına kritik derbide de devam etti. Sezon başından beri sık sık vurguladık "Zor deplasmanlarda Hagi - Jardel, Hagi - Serkan, Serkan - Jardel ikilileriyle oynanırsa, başarılı sonuçlar mucizelere bağlıdır" diye. Zaten Şampiyonlar Ligi'nde deplasmanlardaki kötü neticelerin sebebi de burada yatıyor. Pazar gecesi de aynı senaryo tekrarlandı. Fizik güçleri ve devamlılıkları yetersiz Serkan ile Hagi, Fenerbahçe defansını rahatsız edemedikleri gibi, top rakibe geçince de, seyirci rolündeydiler. Hasan da Mustafa Doğan'ın kıskacından kurtulamayınca, Galatasaray forvetsiz kaldı. Bütün yük sezon başından beri olduğu gibi orta sahaya bindi. Onların üstün gayretleri de yeterli olmadı. 70 metre gidip, geleceksin, pres yapacaksın, oyunu yönlendireceksin, hücuma katkı vereceksin, defansına yardım edeceksin. Bunları yapmak için biyonik adam olmak gerekir. Zorlu Rize deplasmanında Hasan ile Arif bir arada oynadı. Yorgun takım pozisyon zenginliği buldu. Dört gol attı, bu yakın canlı örnek bile Lucescu'yu uyandırmadı. 
     Ama yine de, Sezar'ın hakkını Sezar'a teslim edelim. Böyle dar kadroyla, kilit isimlerin sakatlık problemleriyle, üç günde bir ağır maç trafiği yaparak, Süper Kupa'yı kazanmak, Şampiyonlar Ligi'nde çeyrek final oynamak ve de lig şampiyonluğu yarışına son üç haftaya puan puana girmek, Lucescu açısından küçümsenmemesi gereken başarıdır. 
     



 SPOR 
























</TEXT>
</DOC>
