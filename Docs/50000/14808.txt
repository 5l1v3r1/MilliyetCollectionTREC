<DOC>
<DOCNO> 14808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/son/sontur09.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da iyi haber, yağmurlar çiftçinin yüzünü güldürdü... 
</HEADLINE>
<TEXT>

     Erzurum'da son 5 gün içinde metrekareye 41.6 kilogram yağış düşmesi çiftçinin yüzünü güldürdü. 
     Erzurum Ziraat Odası Başkanı Neşet Aydemir, A.A muhabirine yaptığı açıklamada, geçen yıl yaşanan kuraklık nedeniyle çiftçinin mağdur olduğunu ve ektiğinin karşılığını alamadığını hatırlatarak, bu yıl Nisan ayının ilk 5 günü içinde yağışların artmasının çiftçiyi sevindirdiğini ifade etti. 
     Yağışların başlamasıyla birlikte kuraklık endişesinin ortadan kalktığını kaydeden Aydemir, şunları söyledi 
     ''Geçtiğimiz kış mevsiminde kar yağışının az olması kuraklık yaşanacağı korkusu başlatmıştı. Birçok çiftçi kar ve yağmur duasına çıktı. Fakat nisan ayının ilk gününde başlayan yağmur ile çiftçimizin yüzü güldü. Yağışların devam etmesini bekliyoruz.'' 
     Meteoroloji Müdürlüğü yetkilileri Nisan ayının ilk 5 gününde Erzurum'da metrakareye 41.6 kilogram yağışın düştüğünü, ancak geçen aylardaki yağış miktarlarının çok düşük olduğunu ifade ettiler. Nisan yağışlarının devam edeceği kaydedildi. 
     
     




</TEXT>
</DOC>
