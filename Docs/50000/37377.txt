<DOC>
<DOCNO> 37377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/yasam/yas08.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Heyecan tutkusu sakat bırakıyordu 
</HEADLINE>
<TEXT>

Bungee jumping yaparken sırt kemiğini kıran Avustralyalı turist, tedavi için ülkesine gitmek isteyince, sigorta şirketi uçak ve helikopter kiraladı 
     ERDOĞAN CANKUŞ Fethiye DHA 

     Fethiye'de macera tutkunlarının gözde sporu bungee jumping yapmak isteyen 25 yaşındaki Avustralyalı turist Matthew Liddy'nin sırt kemiği kırıldı. 
     Tatil için Fethiye'ye gelen teknisyen Matthew Liddy, Ölüdeniz'de bungee jumping yaptıktan bir süre sonra sırtında ağrılar hissedince Özel Fethiye Letoon Hastanesi'ne götürüldü. 
     Çekilen film ve tomografide, sırt kemiğinde kırık belirlenen Liddy'nin her an felç olabileceği ve mutlaka ameliyat olması gerektiği belirtildi. 
     Ancak Matthew Liddy, ameliyatı ülkesinde olmak istediğini söyledi. Bunun üzerine turistin Avustralya'da bağlı olduğu sigorta şirketi hemen harekete geçti. 
     
     İyileşip geleceğim’ 
     Şirketin kiraladığı özel donanımlı ambulans helikopter Fethiye Şehir Stadı'na indikten sonra Liddy ve yanındaki sevgilisini alıp, İzmir Adnan Menderes Havalimanı'na götürdü. Buradan da özel uçağa binerek ülkesine dönen Liddy, giderayak şunları söyledi "Ölüdeniz'de bungee jumping yaparken, fırlatma sırasında sırt kemiğimde kırık oluşmuş. Neredeyse felç oluyordum. Bunu Türk doktorlar önledi. Ameliyat olur olmaz, önümüzdeki yıl tatil için yine Fethiye'ye geleceğim.' 
     



 YAŞAM 






















</TEXT>
</DOC>
