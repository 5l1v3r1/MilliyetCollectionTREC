<DOC>
<DOCNO> 13968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/31/son/sonspo15.html </URL>
<DATE> 2001/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom rahat kazandı 
</HEADLINE>
<TEXT>

     Galatasaray Ali Sami Yen Stadı'nda Beşiktaş'ı üstün bir oyunla rahat geçti 2-0 
     Maçın başından sonuna kadar oyunun hakimi olan Galatasaray, sonuca Serkan ve Jardel'in golleriyle gitti. 
     Beşiktaş maç boyunca Galatasaray'ın etkili presi karşısında oyun kurmakta zorlandı. Siyah beyazlı futbolcuların pas hatalarının fazlalığı dikkat çekerken, maçın 75. dakikasında Pascal Nouma rakiplerine sert girdiği için hakem Orhan Erdemir tarafından kırmızı kartla cezalandırıldı. 
     Galatasaray, salı günü oynayacağı Real Madrid maçını da düşünerek kendisini fazla sıkmadı. Buna karşılık Beşiktaş'ın akıllarda kalan gol pozisyonu olmadı. Bu yüzden Taffarel belki de sezonun en rahat maçlarından birini çıkarttı. 
     Ali Sami Yen Stadı'ndaki maça taraftarlar ilgi göstermedi. Soğuk havanın da etkisiyle stadın tribünlerinde yer yer boşluklar dikkat çekti. 
     Bu sonuçla birlikte Galatasaray puanını 55'e çıkartırken Ali Sami Yen Stadı'ndan gülerek ayrılan taraf oldu. 




</TEXT>
</DOC>
