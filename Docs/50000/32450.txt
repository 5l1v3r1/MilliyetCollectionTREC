<DOC>
<DOCNO> 32450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/spor/spo15.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Bravo Emre      TUNUS’ta yapılan ve 12 ülkenin katıldığı Akdeniz Ülkeleri Yüzme Turnuvası’nda Emre Çelik, iki turnuva rekoru kırdı, bir altın madalya kazandı. 16 yaşındaki Çelik, 200 sırtüstü seçmelerinde 2.08.67, finallerde 2.06.80’lik dereceleriyle iki turnuva rekoruna ulaştı. 
     
Nasıl dostluk      AVUSTURYA’da Austria Wien’in, 90. kuruluş yıldönümü için Bayern Münih ile yaptığı dostluk maçı olaylı bitti. B.Münih’in 2 - 0 kazandığı maçta polis Alman holiganları ayırmadan tribüne alınca, kavga çıktı, 42 kişi tutuklandı, 8 kişi yaralandı. 
     
İspanya iptal      SPOR teşkilatı, Avrupa Gençlik Olimpik Oyunları’na, ev sahipliği yapacak İspanya’da öldürücü Legionnaire hastalığının başgöstermesi nedeniyle katılmama kararı aldı. Yüksek Sağlık Kurulu’nu toplayan Genel Müdürü Kemal Mutlu, oyunlara gidilmeyeceğini açıkladı. 
     
Haydi Semih      BİLARDODA zirvede yer alan Semih Saygıner, Las Vegas’ta bugün başlayacak Dünya Kupası 4. ayağında Milli Takımımız’ın başarısı için ter dökecek. Genel klasmanda en yakın rakibi İsveçli Blomdhl’a 25 puan fark atan Saygıner, 25 Temmuz’da da New York’ta Tayfun Taşdemir ile birlikte bir turnuvaya katılacak. 
     
G.Saray ETV’de      ETV’de bu akşam Galatasaray masaya yatırılacak. Oğuz Dizer’in hazırlayıp sunduğu ve 21.00’de başlayacak programda, gazetemiz yazarı Doğan Koloğlu ile Atilla Kunay yer alacak. 
     
Sporun yeni patronu Rogge      ULUSLARARASI Olimpiyat Komitesi’nin IOC yeni başkanı Belçikalı Jacques Rogge oldu. Rusya’nın başkenti Moskova’daki 112. IOC Genel Kurulu’nun son gününde yapılan seçimde, ikinci turda 59 oyla sekizinci başkan seçilen Rogge, görevi 21 yıldır sürdüren İspanyol Juan Antonio Samaranch’tan devraldı. Evli ve iki çocuk babası olan Rogge, beş dil biliyor. 
     



 SPOR 























</TEXT>
</DOC>
