<DOC>
<DOCNO> 12586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/son/sontur15.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tecavüz suçlamasıyla yargılanan Kozakçıoğlu'nun damadına tahliye 
</HEADLINE>
<TEXT>

     DYP Genel Başkan Yardımcısı Hayri Kozakçıoğlu'nun damadı Selçuk Alan, TV programı hostesi Rana Yörük'e tecavüze yeltendiği iddiasıyla yargılandığı davada tahliye edildi. 
     İstanbul 3. Ağır Ceza Mahkemesi'ndeki duruşmaya, tutuklu sanık Selçuk Alan getirildi. Müşteki Rana Yörük ise duruşmaya gelmedi. 
     Gizlilik kararı alınan davanın bugünkü duruşmasında, tanıklar dinlendi. 
     Daha sonra, delillerin toplanmış olması, suç vasfında değişiklik olasılığı ve dosya kapsamını göz önüne alarak sanık Selçuk Alan'ın tahliyesini kararlaştıran Mahkeme Heyeti, duruşmayı erteledi. 
     Selçuk Alan, duruşma çıkışında basın mensuplarına, ''Adalet yerini buldu'' dedi. Alan'ın avukatı Fatih Volkan da, gazetecilerin soruları üzerine, gizlilik kararı alınmış bir davaya ilişkin bilgi veremeyeceğini belirterek, ancak müvekkilinin tahliye edilmesinin çok önemli bir adım olduğunu söyledi. Volkan, olayın başından beri ''komplo'' olduğunu söylediklerini kaydetti. Duruşmanın sonucunu adliye koridorlarında bekleyen Selçuk Alan'ın ablası ile eniştesi, tahliye kararını avukatlara sarılarak kutladılar. 




</TEXT>
</DOC>
