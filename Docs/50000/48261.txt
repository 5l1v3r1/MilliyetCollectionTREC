<DOC>
<DOCNO> 48261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/son/sontur16.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İçme suyunda arsenik çıkan Emetliler risk altında... 
</HEADLINE>
<TEXT>

     Türkiye'nin en önemli bor madeni yataklarının bulunduğu Kütahya'nın Emet İlçesi'nde, şebeke suyunun kullanımının yasaklanmasına yol açan tehlikeli orandaki arseniğin uzun süreli alınmasının, çok önemli sağlık sorunlarına neden olabileceği bildirildi. 
     Uludağ Üniversitesi Radyasyon Onkolojisi Anabilim Dalı Başkanı Prof. Dr. Kayıhan Engin, az miktarda uzun süre alınması sonucu DNA hasarına neden olan arseniğin, birtakım kanser yapıcı genlerin ortaya çıkmasına kolaylık sağladığını söyledi. 
     Uzun süre düşük oranda arsenik alınmasının kanserden şeker hastalığına, karaciğer ve akciğer hasarına kadar birçok rahatsızlığa yol açabildiğini kaydeden Engin, şöyle konuştu 
     ''Arsenik ayrıca, nörolojik birtakım rahatsızlıklar, işitme kayıpları, şeker hastalığı, akciğer ve karaciğerde hasar, çocuklarda gelişme anomalilerine ve kan bozukluklarına yol açıyor. ABD'nin Utah Üniversitesi'nde bu konuda yapılan bir çalışmanın sonuçlarına göre de erkeklerde hipertansiyona bağlı kalp, böbrek hastalıkları ile prostat kanseri, kadınlarda da yine kalp ve akciğer hastalıklarına neden oluyor.'' 
     
     Araştırma gerekir 

     Prof. Dr. Engin, Emet'teki konunun çok önemli olduğunu ve bilimsel yönden araştırılması gerektiğini de kaydederek, ''11 yıl çok uzun bir süre. Bilimsel açıdan incelenirse dünya literatürüne geçecek sonuçlar elde edilebilir. Biz de konuyu inceleyip, değerlendireceğiz'' dedi. 
     Kütahya'nın Emet İlçesi içme suyu şebekesinde, İller Bankası ve Hıfzıssıhha laboratuvarlarında yapılan inceleme sonucu yüksek oranda arsenik bulunması üzerine içme suyu kullanımı, İlçe Hıfzıssıhha Kurulu tarafından yasaklanmıştı. 
     Ayrıca, Sağlık Bakanlığı'nca da 11 yıl önce içme suyunda arsenik bulunduğu tespit edildiği ve Kütahya Valiliği'nin uyarıldığı ortaya çıkmıştı. 
     






</TEXT>
</DOC>
