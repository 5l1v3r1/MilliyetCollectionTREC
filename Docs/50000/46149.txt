<DOC>
<DOCNO> 46149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/son/soneko06.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Memura yüzde 5.8 ek zam... 
</HEADLINE>
<TEXT>

     Memur maaşlarına 15 Ekim'den geçerli olmak üzere yüzde 5.8 oranında zam geldi. 
     Bugünkü Resmi Gazete'de yayımlanan Bakanlar Kurulu Kararına göre, Bütçe Kanunu'ndaki ''Tüketici fiyat endeksindeki artış, memur maaş artışını aştığı ay, aradaki fark 2 puanlık refah payı ile birlikte maaşlara yansıtılır'' hükmü uyarınca maaşlara enflasyon zammı yapıldı. 
     Bakanlar Kurulu, yeni düzenleme ile yeni memur maaş katsayısını 24 bin 920, taban aylık katsayısını 162 bin 150, yan ödeme katsayısını da 7 bin 920 olarak belirledi. 
     Memur maaşlarına yapılan yüzde 5.8'lik zam, sözleşmelilere de aynen yansıtıldı. Bu çerçevede halen 950 milyon 600 bin lira olan ücret tavanı 1 milyar 5 milyon 735 bin liraya, KİT'lerde 2 sayılı cetvele tabi pozisyonlardaki sözleşmelilerin 1 milyar 31 milyon 520 bin lira olan ücret tavanı da 1 milyar 81 milyon 350 bin liraya yükseltildi. 
     Bakanlar Kurulu, sözleşmeli personelin sözleşme ücretlerinin yeni bir sözleşme yapılmasına gerek kalmaksızın yüzde 5.8 oranında arttırılmasını kararlaştırdı. 
     Kararda, Kasım ve Aralık aylarında uygulanacak katsayıların ve sözleşme ücret artışlarının Maliye Bakanlığı'nca belirlenmesi de hükme bağlandı. 
     






</TEXT>
</DOC>
