<DOC>
<DOCNO> 45050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/son/sondun18.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'den Rusya'ya giden yolcu uçağı Karadeniz'e çakıldı 
</HEADLINE>
<TEXT>

     Tel Aviv'den Novorossisk'e giden Tu-154 tipi bir yolcu uçağının Karadeniz'de düştüğü bildirildi. 
     Rus İnterfaks haber ajansı, Acil Durumlar Bakanlığı sözcüsü Vasili Yurçuk'a dayanarak verdiği haberde, yolcu uçağının Karadeniz kıyılarındaki Novorossisk kentine değil, Sibirya'daki Novosibirsk kentine gittiğini belirtti. 
     Yurçuk, uçağın Karadeniz'deki kıyı kenti Adler'in 185 güneyinde düştüğünü, uçakta 66 yolcu ve 11 kişilik mürettebatın olduğunu söyledi. Düşen uçakla ilgili ilk bilgilerin dışında henüz ayrıntı açıklanmadı. ABD'de yaşanan terör eylemlerinden sonra uçak düşmesi kuşkuyla karşılandı. Gelişmeleri aktarmaya devam edeceğiz. 
     Rus İnterfaks haber ajansı, İsrail'in başkenti Tel Aviv'den Novorossisk'e gittiği sırada Karadeniz'de düştüğü bildirilen yolcu uçağında 66 yolcu ve 11 kişilik mürettebat bulunduğunu bildirdi. 
     Ajans, Acil Durumlar Bakanlığı sözcüsü Vasili Yurçuk'a dayanarak verdiği haberde, yolcu uçağının Karadeniz kıyılarındaki Novorossisk kentine değil, Sibirya'daki Novosibirsk kentine gittiğini belirtti. 
     Yurçuk, uçağın Karadeniz'deki kıyı kenti Adler'in 185 güneyinde düştüğünü, uçakta 66 yolcu ve 11 kişilik mürettebatın olduğunu söyledi. 
     
     Uçakta patlama oldu 

     İsrail'in başkenti Tel Aviv'den Rusya'nın Novosibirsk kentine gittiği sırada Karadeniz'de düştüğü bildirilen uçakta, düşüşten önce patlama meydana geldiği bildirildi. 
     İnterfaks ajansı, bir Ermenistan şirketinde çalışan ve kaza sırasında başka bir uçakta olan bir pilotun, kazayı gördüğünü ve denize çakılmadan önce uçakta patlama meydana geldiğini söylediğini duyurdu. 
     Rus güvenlik kaynakları da, ''Uçağın güvertesinde bir patlama oldu ve bu da düşmeye yol açtı'' dediler. 
     
     Uçak Bulgaristan'a uğramış 

     İsrail'in başkenti Tel Aviv'deki havalanı yetkilileri, Karadeniz'de düşen uçağın, Sibirya Havayolları'na ait 1812 sefer sayılı uçak olduğunu bildirdiler. 
     Rus havacılık yetkilisi Vladimir Kofman ise, uçağın düşmeden önce Bulgaristan'ın Burgaz kenti havaalanına inerek çok sayıda yolcu aldığını söyledi. 
     Rus yetkililer, düşen uçakla ilgili olarak Devlet Başkanı Vladimir Putin'in bilgilendirildiğini söylediler. 
     

     
</TEXT>
</DOC>
