<DOC>
<DOCNO> 27957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/guncel/gun02.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Aliye Hoca paylaşılamıyor 
</HEADLINE>
<TEXT>

Kalp krizi geçirmesine rağmen üç hastaneden geri çevrilen Aliye Hoca'nın dramı Milliyet'e manşet olunca, tedavisini üstlenmek isteyenler sıraya girdi 
     AYŞEGÜL AYDOĞAN İstanbul 

     Acıbadem Hastanesi'nde tedavi altına alınan Aliye Düzel, dün akrabaları ve öğrencilerinin ziyaret akınına uğradı. Hastaneler ise Aliye Hoca'nın ücretsiz bakımını üstlenmek için birbiriyle yarıştı. Milli Eğitim ve Sağlık bakanlıkları da Aliye Hoca'nın üzerine titrerken Acıbadem Hastanesi Yönetim Kurulu Başkanı Mehmet Ali Aydınlar da masrafları hastanenin üstlendiğini müjdeledi. 
     
     Kalp pili takılabilir 
     Damar tıkanıklığı, kalp kasındaki sorun ve ritim bozukluğu saptanan Düzel'in tedavisini sürdüren Dr. Nuri Çağlar, hastanın durumunun giderek iyileştiğini söyledi. Çağlar, hastaya kalp pili takılabileceğini de sözlerine ekledi. Düzel'in eşi Ramazan Düzel de "Milliyet gazetesinin bu duyarlılığı moralimizi biraz olsun düzeltti. En azından bundan sonra, eşimin başına gelenleri başkaları yaşamaz" diye konuştu. 
     
     'Sedyeye alalım' dedik 
     Öte yandan, Siyami Ersek Göğüs ve Kalp Cerrahisi Merkezi doktorları, yer olmadığını tekrarlayarak, "Acil servise günde 100 hasta başvuruyor. Hastaları sedyede yatırıyoruz" dediler. Koşuyolu Kalp ve Damar Cerrahisi Hastanesi Başhekim Yardımcısı Dr. Fikret Turan ise "Arkadaşlarımız 'Önce sedyeye, sonra yoğun bakıma alırız' demiş ama yakınları teklifi reddetmiş" diye konuştu. 
     
Balıbey'den 'Geçmiş olsun'      Şuuru yerine gelen Aliye Düzel'i, dün İl Milli Eğitim Müdürü Ömer Balıbey de ziyaret etti. Eşi Ramazan Düzel'e geçmiş olsun dileklerini ileten Balıbey, "Milliyet gazetesine teşekkür ediyoruz. Olayı Milliyet'ten öğrendik. Öğretmen bizim öğretmenimiz, hasta bizim hastamız. 36 yıllık bir Cumhuriyet öğretmeninin başına böyle bir olay geldiği için çok üzüldük" dedi. 
     
Sorumlular hesabını verecek      ANKARA Milliyet 

     Emekli öğretmen Aliye Düzel'in başına gelenler, Sağlık Bakanı Osman Durmuş'u da harekete geçirdi. Aliye öğretmeni geri çeviren üç hastane ile ilgili olarak soruşturma açılacak. Ankara Eğitim ve Araştırma Hastanesi Acil Servis inşaatında incelemelerde bulunan Durmuş, "Zamana karşı yarışan ve sorumluluğunun bilincinde olan personel yetiştirmek zorundayız. Hastane kapılarında, müracaat olduğunda, 'Yerimiz yok' gibi bir gerekçe kabul edilemez. Bunu yapanlar hakkında soruşturma açılacak. Bunların hekimlikleri dahi tartışılır" dedi. 
     



 GÜNCEL 



















</TEXT>
</DOC>
