<DOC>
<DOCNO> 41450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/10/son/sontur04.html </URL>
<DATE> 2001/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İş arayanlara önemli uyarılar... 
</HEADLINE>
<TEXT>

     Türkiye İş Kurumu Genel Müdürlüğü İSKUR , iş arayanlar için internette ''İş Arama Teknikleri Rehberi'' yayınladı. 
     www.iskur.gov.tr mydocu iibk.html internet adresinde yer alan rehberde, iş aramaya başlarken yapılacak ön hazırlıklar, etkileyici özgeçmiş hazırlama ve iş görüşmesi sırasında dikkat edilmesi gereken konularda bilgi veriliyor. 
     Sitedeki bilgilere göre, iş arayan kişinin öncelikle uygun bir iş bulabilmek için neleri iyi yapabileceğine karar vermesi gerekiyor. Bunun belirlenmesinin ardından iş olanakları hakkında bilgi edinmek için İŞKUR şubeleri, gazete ilanları, meslek odaları, dernekler ve sendikalardan hangi illerde, hangi firmalarda ve hangi işlerde istihdam imkanı olduğu konusunda bilgi edinilmesi öneriliyor. 
     En son bitirilen okulun mezunlar derneği de iş arama konusunda yardımcı olabilecek organizasyonlar arasında gösteriliyor. 
     Ön çalışmaları yapan kişilere yapması önerilen işler arasında şunlar sıralanıyor 
     ''-Size iş verebilecek kişilerin bir listesini yapın. Bu kişilerle bağlantı kurmaya çalışın ve bu girişimlerinizin sonuçlarını bir yere kaydedin. 
     - Aynı günde başvuracağınız işyerlerinin birbirine yakın olmasına dikkat edin. 
     - Size teklif edilen iş, asıl mesleğinizden farklı olabilir. Bu yeni işte alışık olduğunuzdan farklı iş saatlerini ve seyahat etme zorunluluğunu kabul etmeniz gerekebilir. İş teklifini uzun vadeli olarak iyice düşünmeden reddetmeyin. 
     - Son işinizden daha az para kazanacağınız işleri göz ardı etmeyin. 
     - Her gün en az bir saatinizi başvuru mektubu yazmaya ayırın. İşverenlerle bağlantı kurabilmek için telefon rehberi ve telefonu kullanın. 
     - İş görüşmelerini gerçekleştirmede işverenle yapılan telefon görüşmeleri en etkili yoldur. Gayretli ve azimli olun. Asla umudunuzu yitirmeyin. Bazen beğenmediğiniz bir iş, çok daha iyi işler bulmanız için uygun bir basamak olabilir.'' 
     Özgeçmiş hazırlama yöntemi 
     Türkiye İş Kurumu sitesinde, iş arayanlara mutlaka bir özgeçmiş yazmaları önerilirken, nasıl etkileyici özgeçmiş yazılabileceğine ilişkin ipuçları da veriliyor. 
     Özgeçmiş yazmak için istenilen işin gerektirdiği eğitim alanı, düzeyi, bilgi ve becerilerin çok iyi incelenmesi öneriliyor. 
     Rehberde özgeçmiş yazımıyla ilgili şu bilgiler yer alıyor 
     ''-Çalışma hayatıyla ilgili özgeçmişinizi yazarken tam gün çalıştığınız ilk işinizden başlayarak başvuruda bulunduğunuz tarihe kadar nerelerde çalıştığınızı ve ne işler yaptığınızı sırası ile anlatmanız gerekir. 
     - Özgeçmişin genellikle tek sayfa olarak yazılması tercih edilir. Bu nedenle gerekli bilgileri en iyi biçimde ortaya koymaya ve sıralamaya çalışın. Sıralamaya isminiz, adresiniz ve telefon numaranız, medeni haliniz gibi kişisel bilgiler vermekle başlayın. Mesleki hedefinizin gereklerini yansıtan özellikleri gruplayarak ayrı başlıklar altında toplayın. 
     - İlk işinizden başlayarak çalıştığınız işyerlerini, oralarda yaptığınız görevleri, taşıdığınız unvanları belirtin. Eğitiminizle ilgili bilgileri, ortaokuldan itibaren alan ve düzeylerini de belirterek tarih sırası ile yazın. Alınmış olan hizmetiçi ve diğer eğitimler, özel kurslar, seminerler ve akademik dereceleri belirtin. Önemli kişisel veya sosyal başarılar, mesleki üyelikler, sosyal faaliyetleriniz ve özel meraklarınızı yazın. 
     - Özgeçmişin el yazısı ile yazılması tercih edilmediğinden daktilo veya bilgisayar kullanın.'' 
     Nasıl etkileyici olunur 
     İnternet sitesinde yer alan rehberde, görüşmeye gitmeden önce iş için başvurulacak kurum veya şirket ile istenen iş hakında bilgi toplanmasının önemine dikkat çekiliyor. 
     Görüşmeye giderken form doldurma ihtimaline karşı nüfus cüzdanı ve gerekli olabilecek diğer bilgilerin hazırlanması, görüşmeye giderken temiz, rahat ve ağırbaşlı kıyafetlerin seçilmesi ve vaktinde randevuya gidilmesi isteniyor. Bu konudaki öneriler ise şöyle 
     ''-Odaya girmeden önce ceketinizi ilikleyin, sigara içiyorsanız söndürün, sakız çiğniyorsanız atın. 
     - Görüşmeyi gerçekleştiren kişi ile tanışırken dostça davranın, elini sıkarken gülümseyin, neşeli olun ve gözlerinin içine bakın. 
     - Mülakatı yapan kişi konuşurken onu dikkatlice dinleyin. Sorulara tam cevap verin, konuya bağlı kalın ve konuyu dağıtmayın. Güçlü yönlerinizi ortaya çıkarabilecek fırsatları yakalayabilmek için dikkatlice dinleyin. Dürüst olun, ancak olumsuz noktaların üzerinde fazla durmayın. Gerektiğinde sorular sorun, ancak tüm görüşmeyi yönlendirmeye çalışmayın.'' 
     
     
     







</TEXT>
</DOC>
