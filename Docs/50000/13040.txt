<DOC>
<DOCNO> 13040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/25/son/sontur08.html </URL>
<DATE> 2001/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli "Kimsenin durumdan vazife çıkarmasına gerek yok" 
</HEADLINE>
<TEXT>

     Milliyetçi Hareket Partisi MHP Genel Başkanı, Devlet Bakanı ve Başbakan Yardımcısı Devlet Bahçeli, geçmişte benzeri çabalarının sonuç vermediğini bilmelerine rağmen, bazı çevrelerin yine ''sihirli siyasi formül ve reçete'' pazarlamaya başladıklarını belirterek, ''Hiç kimsenin, kendini Türk toplumundan daha akıllı ve kararlı zannederek, durumdan vazife çıkartmasına gerek yoktur'' dedi. 
     MHP Genel Merkezi'nce düzenlenen ''3. Bölge İstişare Toplantısı'' Antalya'da başladı. Toplantıya, MHP'li 10 bakan ile partinin üst düzey yöneticileri, Antalya, Burdur, Isparta, Afyon ve Denizli illerinin MHP'li milletvekilleri, bu illerin MHP il ve ilçe örgütlerinin yönetim kurulu üyeleri, belediye başkanları, belediye meclisi ve il genel meclisi üyeleri katıldı. 
     Ofo Otel'deki toplantının açılışında konuşan Bahçeli, ekonomik krizi bulunmaz bir fırsat olarak algılayanların, topluma ve siyasete değişik elbiseler dikmek için ''siyaset terzisi'' misyonuna soyunmaya başladıklarını kaydetti. Geçmişte benzeri çabalarının sonuç vermediğini bilmelerine rağmen, bu çevrelerin yine ''sihirli siyasi formül ve reçete'' pazarlamaya başlamalarının anlamlı olduğunu dile getirerek, şunları söyledi 
     ''Bu durum ve psikoloji üzerine herkesin kafa yormasında büyük fayda vardır. Bu manada unutulmaması gereken çok önemli bir nokta bulunmaktadır. Hiç kimsenin, kendini Türk toplumundan daha akıllı ve kararlı zannederek, durumdan vazife çıkartmasına gerek yoktur. Milletimiz, sorumluyu da, suçluyu da, çıkarcıyı da, simsarı da ayırt etmesini iyi bilen, gerektiğinde kendi siyasi iradesine en iyi şekilde sahip çıkabilen sağduyulu bir millettir. Dolayısıyla, milletimizin başkalarının yönlendirme çabalarına, kışkırtıcı beyanlarına ihtiyacı yoktur. Bu sebeple, şu anda hayatiyet arz eden mesele, ekonomik sıkıntıların bir an önce aşılması, piyasaların şiddetle ihtiyaç duyduğu güven ortamına kavuşmasıdır.'' 
     Bahçeli, MHP'nin, takip ettiği yolun, krizin en az zararla nasıl atlatılacağının hesabını yapmak ve ona göre davranmak olduğuna belirterek, bunun dışında herhangi bir yaklaşıma öncelik atfetmenin, mevcut şartlarda başka bir arayışa girmenin, ülke açısından daha ağır bir bedelin ödenmesi anlamına geleceğini vurguladı. 
     Devlet Bahçeli, 2000 yılı başında uygulamaya konulan ekonomik programa yöneltilen en haksız eleştirinin, ''bu programın arkasında siyasi destek bulunmadığı'' olduğunu belirterek, ''Hükümetin, üç partili koalisyon yapısına rağmen, programın arkasındaki siyasi desteğin, geçmişte uygulanan benzer programlardan çok daha fazla olduğunu ifade etmeye gerek bile yoktur'' diye konuştu. 
     Kasım ve Şubat ayında ortaya çıkan mali krizlerin sebebinin de, siyasi desteğin yokluğu ya da yetersizliği olmadığını anlatan Bahçeli,şöyle devam etti 
     'Her demokratik rejimde, hükümetlerin halkına karşı birinci derecede sorumlu bir durumda olması kaçınılmazdır. Ama en az bunun kadar doğru ve açık olan bir başka husus vardır. Böyle bir prensipten hareket ederek, bütün faturayı siyaset kurumuna kesmek de çok yanlıştır. Bunun yanında, az ya da çok sorumlulukları bulunan diğer kişi ve kurumların kriz tacirliğine soyunanlara ya da krizden nemalananlara fırsat vermemesi gerekir.'' 
     Bahçeli "ücret ve maaş politikasının da yeni oluşan ekonomik dengelere ve büyüklüklere göre gözden geçirilmesi şarttır." dedi. 
     



</TEXT>
</DOC>
