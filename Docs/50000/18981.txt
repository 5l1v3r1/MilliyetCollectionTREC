<DOC>
<DOCNO> 18981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/son/sondun13.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Pekin'de İşçi Bayramı bayrak törenine 50 bin kişi katıldı 
</HEADLINE>
<TEXT>

     Çin'de 1 Mayıs bir haftalık resmi tatille ve çeşitli etkinliklerle kutlanıyor. Hafta boyunca ülke genelinde düzenlenen faaliyetlere ''Altın Hafta Kutlamaları'' adı veriliyor. 
     Başkent Pekin'deki Tiananmen Meydanı'nda her sabah yapılan göndere bayrak çekme törenine bu sabah 50 bin kişi katıldı. Katılanlar arasında, bu yıl ''Ulusal Örnek Emekçi ve Öncü'' ödülünü alan 3 bin işçi de bulundu. 
     Pekin'deki İşçi Stadyumu'nda bu akşam Tayvan ve Hong Kong'dan gelen şarkıcıların katılımıyla ''Yeni Pekin, Büyük Olimpiyatlar'' adlı konser düzenleniyor. Pekin'de bugün ayrıca 1 Ekim'e kadar şehrin çeşitli meydanlarında sürecek olan Pekin Meydan Kültürü faaliyetleri başlatıldı. 
     Çin'in en büyük şehri Şanghay'da 1 Mayıs dolayısıyla dans, bale, tiyatro ve sergi gibi alanlarda 360 sanat gösterisi düzenlendi. 
     Doğudaki büyük şehirlerden Chongqin'de 1 Mayıs dolayısıyla 50 bin saksı taze çiçekle süslendi. Şehirde ayrıca defileler ve pencere süsleme yarışması düzenlendi. 
     Güneydeki Guangzhou şehrinde de 1 Mayıs kutlamaları kapsamında Uluslararası Bira Şenliği düzenlendi. Guangzhou'daki kutlamalara yerel operaların yanı sıra Rusya ve İsrail'den bale toplulukları ile New York Dans Topluluğu katılıyor. 
     Ülkenin diğer eyalet ve özerk bölgelerinde de 1 Mayıs dolayısıyla kültür ve sanat gösterileri ile spor yarışmaları düzenlendi. 






</TEXT>
</DOC>
