<DOC>
<DOCNO> 40688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/astro/index.html </URL>
<DATE> 2001/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sebat etmek gerek 
</HEADLINE>
<TEXT>

Bu hafta astrolojik etkiler rahat koşullar sağlamıyor. Güneş’in Pluto ve Satürn’le olan açıları daha fazla çalışma, mücadele etme ve isteklerimiz yönünde şartları zorlamak yönünde kritik zamanlara işaret ediyor. Kuşkusuz bu durum dünyada da bir süredir gerilen konuları daha fazla zora sokmakta. Bugün sebat göstererek daha yapıcı sonuçlar elde edebiliriz. Koç burcundaki Ay, yine sabırsız enerjiler getirmekte. Tabii ki Koç’lar bugün de ön planda kalmak istiyorlar. Yeni girişimlerden yana şanslılar. Boğa’ların daha fazla fedakarlık göstermesi ve bir süre için sessiz kalması mümkün. Onları iyimserliğe davet ediyoruz. İkizler’in kafası karışık olmakla birlikte, yakın çevrelerinden destek alabilecekler. Yengeç’lerin son günlerde sorumlulukları yüksek. Dikkat çekiyorlar ama tartışmalara da daha yatkınlar. Aslan’lar olumlu bir günde. Duygularını coşkun biçimde gösterebilirler ya da yabancı kişilerden destek alabilirler ama Başak’ların ilişkilerinde özenli olması gerekmekte. Sert tepkilerden kaçınmaları iyi olacak. Venüs ve Pluto’nun uyumu bugün ilişkilerimizi yenileyebileceğimizi, karşımızdakinin duygularını anlayabilmek için elverişli şartlarla karşılaşabileceğimizi söylemekte. Özellikle Terazi’ler bu konuda başarılı olabilirler. Ortaklıklar, evlilik onlar için bugün çok daha fazla önem taşıyor. Akrep’ler için duygularını yeteri kadar net anlatamamak bir problem olabilir. Yay’lar bugün de rahatlar ama duygusal yaşamlarında abartıya kaçarak, bazı yanlış anlamalara neden olabilirler. Oğlak’ların iş ve ev arasındaki dengeyi sağlamaları lazım. Bugün evle ilgili konular onları daha fazla oyalayabilir. Kova’nın kafasında pek çok düşünce hayata geçirilmeyi bekliyor. Bu konuda arkadaşlarından destek alabilir. Hassas Balık için birikimlerini daha iyi değerlendirmek ve parasal konularda daha gerçekçi davranmak zamanı. 

            Faks 287 74 37 
      







</TEXT>
</DOC>
