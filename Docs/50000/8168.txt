<DOC>
<DOCNO> 8168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/21/son/sondun04.html </URL>
<DATE> 2001/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Jennifer Lopez 'uslanmaya' karar verdi 
</HEADLINE>
<TEXT>

     Müzik ve sinemadaki başarısı kadar kaprisli bir yıldız olarak da ünlenen Latin sanatçı Jennifer Lopez, hayatına çeki düzen vermeye ve uslanmaya karar verdiğini açıkladı. 
     Internetteki ''mr.showbiz'' sitesinde yer alan habere göre, Lopez,Hong Kong turnesinde hakkındaki dedikoduları yanıtladı. Son albümü ''J.Lo'' ile listebaşı olan Lopez, röportajında artık ''şımarık'' bir şarkıcı olarak anılmak istemediğini belirtti. 
     Vücudunu 1 milyon dolara sigortalattırdığı yönündeki haberleri yalanlayan sanatçı, ''Bu, büyük bir dedikodu'' dedi. Bu yöndeki haberleri ileride çocuklarına göstermek için kesip biriktirdiğini anlatan Latin yıldız, konser için gittiği yerlerde kuliste her türlü ''lüks konforun'' sağlanması şeklinde isteklerinin de abartıldığını düşünüyor. 
     Kulisi sayısız mumla donattırdığı, geçtiği yollara çok pahalı parfümler sıktırdığı, saçlarının özel bir havalandırma sistemiyle uçuşması için talimat verdiği gibi haberlerden de şikayetçi olan Lopez, ''Bu haberler iyice abartıya kaçtı. Ama, komşunun kızı artık büyüdü'' yorumunda bulundu. 
     Son zamanlarda önce sigara ve zararlı alışkanlıklarını bırakan Lopez, sürekli hapse düşen rap şarkıcısı Puff Daddy Combs'dan da ayrıldı. Bu gelişmelerle birlikte kariyerinde de daha büyük bir ilerleme kaydeden Lopez'in albümü, ABD, Kanada ve Almanya'da listebaşı. Sanatçının rol aldığı ''The Wedding Planner'' da, Anthony Hopkins'in ''Hannibal'' filmi gösterime girinceye değin gişe hasılatı listesinde birinci sırada bulunuyordu. Turnesine devam eden Lopez, Hong Kong'un ardından Avustralya'da seyirciyle buluşacak. 




</TEXT>
</DOC>
