<DOC>
<DOCNO> 36869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/son/soneko09.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Brezilya'da enflasyon Temmuz ayında yükseldi 
</HEADLINE>
<TEXT>

     Brezilya'da fiyatlardaki artış ve ulusal paranın değerinin düşmesi sonucu tırmanan enflasyonun, Temmuz ayında son bir yılın en yüksek düzeyine çıktığı bildirildi. 
     Devlet İstatistik Kurumu'nun verilerine göre, Temmuz ayında aylık enflasyon, bir önceki aya göre yaklaşık iki kat artarak yüzde 1.33'e ulaştı. Temmuz ayına dek yıl içinde kaydedilen enflasyon oranı yüzde 4.32 olurken, 12 aylık hesaplamalara göre kaydedilen artışın ise yüzde 7.05'i bulduğu belirtildi. Bu arada enflasyondaki artışın, şu an için Uluslararası Para Fonu'nun IMF Brezilya için belirlediği hedefin üzerinde seyrettiği, buna rağmen Fon'un bu ülke için hazırladığı 15 milyar dolarlık yeni kredi paketinin durdurulması tehlikesinin söz konusu olmadığı kaydediliyor. Brezilya'da enflasyondaki artışın, komşu Arjantin'deki olumsuz gelişmelerden etkilendiği de ifade ediliyor. 







</TEXT>
</DOC>
