<DOC>
<DOCNO> 21350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/son/sondun14.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı Cem "AGSK konusunda tavır değiştirmeyeceğiz" 
</HEADLINE>
<TEXT>

     Dışişleri Bakanı İsmail Cem, Türkiye'nin NATO-AB ilişkilerinin geliştirilmesinden yana olduğunu,ancak Avrupa Güvenlik ve Savunma Kimliği AGSK konusunda tavır değiştirmeyeceğini söyledi. 
     AB bünyesinde temaslarda bulunmak ve toplantılara katılmak için Brüksel'de bulunan Cem, düzenlediği basın toplantısında, AB Komisyonu'nun genişlemeden sorumlu üyesi Günter Verheugen ile bu sabah yaptığı ikili görüşme hakkında bilgi verirken, ''Türkiye-AB Ortaklık Konseyi öncesinde, AB kanadında ve umarım bizim tarafta bazı adımlar atılırsa iyi olur. AB ile gelişen, ancak tam çözüme ulaşmamış bazı mali konularımız var. Bunları görüştük, mesafe alınıyor. Ortaklık Konseyi, İlerleme Raporu bizim için önemli. Bunları konuştuk'' dedi. 
     AB ile ilişkilerin ''fena gitmediğini'', mali konularda ''daha iyisi, daha fazlasının olması'' gerektiğini belirten Cem, sözlerini şöyle sürdürdü 
     ''Benim siyasetçi olarak olumlu gördüğüm nokta şu AB ile ilişkilerde biz artık topu elimize aldık. Bundan sonra, oynamak istemiyorsak, kimseyi kimseye şikayet etmek durumunda değiliz. Geçmişte AB bize haksızlık, ayırımcılık yapıyor, adaylığımızı kabul etmiyor diyorduk. Bütün bunları elde ettik. Benim 20-25 yıldır hep yazdığım, Türkiye'de çok geniş bir kitlenin paylaştığı, bazı demokrasi eksikliklerini ortadan kaldırma çabasına girmemiz lazım. Top elimizde.Bu olumlu bir gelişmedir.'' 
     Cem, Verheugen ile görüşmesinde, Ege konusunda AB'nin tavrının yanlış olduğunu belirttiğini, Türkiye'nin gerekeni yapmadığı gibi bir hava yansıtıldığını, bunun hatalı olduğunu söyledi ve ''Ege konularında biz hazırız. BM, uluslararası hukuk... Hadi gelin dediğimizi AB de biliyor. Yunan tarafı şu veya bu nedenle yaklaşamıyor. Onları da zorlamıyoruz. AB, Türkiye bu konuda hareketsizmiş gibi açıklamalar yapınca bunu kabul etmiyoruz'' diye konuştu. 
     
     NATO-AB ilişkileri 
     AB üyeleri ile Avrupalı NATO müttefiklerinin dışişleri bakanlarının katıldığı toplantıda 15 6 NATO-AB ilişkilerinin ele alındığını belirten Cem, daha sonra şöyle konuştu 
     'Türkiye olarak, NATO-AB ilişkilerinin gelişmesini olumlu buluyor ve destekliyoruz, ancak NATO'nun aldığı kararları gözardı etmemek lazım. İki boyutlu diyalog var. NATO-AB arasında bir diyalog var. Bir de, esas önemli olan, NATO'nun kendi içindeki tartışma. NATO, AB'ye bazı birikimlerini kullandırtacaksa bunun koşullarını, çerçevesini şu anda tartışıyor. Bizim AB ile bir tartışmamız yok. NATO'nun AB'ye vereceği desteği, hangi çerçevede, hangi koşullarda vereceğini diğer NATO ortaklarımızla tartışıyoruz.'' 
     Hollanda Dışişleri Bakanı Jozias Van Aarstan ile yaptığı ikili görüşmeye de değinen Cem, ''Hollanda, AGSK meselesini iyi niyetle ileri götürmeye çalışıyor'' dedi. Cem, basında, ABD'nin AGSK konusunda Ankara'ya baskı yaptığına ilişkin bazı haberler çıktığını, bunların asılsız olduğunu, AB'den de baskı gelmediğini söyledi ve ''Budapeşte'de yapılacak NATO Konseyi'nde olumlu bir sonuca varılırsa, bu, Türkiye'nin de menfaatine olacaktır, ama Türkiye'nin seyirci konumunda olması kabul edilemez. Tutumumuz belli. Katılım istiyoruz, gözlemcilik, danışma değil. Bunu makul bir çerçevede istiyoruz. Olmazsa da olmayacak. Haklı olduğumuz noktalarda değişmeyiz'' dedi. 
     
     Balkanlar ve Kosova 
     AB üyesi ülkelerle aday ülkelerin ve AB dışında kalan Avrupalı NATO müttefiklerinin dışişleri bakanlarının katıldığı 15 15 toplantıda Balkanlar konusunu da ele aldıklarını ifade eden Cem, Makedonya ve Kosova'daki son temasları hakkında bilgi verdiğini ve Ankara'nın görüşlerini yansıttığını ifade etti. Cem, şunları söyledi 
     'Kosova'da her şeye rağmen olumlu işaretler gördüm. Daha önce yaygın bir karamsarlık vardı. Abartmamak gerekir, ama şimdi olumlu, iyimser bir beklenti var. Oradaki Türk toplumunun beklentilerinde belirli mesafeler alındı. Daha fazlasını istiyoruz. Türklerin geçmiş dönemlerdeki konumları daha ilerideydi. Biz isteriz ki, Tito ve Miloseviç döneminde olduğu gibi, Türklerin hakları anayasadan kaynaklansın. Belirli mesafeler kaydedildi.'' 
     İsmail Cem, Makedonya'daki durumla ilgili olarak da şunları kaydetti 
     'Makedonya'da koalisyonu desteklediğimizi belirttim. Bu başarının getirdiği bir tehlike olduğunu, koalisyon kurulmasının kendi başına bir çözüm olmadığını anlattım. Koalisyonun ilk adım olduğuna, reformların çözüm getireceğine, Arnavut asıllı Makedon vatandaşlarının beklentilerine cevap gerektiğine, Slav asıllıların konumunu haksız bir şekilde sarsmamak gerektiğine değindim. Bölgedeki uyuşturucu ticaretine dikkat çektim. Balkanların doğu kesimlerinde birçok siyasi oluşumun uyuşturucu kaçakçılığıyla bağlantısı bulunduğuna dikkat çektim.'' 







</TEXT>
</DOC>
