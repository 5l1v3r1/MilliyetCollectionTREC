<DOC>
<DOCNO> 35100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/son/soneko13.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK tarafından yayınlanan Bankacılık Sektörü raporu'nun tam metni 
</HEADLINE>
<TEXT>

     Tasarruf Mevduatı Sigorta Fonu'na TMSF devredilen bankaların küçülme sürecine devam ediliyor. Fon'a transfer tarihinde bankaların bin 243 şube ve 26 bin 585 olan personel sayısı sayısı, 31 Temmuz itibarıyla sırasıyla 824 ve 15 bin 395'e indirildi. 
     Bankacılık Düzenleme ve Denetleme Kurumu BDDK tarafından bugün yayımlanan Bankacılık Sektörü Reformu Gelişme Raporu'nda, 31 Temmuz tarihi itibarıyla bankacılık sektöründe yaşanan gelişmeler ile takvime bağlı eylem planının ayrıntılarına yer verildi. Rapora göre, bankacılık sektörü reformu çerçevesinde, önemli adımlar atılırken, sistemin sağlıklı bir yapıya kavuşturulabilmesini teminen çeşitli önlemler alındı. 
     Kamu bankalarının yeniden yapılandırılması 
     Türkiye Emlak Bankası'nın bankacılık yapma ve mevduat kabul etme lisansı, 9 Temmuz tarihinde kaldırılarak, bankanın tüm aktif ve pasifleri Ziraat Bankası'na devredildi. Ziraat Bankası'nın sermayesi, transfer edilen aktifleri karşılamak üzere yeterli düzeyde artırıldı. Kamu bankalarının kar zararlarını, likiditesini ve faiz oranı marjlarını izlemek için bir izleme programı oluşturuldu. Kamu bankalarının denetimi, bağımsız denetim kuruluşlarınca tamamlanarak ve kamu bankalarının operasyonel yeniden yapılandırılmasını yönlendirmek üzere danışmanlar atandı. 
     Kamu bankalarının yeniden yapılandırılmasını kolaylaştıracak kapsamlı bir yasa çıkarıldı. 
     TMSF'de bulunan bankalar 
     Rapor tarihi itibariyle TMSF yönetiminde 9 banka bulunuyor. 20 Eylül 2001 tarihine kadar Demirbank'ın, hisse satış ve devir anlaşması üzerinde görüşmelerin yapılması için HSBC'nin teklifi kabul edildi. 
     TMSF yönetiminde bulunan beş banka Egebank, Yurt Ticaret ve Kredi Bankası, T. Tütüncüler Bankası Yaşarbank, Bank Kapital, ve Ulusal Bank , Sümerbank ile birleştirilerek ilk geçiş bankası oluşturuldu. 
     Sümerbank'ın hisselerinin, Oyak Grubu'na devredilmesiyle ilgili görüşmelerin başlatılmasına 31 Temmuz 2001 tarihinde karar verildi. Bu görüşmeler, 10 Ağustos 2001 tarihine kadar sonuçlandırılacak. TMSF yönetiminde bulunan üç banka Etibank, Interbank ve Eskişehir Bankası için herhangi bir teklif verilmediğinden, bu bankalar ikinci geçiş bankası olan Etibank çatısı altında birleştirildi. İktisat Bankası'ın satış süreci ise Bankalar Yeminli Murakıpları'nın mali değerlendirmelerinin tamamlanmasını takiben başlatılacak. 
     10 Temmuz 2001 tarihinde TMSF'ye devredilen beş bankanın Milli Aydın Bankası Tarişbank , Sitebank, Bayındırbank, Kentbank ve Ege Giyim Sanayicileri Bankası çözüm stratejileri yıl sonuna kadar uygulamaya konulacak. Bunun yanı sıra iki yatırım bankasının Atlas Yatırım Bankası ve Okan Yatırım Bankası lisansları iptal edildi. Öte yandan, TMSF yönetiminde bulunan bankalardan Bank Ekspres, 30 Haziran 2001 tarihinde yerli bir grup olan Tekfen Holding'e satıldı. 
     Türk Ticaret Bankası'nın, bankacılık yapma ve mevduat kabul etme lisansı ise 1 Temmuz 2001 tarihinde iptal edildi. BDDK, TMSF bankalarının mevduat faizlerinin, özel bankaların uyguladıkları faiz oranlarına paralelliğini sağlamayı sürdürüyor. 
     TMSF'nin Tahsilat Dairesi Başkanlığı tamamiyle faaliyete geçmiş olup, ilgili birime daire başkanı dahil 70'in üzerinde eleman atandı. Sümerbank, Bank Ekspres ve Türk Ticaret Bankası'nın, donuk kredilerinin büyük bölümü halihazırda Tahsilat Dairesi Başkanlığı'na devredildi. 
     Fon, 30 Haziran 2001 tarihi itibariyle 276 milyon doları eski sahip ve onların sahip olduğu firmalardan ve 519 milyon doları da diğer sorunlu kredilerden olmak üzere toplam 795 milyon dolarlık tahsilat gerçekleştirdi. 
     TMSF, fon bankalarının eski sahipleriyle borç ödeme planları yapılmasını destekliyor. Bu kapsamda, Fon, 27 Temmuz tarihinde, Ceylan Grubu TMSF yönetimi altında bulunan Bank Kapital'in eski sahibi ve 24 Türk bankasıyla 520 milyon dolarlık borç geri ödeme anlaşmasını sonuçlandırdı. Bu bankalardan 8'i TMSF bankası, 4'ü kamu bankası ve 12'si de özel banka. 
     Fon'un yönetimi altında kalan diğer tüm bankaların çözüm stratejileri yıl sonuna kadar oluşturulacak. Mevduatın ve uygun aktiflerin başka bir bankaya devredilmesi ve gönüllü tasfiye uygulaması da dahil olmak üzere, tasfiye prosedürleri ile ilgili değişik yöntemler değerlendiriliyor. 
     Özel bankacılık 
     Raporun özel bankacılık sektörünün güçlendirilmesi bölümüne göre, mali bünyeleri zayıf özel bankalarla, sermaye yeterliliği rasyolarının 2001 yılı sonu itibariyle yüzde 8'e yükseltilmesine yönelik planları içeren takvime bağlı taahhüt mektupları üzerinde anlaşmaya varıldı. Sermaye artırım planları kabul edilmemiş ya da edilmiş olsa bile işlerlik kazanamamış olan beş bankaya 10 Temmuz tarihinde müdahale edilerek Tasarruf Mevduatı Sigorta Fonu'na TMSF devredildi. 
     Özel bankalar tarafından, 1.4 milyar dolar olarak taahhüt edilen sermaye artırımlarının 1.1 milyar doları, Temmuz ayı sonu itibariyle gerçekleşti. 
     TL'nin cazip hale getirilmesi 
     Finansal aracılık maliyetlerinin düşürülmesi, TL mevduatların cazip hale getirilmesi ve uzun vadeli mevduatın teşvik edilmesi ile ilgili önlemler 26 Temmuz tarihinde açıklandı. Uzun vadeli mevduatı teşvik eden farklı stopaj oranları belirlendi. Merkez Bankası, bankaların kaynak maliyetlerini düşürmek amacıyla TL mevduatlar için ayrılan munzam karşılıklara piyasa oranları üzerinden faiz ödenmesi uygulamasına başlayacak. 
     Diğer taraftan, gerçek kişilerin devlet tahvili ve hazine bonolarına yatırım yapmalarını özendirmek amacıyla bu araçlardan elde edilen reel faiz gelirleri ile ilgili beyanname verme sınırının yükseltilmesine karar verildi. Bankaların ve iştiraklerinin birleşmesini kolaylaştırmak üzere gerekli yasal düzenleme yapıldı. Kanun, kurumsal birleşme ve devirler için vergi teşvikleri getiriyor. Ayrıca, BDDK, bankaların birleşmesi ve devirleriyle ilgili genel prensipleri ve prosedürleri tanımlamak üzere 27 Haziran'da bir yönetmelik yayımlandı. Bu bağlamda, 26 Temmuz tarihinde, Osmanlı Bankası ile Birleşik Türk Körfez Bankası'nın birleşmesi için izin verildi. 
     Dolaylı krediler ve ayrılacak karşılıklarla ilgili olarak yapılan değişiklikle, düzenleyici çerçeve güçlendirildi. Bu düzenlemeyle özkaynak tanımı da yeniden yapıldı. Yeni yürürlüğe giren Bankalar Kanunu'nda kredi karşılıklarının kurumlar vergisinden indirim konusu yapılabilmesi hususu açıklığa kavuşturularak bu konudaki tereddütler giderildi. 
     Borç takası 
     Hazine'nin 15 Haziran'da gerçekleştirdiği gönüllü bir borç takası gerek büyüklük gerekse tasarım açısından başarıyla sonuçlandırıldı. Takas sonucunda, 9 katrilyon 335 trilyon liralık 8 milyar dolar iç borç dolar ve TL cinsinden tahvillerle değiştirildi. Bu yolla, 5,3 ay olan bono ve tahvillerin ortalama vadesi 37,2 aya çıkarıldı. Yapılan takas işlemi bankaların açık pozisyonlarını önemli ölçüde kapatmalarına yardımcı oldu. Bankaların açık pozisyonlara ilişkin düzenlemelere uyumu yakından takip ediliyor. 
     Sermaye Piyasası Kurulu, İstanbul Menkul Kıymetler Borsasının çatısı altında bir vadeli işlemler piyasası kurulması amacıyla, gerekli yasal düzenlemeleri, 19 Temmuz 2001 tarihinde yaptı. Böyle bir türev piyasasının kurulması Türk bankacılık sektörünün kendisini olası risklere karşı daha etkin bir şekilde koruyabilmesi açısından olumlu olacak. Reel sektörün ödeme kapasitesinin artırılması ile ilgili proje ve planlar Dünya Bankası, Hazine ve diğer kamu kuruluşları tarafından formüle ediliyor. 
     Bunlar, bankacılık sektöründe problem yaratabilecek potansiyel bir donuk kredi oluşumunu engelleyecek politika alternatifleri ile ilgili çalışmaları kapsıyor. 
     Uygulama takvimi 
     Raporda, bankacılık Sektörü yeniden yapılandırma programı uygulama takvimi çerçevesinde bankaların mali ve operasyonel yeniden yapılandırılması için alınacak tedbirlere de yer verildi. Geçiş bankaları 31 Aralık 2001 tarihine kadar satılamadığı takdirde, mevcut bankalardan biri ile birleştirilmek veya tüm yükümlülükleri ödenmek ve geri kalan aktifleri TMSF Tahsilat Dairesi'ne transfer edilmek suretiyle tasviye edilecek. 
     Özel bankalardan alınan taahhüt mektuplarında belirlenen performans kriterlerini yerine getirmeyen bankalara her türlü müeyyide zamanında ve kararlılıkla uygulanacak. Bankaların İç Denetim ve Risk Yönetim Sistemi oluşturma sürecinin izlenmesine 1 Ocak 2002'de işlerlik kazanması öngörüldü. Bağımsız denetim kuruluşlarının kuruluş ve faaliyet esaslarının düzenlenmesi Eylül 2001 tarihine kadar gerçekleştirilecek. Bankalar veya hakim ortakları tarafından kurulmuş olan off-shore bankaların sıkı denetim altına alınması için diğer ülkelerin denetim birimleri ile yapılacak anlaşmalar ile bankaların yurtdışı şubelerinin de yerinde denetime tabi tutulması için diğer ülkelerin denetim birimleri ile yapılacak anlaşmalar tamamlanmak üzere. 
     Yasal ve kurumsal düzenlemeler 
     Banka mali tablolarında saydamlığın sağlanması ve işlemlerin mahiyetine uygun bir biçimde muhasebeleştirilmesinin temini için 1 Ocak 2002'de yürürlüğe girmek üzere Muhasebe Uygulama Yönetmeliği yayımlanacak. 
     Zamanlaması 1 Ocak 2002 olarak belirlenen repo işlemlerinin bilanço içine alınması Muhasebe Uygulama Yönetmeliğe çerçevesinde düzenlenecek. 
     Yine zamanlaması 1 Ocak 2002 olarak belirlenen finansal araçların değerlemesine, sınıflandırılmasına ve riske karşı koruma amaçlı finansal işlemlere ilişkin esasları içeren 39 nolu standart da dahil olmak üzere uluslararası muhasebe standartlarının temel ilkelerinin benimsenmesi Muhabese Uygulama Yönetmeliği çerçevesinde düzenlenecek. 
     







</TEXT>
</DOC>
