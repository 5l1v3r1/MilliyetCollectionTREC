<DOC>
<DOCNO> 44071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/28/spor/ysenay.html </URL>
<DATE> 2001/09/28/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Bravo Cim-Bom 
</HEADLINE>
<TEXT>

     Nantes önündeki Galatasaray’ın 90 dakikalık futbol gösterisindeki mücadele gücü ve kazanma azmini seyrettikten sonra Cim - Bom’u sevgiyle alkışlamaya devam etmek gerekir tartışmasız... 
     Nantes çok çabuk düşünen ve oynayan müthiş tempolu bir takım üstüne üstlük... Ancak Galatasaray, artık rakibinin kim olduğunu hiç düşünmeden tam bir Dünya profesyoneli kafada oynuyor futbolu... Perez, Hasan Şaş, Sergen, Suat, Capone, Bülent, Ergün, Hakan Ünsal, Arif hepsi Avrupa kalitelerini aşan bir futbol gösterisinin içindeydiler Fransa’da... Hasan Şaş hem savunma blokundan sürekli top çıkaran, bütün orta alan paslaşmalarında büyük hareketlere imza atıp, aynı zamanda Nantes’ın sağ kanat uzantısını allak bullak eden adamdı sahada... Galatasaray’ın bir bütün halinde oynaması, yardımlaşmadaki özverileri, fizik gücü kavgaları bütün takımların ders alması niteliğinde... Lucescu da artık Cim - Bom’un bütün özelliklerini beyninde harmanlayıp, kozlarını ona göre kullanabiliyor... Zaten kulübede hiç oturmayıp, sürekli seslenerek takımın oyun disiplinini korumaya çalışması, Lucescu’nun takımı ile ne kadar bütünleştiğini ortaya koymuyor mu .. "Sergen’den bir şey olmaz" diye düşünüp, yazanları bu yılki "Sergen resitallerine" davet ediyorum ben... Attığı goldeki şıklığın pek üzerinde durmak istemiyorum... Ama Nantes savunma blokunun arkasına çıkardığı kendi topuna koşma driplingleri vardı üç - dört kez... İşte bu hareketlerin gelecek adına tercümesi nedir, biliyor musunuz Sergen’in artık kendisine inandığının, fizik gücünün oldukça güçlendiğinin ve bu yıl ortalığı harman yerine çevireceğinin geleceğe dönük belgeselidir bu hareketler... Özetle Sergen geliyor dostlar haberiniz olsun... 
     Kaledeki Mondragon da, Taffarel’i pek aratmayacak Galatasaraylı dostlara sanırım... Hem yan topları yumruklamada çok yerinde ve zinde bir zamanlaması var, hem de tehlikeli pozisyonlarda açı kullanışları pek sağlıklı... Özetle önce Lazio’yu İstanbul’da deviren, çarşamba gecesini de bütün Türkiye’ye bayram eden Cim - Bom, sanırım grubunda yoluna emniyetle devam edip, yeni Avrupa mucizelerine imza atacaktır Şampiyonlar Ligi’nde. 
     



 SPOR 



























</TEXT>
</DOC>
