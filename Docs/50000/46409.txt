<DOC>
<DOCNO> 46409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/ekonomi/eko03a.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek kaynak umudu moralleri yükseltti 
</HEADLINE>
<TEXT>

IMF’den sonra Dünya Bankası’nın da ek kaynak sağlayacağı haberi piyasalarda olumlu havayı yükseltti. Borsa yüzde 7.18 değer kazanırken faiz sekiz puan düştü 
     EKONOMİ SERVİSİ 

     IMF’den ek kaynak geleceği beklentisinin iki gündür iyimserlik rüzg rları estirdiği piyasalarda, Dünya Bankası Türkiye Temsilcisi Ajay Chhibber’in Türkiye’ye kaynak sağlayacaklarını açıklaması olumlu havayı pekiştirdi. Borsa yükselişini, faiz ve dolar da düşüşünü sürdürdü. 
     Chhibber’in açıklamasının ardından Türkiye’nin 2002’de dış piyasalardan 3 milyar dolarlık borçlanma planladığı haberinin de gelmesi olumlu havayı pekiştirdi. İlk seansta 8.500 sınırına kadar dayanmış olan borsa, ikinci seansta gelen bu haberlerle yükselişini hızlandırdı. Endeks günü 578 puanlık yükselişle 8.626’dan kapatırken, hisse senetlerinin ortalama yüzde 7.18 değer kazandı. Dün işlem hacmi de 12 Temmuz’dan beri en yüksek seviyesine çıkarak 553.5 trilyon lira oldu. 
     Endeksteki yükselişin en fazla 9.000 seviyelerine kadar sürebileceği tahmininde bulunan uzmanlar, beklentiler gerçekleştikçe borsada k r realizasyonlarının yaşanabileceğinin altını çizdi. 
     
     Faiz yüzde 87’ye kadar düştü 
     Ek kaynağa kilitlenen piyasalardaki olumlu hava bono faizlerini de olumlu etkiledi. İMKB bono ve tahvil piyasasında gösterge olarak kabul edilen 6 Mart 2002 vadeli bononun yıllık bileşik faizi saat 14.00’da kapanan günlük piyasada yüzde 89’a, bugün valörlü işlemlerde ise yüzde 87.4’e kadar düştü. 
     Bu düşüşle birlikte önceki günü yüzde 95’ten kapatan bono faizinde 8 puangevşemiş oldu. 6 Mart 2002 vadeli bononun haftalardır 50 - 70 trilyon lira arasında bulunan işlem hacmi de dün ikiye katlanarak 133 trilyon liraya yükseldi. Bankacılar, faizlerin gevşemesini tamamen IMF’den beklenen ek kaynağa bağlarken faizlerin kısa vadede dip noktasının yüzde 85 olduğunu belirtiyor. 
     
Dolar 1 milyon 600 binin altında      IMF’nin Türkiye’ye vereceği ek kaynak henüz netleşmemesine karşın beklentilerin artması doları 1 milyon 600 bin liranın altına çekti. ABD Başkanı George W. Bush’un Türkiye’ye ilişkin olumlu mesajları da bu beklentiyi kuvvetlendiren gelişme oldu. 
     Güne 1 milyon 628 bin lira alış, 1 milyon 635 bin lira satış fiyatlarıyla başlayan dolar, öğleden sonra 1 milyon 612 bin liraya kadar geriledi. Merkez Bankası’nın gösterge kurlarını açıklayacağı saatlerde hızlanan düşüş, doları saat 15.30’da 1 milyon 590 bin liraya kadar çekti. Saat 17.30 itibarıyla dolar alışta 1 milyon 575 bin lira, satışta 1 milyon 582 bin liraya kadar düştü. 
     Serbest piyasada ise dolar önceki güne göre 57 bin lira gerileyerek günü 1 milyon 590 bin liradan tamamladı. 
     



 EKONOMİ 




















</TEXT>
</DOC>
