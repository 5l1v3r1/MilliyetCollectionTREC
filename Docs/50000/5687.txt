<DOC>
<DOCNO> 5687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/06/guncel/agun.html </URL>
<DATE> 2001/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastalıklı kanlar Türkiye’ye de gitti’ 
</HEADLINE>
<TEXT>

The Guardian Gazetesi’ne göre, İngiltere deli dana virüsü taşıyan kan ürünlerini Türkiye dahil, tam 11 ülkeye sattı 
     NEVSAL ELEVLİ Londra 

     İngiltere'nin, "deli dana" hastalığına bağlı olarak insanlarda görülen Creutzfeld - Jakob hastalığına yakalanan 3 kan vericisinin kanlarıyla yapılan kan ürünlerini aralarında Türkiye'nin de bulunduğu 11 ülkeye sattığı iddia edildi. İngiliz The Guardian Gazetesi, son dört yılda dünyadaki binlerce hastaya bu kanların verilmiş olabileceğini yazdı. 
     
Rusya da ithal etmiş      Gazete, bu çeşit ürünlerin dış ülkelere satılması işlemini, İngiltere Halk Sağlığı Servisi'nin NHS bir kolu olan, Bio Products Laboratory BPL adlı kurumun üstlendiğini açıkladı. Gazetede bu kurumun satış yaptığı ülkeler arasında Türkiye, Dubai, Hindistan, Brunei, Mısır, Fas, Umman, Singapur ve Rusya'nın bulunduğunu belirtildi. 
     
'Türkiye'ye riskli kan girmiş olamaz'ANKARA Milliyet 
     İngiltere'den 11 ülkeye "deli dana" riski taşıyan kan ithal edildiği haberinin ardından konuşan Kızılay Genel Başkanı Ertan Gönen "Türkiye'de kan ithali yok" dedi. Gönen, deli dana riski taşıyan kanların Türkiye'ye gelmesinin mümkün olmadığını ifade ederek, "Türkiye kan ithal etmiyor. Sadece kan ürünleri ithal ediyor" diye konuştu. Gönen bu kanlarda deli dana riskini tespit etmenin de oldukça güç olduğunu sözlerine ekledi. 
     
Düdüklü bile öldürmüyorAYŞEGÜL AYDOĞAN İstanbul 
     İstanbul Üniversitesi Veterinerlik Fakültesi öğretim üyesi Doç. Dr. Hüseyin Yılmaz, deli dana olarak adlandırılan BSE'ye virüs ya da bakterinin değil, "prion" denilen bir proteinin sebep olduğunu belirterek "Bu da onun yok edilmesini zorlaştırıyor. Ne yaparsanız yapın etteki BSE etkeni, ne normal tencerede ne de düdüklü tencerede kaynatmayla yok ediliyor" dedi. 
     
Kıyma çok tehlikeli      Yılmaz, mezbahalarda et kesiminde omurilikteki sinirlerin ete bulaştırılmaması gerektiğini de vurgulayarak "Lop et daha risksiz. Ancak bu et beyin, omurilik, retiya bulaşmışsa risk yaratır. Etin kıyma halinde karıştırılması da tehlikeli." 
     
Nasıl gelişiyor      Büyükbaş Süngerimsi Doku Beyin İltihabı olarak açıklanan BSE, etten teşhis edilemiyor. Hastalık ancak ölen sığırın beyin dokusundan alınan örneklerden anlaşılabiliyor. Hastalıklı hayvanların sakatatlarından yapılan yemlerle ve kesim sırasında bulaşan deli dana, 15 - 25 yılda ortaya çıkıp 6 ayda öldürüyor. 
     
     Hayvandaki belirtiler 
     Davranış bozukluğu 
     Sinirsel hareketler 
     Başı sağa sola sallama 
     Diş gıcırdatma 
     Bakışlarda değişiklik 
     Gözlerde büyüme 
     
     İnsandaki belirtiler 
     Unutkanlık 
     Cildin içinde sertlikler 
     Sinirsel tepkiler 
     
     Yem ithalatı 90'da durmuş 
ELÇİN ERGÜN Ankara 
     İngiltere'nin 1988 - 1996 yılları arasında BSE'li yem sattığı 70 ülke arasında Türkiye'nin de olduğu iddiaları Ankara'yı karıştırdı. Tarım Bakanlığı, Türkiye'nin İngiltere'den yem ithalini 1990 yılında yasakladığını açıkladı. Tarım Bakanlığı'nın açıklaması, yemlerin satılmaya başlandığı 1988'den yasaklama tarihi olan 1990 arasındaki 2 yılda Türkiye'ye hastalıklı yemlerin girmiş olabileceği ihtimalini ortaya çıkardı. 
     


 GÜNCEL 
















</TEXT>
</DOC>
