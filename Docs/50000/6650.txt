<DOC>
<DOCNO> 6650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/12/spor/spo03.html </URL>
<DATE> 2001/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ASLAN AĞIR YARALI 
</HEADLINE>
<TEXT>

Okan, Hakan Ünsal ve Suat’ın durumu kritik. Hagi, Deportivo önünde oynamıyor 
     HALİL ÖZER 

     GALATASARAY, Deportivo ile çarşamba günü oynanacak Şampiyonlar Ligi maçı öncesi tam anlamıyla revire döndü. Bursaspor karşısında kadro dışı bırakıldığı iddia edilen Okan’ın dizinde iç kanama bulunduğu ifade edildi. Fenerbahçe maçı öncesi de aynı rahatsızlığı bulunan yıldız oyuncunun, kendi isteğiyle forma giydiği bildirildi. Okan’ın ağrılarının artması üzerine Bursaspor sınavı kadrosuna alınmadığı ileri sürüldü. 
     OKAN ile birlikte sakatlığı süren Hakan Ünsal’ın tedavilerinin sürdüğü açıklandı. İki oyuncunun, çekilen MR sonucunda diz bölgelerinde iç kanama tespit edildiği, ağrılarının geçmesi halinde, çarşamba günü forma giyecekleri belirtildi. Ancak Hagi’nin, Deportivo’ya karşı yer alamayacağı ifade edildi. Rumen oyuncunun iç yan bağlarında yırtık olduğu, Deportivo rövanşında oynama ihtimalinin bulunduğu bildirildi. 
     SAKATLIK konusunda ilginç bir olay da Suat’ta meydana geldi. Bu oyuncu, Bursa maçından önce yaptığı açıklamada siyatik ağrılarının gittikçe şiddetlendiğini, ancak Deportivo maçında oynayabileceğini vurgulamıştı. Ancak Bursaspor önünde takımındaki yerini alırken, ilerleyen bölümlerde ağrılar içinde oyunu bıraktı. Lucescu’nun, maç öncesi Suat’a "Sakat olduğunu biliyorum. Ama eksiğimiz çok. Yüzde yüz oynaman lazım" dediği öğrenildi. 
     
PSG’den, Fatih’e yakın takip      FRANSIZ Paris Saint Germain’in menajerleri önceki gün İstanbul’a gelerek Bursaspor maçında Fatih’i izlediler. Galatasaraylı yöneticilerin bu gelişmeden haberleri olmadığı bildirilirken, Ali Dürüst, "Transfer etmek istiyorlarsa, bizimle görüşmek zorundalar" dedi. Fatih ise, menajerlerin PSG Başkanı ile görüştükten sonra transferin gerçekleşeceğini söyledi. Bu arada Bursa sınavında oynamayanlar dün çalıştı. Popescu’nun düz koşu yaptığı idmanda, Hakan Ünsal ve Hagi de yer aldı. , 
     
Şenol’a ağır ceza      Mümin Çotak DHA 

     BURSASPOR, Galatasaray karşısında yenen son dakika golüne yanarken, yönetim Jardel’e yumruk attığı için kırmızı kart gören Şenol’a ağır para cezası vermeyi kararlaştırdı. Başkan Erdoğan Bilenser, "Bu sonucu hak etmemiştik. Galatasaray’ı elimizden kaçırdık. Şenol’un son dakikada yaptığı hatanın bedeli ağır oldu. Herkesi yaktı" diye konuştu. 
     


 SPOR 


































</TEXT>
</DOC>
