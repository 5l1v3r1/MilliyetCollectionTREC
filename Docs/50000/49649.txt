<DOC>
<DOCNO> 49649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/son/sonspo16.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen, Idea Slask maçı için Polonya'da... 
</HEADLINE>
<TEXT>

     Efes Pilsen, Idea Slask Wroclaw takımıyla yarın yapacağı Erkekler Avrupa Ligi maçı için Polonya'ya geldi. 
     Efes Pilsen Antrenörü Oktay Mahmudi, Wroclaw Havalimanı'nda yaptığı açıklamada, yarınki rakiplerinin bir Polonya ekibinden çok Avrupa karması olduğunu kaydederek, ''Wroclaw, Avrupa'nın önemli oyuncularını, ayrıca 2 de ABD'liyi bünyesinde bulunduruyor. Güçlü bir rakip ama elimizden geleni yapıp kazanmak istiyoruz'' dedi. 
     Deplasmanda alınacak 1 galibiyetin kendileri için 2 kat değeri olacağını vurgulayan Mahmudi, ''Hedeflerimize ulaşabilmemiz için deplasmanda 2 maç kazanmamız gerekiyor. Yarınki maçta elimizden geleni yapıp, bu sezon ilk deplasman galibiyetine imza atmak istiyoruz'' diye konuştu. 
     Mahmudi, Idea Slask'daki teknik adam değişikliğine de değinerek, ''Yeni antrenörleri Jasmin Repesa, Türk basketbolunu yakından bilen birisi. Bu değişiklik, bizim için dezavantaj ama şartlar ne olursa olsun, kazanacak güçteyiz'' diyerek sözlerini tamamladı. 
     Efes Pilsen, Idea Slak ile yarın TSİ 19.00'da karşı karşıya gelecek. 
     






</TEXT>
</DOC>
