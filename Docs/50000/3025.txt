<DOC>
<DOCNO> 3025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/20/ekonomi/eko01.html </URL>
<DATE> 2001/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sülükler her yanı sardı 
</HEADLINE>
<TEXT>

TÜSİAD YİK Başkanı Bülent Eczacıbaşı, yolsuzluklarla mücadelede en son noktaya kadar gidilmesini istedi. Eczacıbaşı, AB konusundaki tartışmaların asker, sivil çekişmesine dönüşmesinin zararlı olduğunu vurguladı 
     EYLEM TÜRK 

     Türk Sanayicileri ve İşadamları Derneği'nin TÜSİAD yeni yönetiminin seçildiği 31'inci Genel Kurul'unun gündemine yolsuzluklarla mücadele, AB ile ilişkiler ve sosyal sorunlar damgasını vurdu. 
     Yüksek İstişare Konseyi YİK Başkanı Bülent Eczacıbaşı, akıllara durgunluk veren soygunlarla devletin ve toplumun soyulmasının, yüzbinlerce insana iş yaratacak kaynakları yok ettiğini söyledi. Eczacıbaşı, "Toplumun kanı emilmiş... Türkiye bataklıkta koşmaya çalışan bir atlete benziyor, hızımız kesiliyor, enerjimiz tükeniyor. Sülükler sivrisinekler her yanımızı sarmış nefes alamıyoruz. Üstelik en kötüsü bataklığı sulayan devletin kendisi" dedi. 
     Yolsuzluklarla mücadelede herkesi hükümete destek olmaya çağıran Eczacıbaşı, "Bu yolda en son noktaya kadar gidilmesini ısrarla talep ediyoruz. Yolsuzluk bataklığının kurutulmasını istiyoruz" diye konuştu. Eczacıbaşı, yeni yolsuzlukların önünün kesilmesinin de kamunun rant yaratma olanaklarının ortadan kaldırılmasına bağlı olduğunu söyledi. 
     
     'Aile kavgasını bırakalım' 
     Eczacıbaşı, AB konusundaki "yıpratıcı polemikleri" de eleştirdi. Tartışmanın sivil, asker çekişmesine dönüştürülmesinin son derece zararlı olduğuna işaret eden Eczacıbaşı, şöyle dedi "Çekincelerini dile getiren Silahlı Kuvvetler sözcüleri dahi AB üyeliğinin Türkiye için jeopolitik ve jeostratejik zorunluluk olduğunu ifade etmektedir. Aile kavgası yaparken çocuklarımızın geleceğini tehlikeye atmayalım." 
     
     'IMF masasına biz de oturalım' 
     TÜSİAD Başkanı Erkut Yücaoğlu da ekonomik programın kararlılıkla sürdürülmesi halinde enflasyonun yıl sonunda yüzde 20 olabileceğini belirterek, yapılması gerekenleri şöyle sıraladı 
     "Mali piyasalarda yeniden yapılanma bir an önce tamamlanmalı. Vergi Konseyi çalıştırılmalı, vergi tabanı genişletilmeli. İhracata daha çok kaynak aktarılmalı. Yabancı sermaye yatırımlarının önü açılmalı. AB ile yapısal uyum çalışmaları Meclis tatile girmeden tamamlanmalı." Yücaoğlu, IMF ve Dünya Bankası ile yapılan görüşmelerde masada yer almak istediklerini söyledi. 
     
Sosyal fay hatları alarm veriyor’      Bülent Eczacıbaşı konuşmasının önemli bir bölümünü sosyal sorunlara ayırdı. Hatta Eczacıbaşı, Genel Kurul konuşmasının başlığını da bu vurguya ayırdı. Eczacıbaşı, 'Toplumsal fay hatları alarm veriyor' başlıklı konuşmasında Türkiye'de sadece jeolojik fay hatlarıyla değil, kökleri tarihe uzanan toplumsal fay hatlarıyla da yaşamakta olduğunu belirtti. 
     "Toplumumuzun bu yapısı, Türk, Kürt, İslamcı, laik, sağcı, solcu, Sünni, Alevi ayrımcılığını kullanarak, bu fay hatlarını sürekli aktif halde tutmak ve toplumda depremler yaratmak isteyenlere zaman zaman cesaret veren niteliktedir" diyen Eczacıbaşı, şöyle devam etti 
     
     Çok kavga, az ekmek 
     "Toplumsal yapımızdaki kırıkların derinleşmesi çok eksenli kutuplaşmalara dönüşmesi tehlikesi beliriyor. Birbirimizle uğraşarak enerjimizi yitiriyoruz. Ortaya son derece tehlikeli bir kısır döngü çıkıyor Daha çok kavga, daha az ekmek... Bu döngüyü mutlaka önlememiz gerekiyor. Çünkü sosyal sorunlarımız alarm veriyor." 
     
Hüseyin Bayraktar gelemedi, oğlunu yolladı      TÜSİAD'ın dün yapılan genel kuruluna, aralarında Sakıp Sabancı, Güler Sabancı, İshak Alaton, Bülent Eczacıbaşı, Tuncay Özilhan'ın da bulunduğu 200'ün üzerinde üye işadamı katıldı. Toplantıya Koç Ailesi'nden katılım olmadı. 

</TEXT>
</DOC>
