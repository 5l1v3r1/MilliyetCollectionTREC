<DOC>
<DOCNO> 35036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/yasam/yas04a.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeugma hazinesi sergiye hazır 
</HEADLINE>
<TEXT>

Zeugma'nın binlerce yıldır toprak altında bekleyen mozaiklerinin bir bölümü, uzman bilim adamlarınca restore edilerek 'günışığına' çıkarıldı 
     AHMET KAYA NİHAT DÜZGÜN Gaziantep DHA 

     Birecik Barajı'nın göl suyu altında kalacağı için geçen yıl acil kazılarla kurtarılan Zeugma mozaiklerinden 10'u, aslına uygun halde restore edilerek sergilenmeye hazır hale getirildi. 
     
     Uluslararası çaba 
     Gaziantep Müzesi Müdür Vekili Arkeolog Mehmet Önal, bu amaçla dünyaca ünlü mozaik ustası İtalyan Roberto Nardi'nin kazı ekibinin yanı sıra, Türk, Fransız, Alman ve İspanyollar'dan oluşan 20 kişilik bir bilim adamları ekibinin dört aylık geceli gündüzlü süren bir çalışma yürüttüğünü söyledi. 
     Gelecek yılın haziran ayına kadar tamamlanması planlanan 700 metrekare taban mozaiğinin 150 metrekarelik bölümünün bitirildiğini kaydeden Önal, son olarak 'Ziyafet Sofrası' isimli mozaiğin sergilenebilir hale getirildiğini belirtti. Daha önce tamamlanan 10 mozaik arasında 46 metrekarelik 'Satiros' ile 25'er metrekarelik 'Dionisos' ve 'Ahilleus' mozaiklerinin de bulunduğunu hatırlatan Önal, sözlerini şöyle tamamladı 
     
     Oya gibi işlendiler 
     'Mozaiklerin tamamlanmasıyla Gaziantep Müzesi, mozaik açısından Tunus'tan sonra dünyanın en büyük ikinci mozaik müzesi haline gelecek. Bu mozaikler çok hassas çalışmalarla sergilenebilir duruma getirildi. Taban mozaikleri orijinaline uygun olarak oya gibi işlendi. Taban mozaiklerinin kalan 10'unun restoresi için çalışmalar ekibin bir aylık tatili ardından sürecek.' 
     



 YAŞAM 




























</TEXT>
</DOC>
