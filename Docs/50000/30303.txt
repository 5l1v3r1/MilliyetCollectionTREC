<DOC>
<DOCNO> 30303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/04/son/soneko24.html </URL>
<DATE> 2001/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası "Haziran'da Net İç Varlıklar Hedefi tutmadı" 
</HEADLINE>
<TEXT>

     Merkez Bankası, Haziran ayında net iç varlıklar kalemi ortalamasının hedeflenen tutarın altında kalarak 12 katrilyon 943 trilyon lira olarak gerçekleştiğini bildirdi. 
     Merkez Bankası'ndan yapılan açıklamada Haziran ayı para program gerçekleşmesi ile Temmuz-Ağustos dönemi para programı hedefleri hakkında bilgi verildi. 
     Açıklamaya göre, Haziran ayının ikinci yarısında para tabanının en büyük ve en değişken alt kalemi olan emisyon hacmi, siyasi belirsizlikler, mevsimsel faktörler ve turizmdeki canlanmanın etkisiyle artan nakit talebi sonunda öngörülenin üzerinde artış gösterdi. 
     Emisyon hacmindeki yüksek artışlar sonucu Para Tabanı, hedeflenen tutarın 197 trilyon lirası üzerinde gerçekleşerek 6 katrilyon 247 trilyon lira düzeyine ulaştı. 
     Net iç varlıklar NİV kaleminin, Haziran ayı son 5 iş günü ortalamasının 13 katrilyon 250 trilyon liranın altında kalması performans kriteri olarak belirlenirken, NİV kalemi ortalaması hedeflenen tutarın altında kalarak 12 katrilyon 943 trilyon TL olarak gerçekleşti. Böylece net iç varlıklara ilişkin performans kriteri yerine getirildi. 
     Açıklamada, şöyle denildi 
     ''Net uluslararası rezervleri kaleminin Mayıs sonu ile Haziran ayı sonu arasındaki azalışın 2.9 milyar doların altında kalması performans kriteri olarak belirlenmişti. 
     Öte yandan 3 Mayıs tarihli niyet mektubunda belirtildiği üzere söz konusu azalış limitinin Mayıs ayında kullanılmayan kısmı veya 2.9 milyar doların yüzde 25'i kadar, küçük bir rakamın esas alınması kaydıyla artırılması imkanı vardır. 
     Nitekim, Mayıs ayında 1.5 milyar dolarlık limitin sadece 837 milyon dolarlık kısmı kullanılmış, kalan 663 milyon dolarlık kısmı ise Haziran ayı azalış limitine eklenmiş ve böylece Haziran ayı net uluslararası rezervlerdeki azalış limiti 3 milyar 563 milyon dolara çıkmıştır.'' 
     Söz konusu dönemde net uluslararası rezervlerdeki azalış hedeflenen tutarın altında kalarak 3 milyar 59 milyon dolar olarak gerçekleşti. Böylece net uluslararası rezervler değişimine ilişkin performans kriteri yerine getirilerek 500 milyon dolarlık kısmı Temmuz-Ağustos dönemine aktarıldı. Niyet mektubunda, Türkiye'de para talebinin tahmininde karşılaşılan güçlükler ve belirsizler nedeni ile para tabanına ilişkin hedefler performans kriteri yerine gösterge niteliğinde tavan değer olarak seçilerek, Haziran ayı son 5 işgünü ortalamasının 6 katrilyon 50 trilyon lirasının altında kalması öngörüldüğü hatırlatıldı. 
     Ayrıca, belirsizlikler gözönüne alınarak para tabanına ilişkin gelişmelerin yakından izlenerek gerektiğinde para tabanına ait gösterge tavanların revize edileceği kamuoyuna duyrulduğu bildirildi. 
     Açıklamada, şöyle denildi 
     ''Haziran ayında zorunlu karşılıklar ve serbest mevduattaki artış yüzde 0.3 civarı ile öngörülenin de altında gerçekleşirken, ayın ikinci yarısında para tabanın en büyük ve en değişken alt kalemi olan emisyon hacmi siyasi belirsizlikler, mevsimsel faktörler ve turizmdeki canlanmasın etkisiyle artan nakit talebi sonunda öngörülenin üzerinde artış göstermiştir. Emisyon hacmindeki yüksek artışlar sonucu para tabanı hedeflenen tutarın 197 trilyon TL üzerinde gerçekleşerek 6 katrilyon 247 trilyon TL düzeyine ulaşmıştır.'' 
     
     Temmuz-Ağustos hedefi 
     Merkez Bankası, IMF'ye verilen 3 Mayıs tarihli niyet mektubunda NİV kalemi için 15 katrilyon 850 trilyon TL'lık tavan değerinin performans kriteri olarak belirlendiğini hatırlatarak, hesaplamanın Ağustos ayı son 5 iş günü NİV değeri ortalaması baz alınarak yapılacağı belirtildi. 
     Para tabanı için gösterge niteliğinde tavan değeri 6 katrilyon 300 trilyon Tl olarak öngörülürken hesaplama, Ağustos ayı son 5 iş günü para tabanı değerleri baz alınarak yapılacak Net Uluslararası Rezervler kalemi Temmuz-Ağustos dönemi azalış limitinin 2 milyar dolar olması performans kriteri olarak belirlendiği hatırlatılan açıklamada, ''ancak Haziran ayında kullanılmayan 500 milyon dolarlık imkanın eklenmesi ile söz konusu ilimt 2.5 milyar dolara çıkmıştır'' denildi. 






</TEXT>
</DOC>
