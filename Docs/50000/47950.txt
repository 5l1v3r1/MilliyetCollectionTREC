<DOC>
<DOCNO> 47950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/ekonomi/eko02.html </URL>
<DATE> 2001/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom özelleştirmesinde özel bir yöntem gerekebilir’ 
</HEADLINE>
<TEXT>

Ulaştırma Bakanı Vural, Telekom’un özelleştirme planının piyasa şartlarına bağlı olarak belirleneceğini belirtti 
     HARUN GÜREK Ankara 

     Ulaştırma Bakanı Oktay Vural, Türk Telekom'un özelleştirilmesi için özel satış yöntemlerinin belirlenmesi gerektiğini söyledi. 
     Türkiye'nin ekonomik programı başarmak zorunda olduğunu belirten Vural, bütçeye yük olmamak için 2002'de dokuz yat limanının "yap - işlet - devret" YİD modeliyle yapılacağını açıkladı. Türkiye'nin ekonomide zor bir dönemden geçtiğini kaydeden Vural, programın başarıya ulaşması için herkesin destek vermesi gerektiğini ifade ederek, şöyle konuştu 
     " Ekonomik programın başarıya ulaşması için bütün siyasi ve ekonomik aktörlerin hepsi bu çözümün parçası olmalı. Önümüzdeki yıl için dış kredili yatırımlara ağırlık verdik. 'Yap - işlet - devret' ile ilgili projeleri gündeme getirdim. Bunları yaparak hiç olmazsa yatırımlardan dolayı oluşan faktör gelirlerini kamu harcaması olmadan artırmaya çalıştım. 
     
     Telekom’un değeri artacak’ 
     Alanya, Mersin, Kumkuyu, Trabzon, Manavgat, Sığacık, Çeşme, Gazipaşa ve Burhaniye yat limanlarının sözkonusu yöntemle yapılacağını açıklayan Vural, Türk Telekom'un şirketleşme planının belirlenmesi için danışman şirketin belirlenmesinin sürdüğünü bildirdi. Bu planın yıl sonuna kadar yapılacağını, ardından uygulamaya geçileceğini belirten Vural, satın alma yöntemlerinin belirleneceğini, maliyet analizi yapacak bir muhasebe sisteminin oluşturulacağını ve taşra teşkilatının yeniden yapılandırılacağını söyledi. Vural, "Bu çalışma sonunda Telekom, kurumsallaşıp çağdaş bir şirkete dönüşecek. Bu, Telekom'un değerini de artıracak" dedi. 
     
Koşullar uygun olmalı’      Oktay Vural, Türk Telekom İhale Komisyonu'nun önümüzdeki günlerde toplanarak, yılsonuna kadar şirketin özelleştirme planını çıkaracağını belirtti. 
     Vural şunları söyledi 
     "Özelleştirme planı, bir bu yapılandırmaya, bir de piyasa şartlarına bağlı bir plan olacak. Özelleştirme planı derken bir takvim olacak. Koşullar uygun olursa önümüzdeki yıl özelleştirmeye çıkarız ama önce yeniden yapılandırmayı bitirmek lazım. Ancak dünyada koşullar uygun görünmüyor. Dünya ekonomisinde bir durgunluk olacak. O zaman halen yurt dışında çalışan işçilere satış gibi özel satış yöntemleri belirlemekte fayda var." 
     



 EKONOMİ 
















</TEXT>
</DOC>
