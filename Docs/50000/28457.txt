<DOC>
<DOCNO> 28457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/son/sontur11.html </URL>
<DATE> 2001/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdülhamit'in özel vagonu bar oldu 
</HEADLINE>
<TEXT>

     Türk halkından toplanan paralarla Hac yolunun kısaltılması amacıyla geçen yüzyılın başında yaptırılan Hicaz Demiryolu'nun Şam'daki istasyonunda bulunan Osmanlı padişahı 2. Abdülhamit'in özel vagonu, Suriyeliler tarafından bar olarak kullanılıyor. 
     Son derece bakımsız olan vagonun bir bölümü bar olarak kullanılırken, kırmızı perdelerle örtülü olan kompartımanları ise sevgililere hizmet veriyor. 
     Osmanlı padişahı 2. Abdülhamit tarafından, 6 ay süren hac ziyaretinin kısaltılması amacıyla yaptırılan Hicaz Demiryolu zaman içinde işlevini tamamen yitirirken, demiryoluna ait nostaljik mekanlar da amacı dışında kullanılıyor. 
     Demiryolunu yaptıran 2. Abdülhamit'in, Alman İmparatoru Wilhelm'in Suriye gezisinde kullanması için İstanbul'dan gönderdiği özel vagonu, Şam'daki yine Osmanlılar tarafından yaptırılan istasyonda kendisine uzanacak eli bekliyor. Özel dekorasyonu ile döneminin ince zevkini yansıtan 2. Abdülhamit'in özel vagonu, orijinalliğini bozan, sonradan yapılma dekoratif düzenlemelerle zamana karşı ayakta durma savaşı veriyor. 
     Son derece bakımsız olan tarihi vagonun bir bölümü ''Hicaz Bar'' adıyla kullanılırken, Vagonun küçük kompartımanları ise kırmızı perdelerle adeta özel localar gibi düzenlenerek, gözden uzak mekanlar halinde sevgililere hizmet veriyor. Bar işletmecileri, bu kompartımanlara özel hizmet verirken, vagonu gezmek isteyen yabancı turistlerin bu özel mekanlara girmesine izin verilmiyor. 
     
     






</TEXT>
</DOC>
