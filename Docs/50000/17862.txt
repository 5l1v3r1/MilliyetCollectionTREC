<DOC>
<DOCNO> 17862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/son/sonspo14.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe 12 eksikle çalıştı 
</HEADLINE>
<TEXT>

     Fenerbahçe'de, 29 Nisan Pazar günü deplasmanda Trabzonspor ile oynanacak lig maçının hazırlıkları, bir günlük iznin ardından bu sabah yapılan antrenmanla başladı. 
     Teknik Direktör Mustafa Denizli yönetiminde Samardıra Tesisleri'nde gerçekleştirilen ve yaklaşık 1,5 saat süren antrenmanda sarı-lacivertli takımın futbolcuları, koşu ve şut çalışmasını ardından dar alanda çift kale maç yaptılar. 
     Sarı-lacivertli takımın 11 kişi olarak yaptığı çalışmaya sakatlıkları bulunan Baliç, Zoran Mirkoviç, Misko Mirkoviç, Rüştü, Ogün ve tedavi için Almanya'da bulunan Mustafa Doğan, Johnson ile milli takım kamplarına giden Abdullah, Serhat, Rapaiç, Lazetiç ve Revivo katılmadı. 
     Fenerbahçe, Trabzonspor maçı hazırlıklarını yarın yapacağı antrenmanla sürdürecek. 



</TEXT>
</DOC>
