<DOC>
<DOCNO> 9573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/01/son/sontur07.html </URL>
<DATE> 2001/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de muhalefet yükseliyor, eski liderler İstanbul'da biraraya geldi 
</HEADLINE>
<TEXT>

     CHP eski Genel Başkanı Altan Öymen, partinin kriz zamanlarında alternatif olması gerektiğini belirterek, ''CHP'nin, sadece kriz zamanlarında değil, kriz olmayan zamanlarda da bir alternatif olması için bir şeyler yapması, bir şeyleri de yapmaması lazım'' dedi. 
     Halkçı Parti ile birleştikten sonra SHP'ye katılan eski SODEP'in Genel Başkanı Cezmi Kartay, CHP ile birleşen eski SHP'nin Genel başkanları Erdal İnönü ve Murat Karayalçın, CHP eski Genel Başkanı Altan Öymen'in Etiler'deki evinde biraraya geldiler. Toplantı öncesinde gazetecilerin sorularını yanıtlayan Altan Öymen,görüşmenin belli bir gündemi olmadığını söyledi. 
     Bir gazetecinin ''Bugün yeniden toplanıyorsunuz. Daha önce yazdığınız mektuba da cevap gelmedi'' şeklindeki sözleri üzerine Öymen, şöyle konuştu 
     'Cevap gelmedi. Aslında bir sorun üzerinde konuşuyoruz ki, bu sorun bugünlerde çok daha önem kazandı. Türkiye malum ciddi bir ekonomik krizin içinde. Tehlikeli bir ekonomik kriz içinde. Varlığı inkar edilse bile bir siyasi kriz içinde. Bundan çıkış yolunu göstermek siyasetçilere, siyasi partilere düşer. Bu çerçevede bugünkü görüşmelerimiz daha da önem kazanıyor.'' 
     Öymen, ''CHP siyasi kriz içinde bir alternatif olamıyor mu '' sorusunu ise şöyle yanıtladı 
     'Olması gerektiğini söylemeye çalışıyoruz. Sadece kriz zamanlarında değil, kriz olmayan zamanlarda da bir alternatif olması için bir şeyler yapması, bir şeyleri de yapmaması lazım. Geçen defa sayın genel başkanımıza sunduğumuz mektupta da bu noktalara değinmiştik. Tabii bu konuda da duracağız. Bu krizin içinden çözüm yolu, ancak siyaset yoluyla bulunabilir. Başka çaresi var mı Meclis'e bir parti gelecek, iktidarda olacak ve kendi önerilerini hayata geçirecek. Halktan aldığı oyla. Buna hazırlanma dönemi içindeyken, biz başka şeylerle uğraşmak durumunda değiliz. Böyle bir lüksümüz yok.'' 
     Mektubunuza yanıt gelmemesini nasıl değerlendiriyorsunuz '' şeklindeki soru üzerine Öymen, ''Yanıt gelmesi gerekirdi normal olarak. Biz gayet nazik bir mektup yazdık. Aynı nezaketle cevap verilmesinde fayda olabilirdi'' dedi. Öymen, ''Bugünkü önerileriniz daha sert olabilir mi '' sorusuna da, ''Sertlik, yumuşaklık meselesi değil. Biz bir çözüm oluşturmak yolundayız. Arkadaşlarımız da geldikten sonra onlarla birlikte görüşeceğiz. Zaten belli bir gündemimiz de yok. Gündem de görüşme sırasında oluşacak'' karşılığını verdi. 
     'CHP'de ihraçların gündeme gelmesi'' konusundaki bir soruyu da Öymen, ''Yanlış aslında. Geçen mektupta da kendi üslubumuz içinde her şeyi anlatmaya çalıştık. Bu gidişin çıkar yol olmadığını, parti içinde demokrasinin çok önemli olduğunu anlatmaya çalıştık'' diye yanıtladı. 
     Öymen, ''Bugünkü görüşmeden bir mektup çıkıp çıkmayacağına'' ilişkin bir soru üzerine de, böyle bir şeyin kararlaştırılmadığını söyledi. Altan Öymen, ''Arkadaşlarımızla konuşacağız, fikir alışverişinde bulunacağız'' diye konuştu. ''CHP eski Genel Başkanı Hikmet Çetin'in toplantıya niçin katılmadığı'' sorusu üzerine de Öymen, Çetin'in bugün bir panele katılacağını ve gelemeyeceğini kendilerine ilettiğini kaydetti. Bu arada, toplantıya kendi kullandığı otomobille saat 10.50'de gelen Erdal İnönü, gazetecilerin sorularını yanıtlamadı. 
     Murat Karayalçın ile Cezmi Kartay ise saat 11.00'de aynı araçla toplantıya geldiler. 
     Karayalçın basın mensuplarının sorularını yanıtlamazken, Kartay ''Zaten daha evvelden kendi aramızda saptadığımız bir yürüyüş var. O yürüyüş, çerçevesi olacak. Yeri geldiğinde sizlere ayrıntılı olarak açıklayacağız'' dedi. Cezmi Kartay, mektuba yanıt verilmemesini de ''olabilir'' diye değerlendirerek, söz konusu mektupla bir uyarıda bulunduklarını hatırlattı. Partideki ihraçların mektupla ilgili olduğunu sanmadığını belirten Kartay, bu konudaki yorumları da medyanın yaptığını bildirdi. Kartay, ''Yeni bir oluşum söz konusu mu '' şeklindeki soruya, ''Böyle bir oluşum karara bağlanırsa açıklanır. Daha konuşmadık bile...'' karşılığını verdi. 




</TEXT>
</DOC>
