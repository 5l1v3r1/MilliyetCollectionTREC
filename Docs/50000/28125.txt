<DOC>
<DOCNO> 28125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/son/sontur27.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO Başkanı Yıldırım ifade verdi.. 
</HEADLINE>
<TEXT>

     İstanbul Ticaret Odası İTO Başkanı Mehmet Yıldırım, İstanbul ve Ankara Cumhuriyet başsavcılıkları tarafından hakkında yürütülen iki ayrı soruşturma kapsamında ifade verdi. 
     İstanbul Adalet Sarayı'na avukatıyla gelen Mehmet Yıldırım'ın, İstanbul Cumhuriyet Savcısı Cevat Özer tarafından ifadesi alındı. Savcı Özer'in, Yıldırım hakkında Türkiye Odalar ve Borsalar Birliği'nin TOBB Ankara'da düzenlediği toplantıda yaptığı konuşmayı konu alan, Milliyet Gazetesi'nin 11 Nisan 2001 tarihli sayısındaki ''İTO Başkanı Verdi Veriştirdi'' başlıklı habere ilişkin soruşturma yürüttüğü bildirildi. 
     İfadesinin alınmasından sonra basın mensuplarının sorularını cevaplayan Yıldırım, ''Dilimizin cezasını çekiyoruz'' dedi. Savcıya verdiği ifadenin ''ne yönde olduğu'' sorulan Yıldırım, ifadesinde, toplantıda söylediklerinin doğru olduğunu kaydettiğini bildirdi. Yıldırım daha sonra, Ankara Cumhuriyet Başsavcılığı'nca hakkında yürütülen bir soruşturma dolayısıyla talimatla ifadesinin alınması için Cumhuriyet Savcısı Nihat Özel'in yanına gitti. Yıldırım'ın, Devlet Bakanı Recep Önal'ın suç duyurusu üzerine başlatılan soruşturmayla ilgili olarak, ifadesini yazılı olarak verdiği öğrenildi. 







</TEXT>
</DOC>
