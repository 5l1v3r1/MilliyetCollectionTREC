<DOC>
<DOCNO> 46185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/son/sontur03.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağmurlar gecikti... Türkiye suya hasret kaldı... 
</HEADLINE>
<TEXT>

     Türkiye'de yağışların bu yıl, normallerine göre yüzde 19, geçen yıla göre yüzde 10 oranında azaldığı bildirildi. Bölgeler itibariyle en kuvvetli azalma ise yüzde 31 ile İç Anadolu'da yaşandı. Bunu, Ege ve Marmara bölgeleri izledi. 
     Devlet Meteoroloji İşleri Genel Müdürlüğü'nün, 1 Ekim 2000 ile 30 Eylül 2001 Tarım Yılı Değerlendirmesi'ne göre, Türkiye'ye düşen yağış miktarı geçen yıla göre azalarak, metrekarede 527 milimetre oldu. 
     Normal yağış miktarının metrekarede 652 milimetre olduğu Türkiye'de, geçen yıl 585 milimetre yağış kaydedildi. Bu verilere göre, Türkiye'de toplam yağış miktarı, normallerine göre yüzde 19, geçen yıla göre ise yüzde 10 oranında azaldı. 
     Yağışlarda meydana gelen azalmaların bölgesel dağılımına bakıldığında en kuvvetli azalma, yüzde 31 ile İç Anadolu Bölgesi'nde yaşandı. İç Anadolu Bölgesi'ni yüzde 29 ile Ege, yüzde 27 ile Marmara, yüzde 15 ile Akdeniz ve Doğu Anadolu, yüzde 11 ile Karadeniz ve Güneydoğu Anadolu bölgeleri takip etti. 
     
     İç Anadolu yağış fakiri 
     Son 6 yılın yağış raporlarına göre, İç Anadolu Bölgesi bu yıl metrekarede 270, geçen yıl ise 369 milimetre yağış aldı. Bu bölgenin normal yağış miktarı ise metrekarede 394 milimetre. Bölgede en fazla yağış ise 1997-1998 tarım yılında yaşandı. 
     Ege Bölgesi'nin yağış normali metrekarede 654 milimetre iken, bu yıl düşen yağış miktarı geçen yıla göre azalarak, 462 milimetre olarak gerçekleşti. 
     Marmara Bölgesi de bu yıl son 6 yılın en düşük yağışını aldı. 
     Normal yağış miktarının metrekarede 657 milimetre olduğu bölgede, bu yıl 481 milimetre yağış kaydedildi. Marmara Bölgesi, normallerinin üzerindeki yağışa 1997-1998 tarım yılında ulaştı. 
     Akdeniz Bölgesi'nde düşen yağış miktarı, geçen yıla göre artarak, metrekarede 683 milimetreye çıktı. Ancak bölgenin yağış normali olan 808 milimetreye ulaşamadı. 
     Doğu Anadolu Bölgesi'ne bu yıl düşen yağış miktarı, metrekarede 502 milimetre olarak gerçekleşti. Geçen yıla göre daha fazla yağış 
     alan bölge, son 6 yılda, yağış normali olan 591 milimetreyi yakalayamadı. 
     Yağış azlığı Karadeniz ve Güneydoğu Anadolu bölgelerinde de bu yıl devam etti. Karadeniz'de yağış normali 847 milimetre olarak kabul edilirken, bu yıl bölgeye metrekarede 751 milimetre yağış düştü. 
     Güneydoğu Anadolu Bölgesi, metrekarede 502 milimetre yağış aldı. 
     Bölgenin yağış normali ise 602 milimetre. 
     Meteoroloji uzmanları, deneysel olarak yapılan mevsimsel tahminlere göre, gelecek 3 ayda Türkiye'nin, normallerinin üzerinde yağış alacağını ifade ettiler. 
     






</TEXT>
</DOC>
