<DOC>
<DOCNO> 20938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/13/guncel/gun10.html </URL>
<DATE> 2001/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeşil’in evine kiracı aranıyor 
</HEADLINE>
<TEXT>

     TESLİME TOSUN Antalya DHA 

     Susurluk kazasıyla ortaya çıkan "devlet içindeki çete"de yer aldığı ileri sürülen, Doğu ve Güneydoğu’daki faili meçhul olayları organize ettiği belirtilen Yeşil kod adlı Mahmut Yıldırım’ın Antalya’daki evine kiracı aranıyor. 
     Yaşayıp yaşamadığı zaman zaman tartışma konusu olan Yıldırım’ın daha önce yaz aylarında kaldığı 3 katlı villa, emlakçı aracılığıyla kiraya verilecek. Yeşil’in Ankara’da yaşayan ailesi tarafından kiralanacak olan ev için aylık 140 milyon lira isteniyor. Villayı kiralayacak olan kişiden 100 milyon liralık su ve 40 milyon liralık elektrik borçlarını ödemesi de talep ediliyor. Emlakçı Ahmet Uca, eşi ve çocuklarının maddi sıkıntı çektiklerini belirterek, 6 aylık peşin ödeme yapıldığı takdirde kirayı 125 milyon liraya indirebileceklerini söyledi. 
     Mahmut Yıldırım’ın Antalya’daki evi MİT, Karpuzkaldıran Askeri Tesisleri ve daha önce Ömer Lütfü Topal’a ait Emperyal Casinosu’nun bulunduğu Ofo Hotel arasında kalan bölgede bulunuyor. 
     



 GÜNCEL 






















</TEXT>
</DOC>
