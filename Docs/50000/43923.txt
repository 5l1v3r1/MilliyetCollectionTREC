<DOC>
<DOCNO> 43923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/27/ekonomi/aeko.html </URL>
<DATE> 2001/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce devlet küçülecek 
</HEADLINE>
<TEXT>

2002 bütçesini görüşmek üzere bugün toplanacak olan Yüksek Planlama Kurulu’nun ana gündemi, Başbakan Bülent Ecevit’in isteği üzerine devletin küçültülmesi’ olacak 
     HARUN GÜREK Ankara 

     Yüksek Planlama Kurulu YPK , 2002 yılı program hedeflerini ve bütçe büyüklüklerini görüşmek üzere bugün toplanıyor. Ekonomi yönetiminin program hedefleri konusunda farklı siyasetçilere dört ayrı seçenek sunması beklenirken Başbakan Bülent Ecevit, devletin küçültülmesini de YPK gündemine aldı. Devlette ilk kez bakanlık sayısının azaltılması, gereksiz kamu kuruluşlarının tasfiye edilmesi resmen tartışılacak. 
     Başbakan Ecevit’in başkanlığında saat 14.00’te toplanacak olan YPK’da, Devlet Bakanı Kemal Derviş’in ekonomik programdaki gelişmelere ilişkin bir sunuş yapması bekleniyor. 
     
     Gerçekler anlatılacak 
     "Ekonomide 2002 yılı gerçeğinin siyasetçilere anlatılması" şeklinde nitelenen toplantıda, IMF’yle yapılan görüşmeler konusunda da bilgi verilecek. IMF’nin görüşmeler sırasında, ekonomik programın başında öngörülen 2002 yılındaki yüzde 6.5 faiz dışı fazla hedefine ulaşılması için bütçede yapılmasını önerdiği kesintiler ve devletin içinde bulunduğu ekonomik gerçekler sıralanacak. 
     Daha sonra, DPT’nin 2002 programına ilişkin senaryolar sunulacak. Sunuşta yer alan senaryoların bütçede yüzde 2.5, 4, 5.6 ve 6.5 faiz dışı fazla seçeneklerine dayandığı belirtildi. Senaryoda her bir faiz dışı fazla seçeneğine göre ekonominin 2002 yılında ne kadar büyüyeceği, ödemeler dengesi açığı, enflasyon ve bütçe büyüklüklerinin ne olacağı yer alacak. 
     Bütçede sadece eğitim, sağlık gibi toplumun geleceğini ilgilendiren ödeneklerde kısıntıya gidilmemesi gerektiğini belirten teknisyenler, "Ne kadar büyük bir sıkıntıda olursanız olun, bütçeyi hazırlarken toplumun geleceğini gözardı edemezsiniz. Bugünden fedakarlık yapalım, ama eğitim ülkenin geleceğidir. Eğer bursları keserseniz gençleri bugün dünyanın başına bela olan şeriatın kucağına itersiniz" uyarısında bulundu. 
     
     Bakanlık sayısı azaltılacak 
     Bu arada, Başbakan Bülent Ecevit’in talimatı ile devletin küçültülmesinin de YPK gündemine alındığı öğrenildi. Edinilen bilgilere göre, bu maddede devletin yeniden yapılandırılması tartışılacak. Tartışma kapsamında, şu anda 36 olan bakanlık sayısının 22 dolayında bir yere indirilmesi, bakanlıklara bağlı işlevsiz genel müdürlüklerin kapatılması, aynı fonksiyonları gören farklı bakanlıklar genel müdürlük ve birimlerin birleştirilmesi, illerdeki gereksiz birimlerin tasfiye edilmesi, yine illerdeki aynı bakanlığa bağlı farklı müdürlüklerin tek bir çatı altında toplanması gibi köklü önlemler ele alınacak. 
     Devlet harcamalarındaki israfın asıl bu yolla azaltılabileceği, ekonomik programın sürdürülmesi için gereken kaynağın bu şekilde sağlanabileceği kaydedilirken konunun IMF ile yapılan son görüşmelerde de gündeme geldiği belirtildi. 
     
2002 enflasyonu yüzde 32.7 olur’      Uluslararası Para Fonu IMF tarafından hazırlanan, ikinci altı aylık "Dünyanın Ekonomik Görünümü" raporunda, Türkiye’deki ekonomik durumun hala zor olduğu ve başarıya ulaşmak için programın hatasız uygulanmasının ve siyasi desteğin sürmesinin şart görüldüğü belirtildi. 
     ABD’ye yapılan saldırı öncesi hazırlanan ve iyimser tahminler içeren raporun Türkiye’ye ilişkin bölümünde de, 2001 tüketici enflasyonu yüzde 51.9, 2002 enflasyonu ise yüzde 32.7, ekonomide bu yılki küçülme oranı yüzde 4.3, gelecek yıl ise yüzde 5.9 büyüme tahmini yapıldı. Raporda, faiz oranlarının yüksek seyretmeye devam etmesinin, ekonomik toparlanmayı riske attığı da vurgulandı. 
     Raporda şöyle denildi "Faiz oranları mali sürdürülebilirliği ve ekonomik toparlanmayı tehlikeye atıyor. Döviz kurları ve enflasyondaki aşırı belirsizlik ve yüksek faizler, reel ekonomiye zarar verdi. Ancak güveninin sağlanacağı yönünde göstergeler var. Mali dengelerde güçlü ilerleme oldu. Enflasyon düşme işaretleri gösterdi. Programın politik uygulaması, gözle görülür şekilde iyileşti. Ekonomik durumun hala çok güç olduğu göz önüne alındığında, programın hatasız uygulanması ve siyasi desteğin tam ve bölünmeden sürmesi şart." 
     Raporda 2001 yılı için dünyanın büyüme oranı ise revize edilerek yüzde 3.2’den yüzde 2.6’ya düşürüldü. 
     



 EKONOMİ 
















</TEXT>
</DOC>
