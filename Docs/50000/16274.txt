<DOC>
<DOCNO> 16274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/14/son/soneko15.html </URL>
<DATE> 2001/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Devlet kemer sıkacak" 
</HEADLINE>
<TEXT>

     Devlet Bakanı Kemal Derviş, Türk Telekom'un mutlaka özelleştirileceğini bildirdi. 
     Bakan Derviş, yeni Ekonomik Programı açıkladığı basın toplantısında, bir soru üzerine ''Türk Telekom'un yüzde 99'u da özelleştirilebilir ama yabancıya yüzde 49'un üzerinde bir blok satış olmayacaktır'' dedi. 
     Türk Telekom ile ilgili lisans verme yetkisinin, Rekabet Kurumu'nda olacağını belirten Bakan Derviş, Türk Telekom'un hızla özelleştirilmesini sağlayacak bir yönetimin olacağını ifade etti. 
     Derviş, ''memur, esnaf ve işçiden tasarruf etmelerinin istendiği bir ortamda, devletin tasarruf etmediğine'' ilişkin bir soruya karşılık da, devletin 2001 yılında ciddi bir tasarruf yapacağını, kamu harcamalarında bu yıl içinde yüzde 9 oranında azalma olacağını, kamunun yüzde 5,5 oranında Gayri Safi Milli Hasıla temelinde bir faiz dışı fazla sağlayacağını belirtti. 
     Derviş, ''bütün bunlar, devletin tasarruf gayretini gösteriyor'' dedi. 
     Benzer bir soruya karşılık, Maliye Bakanlığı Müsteşarı Ertan Dikmen de, tasarrufun yapısal değişiklerle sağlanacağını, sadece kısa bu dönemi atlatacak bir tasarruf içinde olmadıklarını söyledi. 
     




</TEXT>
</DOC>
