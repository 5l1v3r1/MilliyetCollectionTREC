<DOC>
<DOCNO> 20746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/son/sontur18.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkmaz Yiğit mahkemede konuştu ve iki bakanı suçladı 
</HEADLINE>
<TEXT>

     Usulsüz kredilerle Bankekspres'i zarara uğrattıkları gerekçesiyle yargılanan bankanın eski sahibi Korkmaz Yiğit, Bankekspres'i alıncaya kadar zengin, varlıklı ve kredibilitesi yüksek bir insan olduğunu belirterek, ''Aldıktan sonra hayatım allak bullak oldu'' dedi. 
     İstanbul 4 No'lu DGM'de, kimlik tespitinden sonra sorgusuna geçilen tutuklu sanık Korkmaz Yiğit, ''Bugün zor bir savunma yapacağım'' diyerek sözlerine başladı. 
     Bankekspres'in, ''Tasarruf Mevduatı Sigorta Fonu'nun TMSF el koyduğu bir banka değil, sıkıntıya düştüğü için 1 milyar liraya satın aldığı bir banka olduğunu'' ifade eden Yiğit, kendisinin ve aile efradının niye tutuklu olduğunu anlayamadığını belirterek, ''Bankanın içini boşaltmadık, hortumlamadık. Biz, o kategorideki banka değildik''diye konuştu. Eski Devlet Bakanı Güneş Taner'in, 27 Ekim 1998'de, Meclis Araştırma Komisyonu'ndaki bir toplantı sonunda ''Devletin menfaatleri için Korkmaz Yiğit'in tutuklanmasına karar verdik'' dediğini öne süren Yiğit, ''Güneş Taner, hangi hakla mahkemeye çıkarılmadan tutuklanmama karar veriyor. Daha sonra aynı Güneş Taner, murakıpları arayıp banka hakkında rapor hazırlatıyor'' şeklinde konuştu. 
     Beyoğlu Adliyesi'nde yargılanırken yurtdışına çıkış yasağının kaldırılmasından 2 saat sonra, dönemin ekonomiden sorumlu Devlet Bakanı Recep Önal'ın mahkemeyi arayarak tekrar çıkış yasağı çıkarılmasını istediğini iddia eden Yiğit, siyasilerin yargıya müdahalede bulunduğunu öne sürdü. 
     1998 yılında Bankekspres için bir ödeme planı gönderdiğini, 2 yıl vadeyle ne isteniyorsa yapmaya hazır olduğunu söylediğini anlatan Yiğit, ''Teklif verirken, 4 klasör dolusu 3 milyar dolarlık mal varlığımı gönderdim. İyi niyetle gönderdiğim mal varlığım bloke edildi ve teklifim dikkate alınmadı'' dedi. 
     Bankacılık Düzenleme ve Denetleme Kurulu BDDK kurulduğunda, başına Zekeriya Temizel'in getirildiğini kaydeden Yiğit, kendilerine tahakkuk eden riski değerlendirmek üzere görüşme talep ettiklerini, ancak kendilerinden yazılı teklif hazırlamalarının istendiğini söyledi. 
     İstek üzerine süratle bu yazılı teklifi hazırladıklarını, ancak yine de cevap alamadıklarını öne süren Yiğit, şöyle konuştu 
     ''Borcu ödemek için yaptığım tüm mücadeleler sonuçsuz kaldı. Tasarruf Mevduatı Sigorta Fonu el koyduğu halde, hiçbir işleme tabi tutulmadan varlığını devam ettiren bankalar var. Ben, 100 milyon doları bir teşekküle mi ödedim Bu ne biçim bir teşekkül ki satın alınabiliyor. Bankekspres'i alana kadar zengin, varlıklı, kredibilitesi yüksek bir insandım. Aldıktan sonra hayatım allak bullak oldu.'' 
     
     
     






</TEXT>
</DOC>
