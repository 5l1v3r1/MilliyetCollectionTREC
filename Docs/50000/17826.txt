<DOC>
<DOCNO> 17826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/son/soneko01.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF yetkilisine göre Türkiye'ye ek kaynak geliyor 
</HEADLINE>
<TEXT>

     Uluslararası Para Fonu IMF'nin, Türkiye'nin yeni ekonomik programına ek dış kaynak sağlayabileceği bildirildi. 
     IMF'nin bir yetkilisi, açıklamasında, ''Türkiye'nin yeni programına IMF'nin ek dış kaynak sağlaması olasılığı bulunuyor. Ancak bu konudaki kararı, program üzerinde anlaşmaya varılmasının ardından IMF İcra Direktörleri Kurulu verecek'' dedi. 
     IMF yetkilileri, daha önceki açıklamalarında, bir önceki programda Türkiye için ayrılan paradan geriye kalan 6.25 milyar doların yeni programın desteklenmesi için kullanılmasının planlandığını belirtirken, yeni dış kaynaktan söz etmiyorlardı. Dolayısıyla, bu son açıklamayla IMF, Türkiye'ye ek kaynak sağlayabileceğini ilk defa dile getirmiş oldu. Ancak, bunun ne yolla gerçekleşebileceği henüz belli olmadı. Bu arada halen Ankara'da bulunan IMF heyetiyle Türk hükümeti arasında yeni ekonomik program üzerinde sürdürülen görüşmelerin tam olarak ne zaman sonuçlanacağı da henüz açıklık kazanmadı. IMF ve Dünya Bankası ilkbahar toplantılarının 26-30 Nisan tarihlerinde Washington'da yapılacağını belirten IMF kaynakları, Ankara'da program üzerinde yürütülen görüşmelerin o tarihlerde Washington'da devam etmesi olasılığının bulunduğunu belirttiler. 
     
     
     




</TEXT>
</DOC>
