<DOC>
<DOCNO> 41740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/son/sondun21.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus basını "Kıyamet" dedi, Irak basını sevindi 
</HEADLINE>
<TEXT>

     Dünyanın pek çok ülkesinde olduğu gibi Rusya'da da halk dün ekran başına kilitlenirken, Rus basını bugün ''kıyamet'' başlıkları attı. 
     Vremya Novostei Gazetesi, New York'taki ikiz kulelerden birinin yıkılan görüntüsünün üstüne ''Dünya Yıkıldı'' manşetini atarken, ABD'nin insanlık tarihinin en kötü terörist saldırısının kurbanı olduğu belirtildi. 
     ''Şimdi Mahşer'' başlığını kullanan Kommersant Gazetesi ise, piyasaların alt üst olduğunu yazdı. 
     Komsomolskaya Pravda Gazetesi'nde, ''bunun sadece bir terörist saldırı değil, teröristler tarafından başlatılan 3. Dünya Savaşı olduğu'' belirtilirken, İzvestiya Gazetesi, ''saldırıların dünya siyasetinin panoramasını sonsuza dek değiştirdiği'' yorumunda bulundu. 
     Haberde, ''Dünden sonra dünyada süper güç kalmadı. Uygarlıklar arası savaş başladı. İsa'ya karşı Allah'ın, zengine karşı yoksulun, uygar dünyaya karşı barbarların savaşı'' denildi. 
     Bu arada, onlarca Rus, dünkü saldırılarda hayatını kaybedenler anısına başkent Moskova'daki Amerikan Büyükelçiliği önüne çiçek ve mumlar bıraktı. 
     Kamu binaları, havaalanları, tren istasyonları ve metroda güvenlik önlemlerinin artırıldığı Rusya'da, Savunma Bakanlığı, Atlantik ve Pasifik'te stratejik savaş uçaklarıyla bu hafta yapılması planlanan tatbikatları ertelediğini bildirdi. 
     Irak basını 
     Irak basını olaylara geniş yer vermezken, hükümetten de saldırılarla ilgili yorum gelmedi. 
     Gazeteler, ajans haberlerini yorum yapmadan aktarırken, sadece El Irak Gazetesi, New York ve Washington'da dün meydana gelen terörist saldırıların ''dünyadaki tüm zorba ve baskıcı yöneticilere bir ders olduğunu'' savundu. 
     ''Amerika yanıyor'' adlı başyazısında gazete, ''Amerika yanıyor, Amerika'nın böbürlenmesi, heybeti, kibirliliği ve müesseseleri yanıyor. Amerikalı yöneticilerin böyle bir dersi beklemeleri gerekiyordu'' ifadeleri yer aldı. 
     Gazete, ''Amerika'nın başkalarına zorla içirdiği zehirden kendisinin de içtiğini'' ve ''Amerika'yı kuzeyden güneye kadar korku sardığını'' öne sürdü. 
     El Irak Gazetesi, ''ABD'de meydana gelen yangının arkasında bin, milyon, belki de milyar elin bulunduğunu'' savundu. 
     
     







</TEXT>
</DOC>
