<DOC>
<DOCNO> 16279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/14/son/soneko20.html </URL>
<DATE> 2001/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Döviz kuru olması gerekenin çok üzerinde" 
</HEADLINE>
<TEXT>

     Devlet Bakanı Kemal Derviş, bu yıl faiz dışı kamu dengesinde, geçen yıla göre çok önemli bir artışın mümkün olacağını belirterek, bunun en başta devletin tasarruf etmesine bağlı olduğunu vurguladı. 
     Derviş, ekonomik programı açıklamak amacıyla düzenlediği basın toplantısında, devletin bütün kuruluşlarının kendi alanlarındaki tasarruf önlemlerine karar verdiğini ve bunların uygulamaya konulacağını belirterek, şöyle devam etti 
     ''Bunu yapmazsak enflasyon sürecini kıramayız ve yazın, sonbahar aylarında enflasyonu aşağı doğru çekemeyiz. Bunu yapamazsak, bütün piyasalara vereceğimiz sinyal çok yanlış olacaktır. Aynı zamanda yüksek reel faiz süreci devam edecektir. Onun için kamu maliyesindeki bu politikayı hepimiz desteklemeliyiz. Gerçekleşmesine yardımcı olmalıyız. Bunun sayesinde enflasyon yıl sonunda aylık olarak yeniden yüzde 2'ye ve gelecek yıl da yüzde 20'nin altına inebilecek.'' 
     Derviş, halen eksi yüzde 4 düzeyinde bulunan büyümenin de 3'üncü üç ayda, ihracat ve turizm gelirlerinin de etkisiyle yüzde 3'lere çıkabileceğini kaydetti. 
     Döviz kuru çok yüksek 
     ''Makro ekonomik dengeler açısından özetlenirse şu anda gerçekten çok zor durumdayız'' diyen Bakan Derviş, döviz kurunun aşırı bir hareket gösterdiğini, reel kur hesapları açısından dövizin olması gerekenin çok üstünde olduğunu belirtti. Geçen haftanın sonlarında bu haftanın başlarında kurun çok aşırı değerlenmiş durumda olduğuna dikkati çeken Derviş, maliye ve para politikasının yerine oturması ile kurun yeniden istikrara kavuşacağını ve herkesin önünü daha iyi görebileceğini söyledi. 
     Kemal Derviş, ''Programın açıklanması, Meclis'teki çalışmaların da hızla sonuçlanması halinde, Türkiye'ye istediğimiz güven gelecek ve makro ekonomik dengeler yerine oturacaktır'' dedi. 
     Sorunların esas çözümünün içerideki yeniden yapılanma, hükümetçe desteklenen reformlar olduğunu vurgulayan Derviş, ''Devletteki tasarruf eylemleri ve devletin daha etkili çalışması gayretidir. Esas sorunların çözümü Türkiye'nin içindedir'' dedi. 
     Zaten yüksek olan borçlara çok büyük yeni borçlar eklemenin sorunu çözmeyeceğini, aksine Türkiye'yi daha da büyük çıkmazlara götüreceğini vurgulayan Derviş, dolayısıyla ister doğrudan devlet borçlanmasında, ister Hazine'nin garanti verdiği borç politikasında çok dikkatli olmak gerektiğini kaydetti. 
     Bu geçiş döneminde bütün yükün iç piyasaya ve para piyasasına verilemeyeceğini anlatan Bakan Derviş, şöyle devam etti 
     ''Geçiş döneminde uluslararası kuruluşlar ve Türkiye ile ticari, ekonomik ilişkileri olan dost ülkelerin bir miktar Türkiye'yi desteklemelerini istedik. Uluslararası finans çevreleri ile yoğun bir çalışma ve görüşme içindeyiz. Bu destek miktarını 10-12 milyar dolar olarak belirledik bunu sağlamaya çalışıyoruz. Bunu önümüzdeki günlerde bir karara bağlayabileceğimizi umuyorum. Olumlu gelişmeler var ama herkes programın ayrıntılarını görmek istiyor. Aynı zamanda IMF ile yaptığımız çalışmanın son şeklini bulmasını bekliyor.'' 
     Program IMF'ye bugün sunuluyor 
     IMF'nin bugünkü dünyada, uluslararası finans akımlarını denetleyen koordine eden ve Türkiye'nin de hissedarı olduğu bir kuruluş olduğunu hatırlatan Derviş, ''Kendi programımızı hazırlarken geçmişteki deneyimlerden ders aldık. Hükümet ve Türkiye'nin kadroları olarak, kendi programımızı hazırladık'' dedi. 
     Programın bugün resmen IMF'ye sunulacağını, IMF ve Dünya Bankası'nın da çalışmaları yaparak, ayrıntıya bakacaklarını açıklayan Bakan Derviş, ''Bize destek olacaklarını çok büyük bir kuvvetle tahmin ediyorum. Bu destekle birlikte bu programın dış finansman ayağını da önümüzdeki hafta oluşturabileceğimize ve kesin bir hedefe varacağımıza inanıyorum'' diye konuştu. 
     Dış finansman konusunda çok yoğun olarak çalıştıklarını anlatan Derviş, şöyle devam etti 
     ''Kesin kararlar verilmiş değil. Hersek sunduğumuz programın ayrıntılarına bakacak. IMF ile çalışmalarımız bu hafta sonu devam edecek. Kesin bir noktaya geldiğimizde dış finansman ayağını elde edeceğimize de inanıyorum. O zaman içerdeki yaratacağımız faiz dışı kamu dengesindeki kaynağı göreceğiz.'' 




</TEXT>
</DOC>
