<DOC>
<DOCNO> 12424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/son/sontur11.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bingöl ve Ağrı ile Doğubayazıt'ta atılan yasadışı sloganlara polis müdahale etmedi 
</HEADLINE>
<TEXT>

     Nevruz Bayramı, Doğu Anadolu Bölgesi'ndeki illerde çeşitli etkinlikler ve coşkuyla kutlanıyor. 
     Bingöl ve Ağrı ile Doğubayazıt ilçesindeki kutlamalarda atılan yasadışı sloganlara polis müdahale etmedi. 
     Erzurum'daki kutlamalar, Atatürk Üniversitesi A.Ü Yerleşkesi'ndeki Gençlik Anıtı önünde saygı duruşu ve İstiklal Marşı eşliğinde göndere bayrak çekilmesiyle başladı. Nevruz yürüyüşü, yağış nedeniyle iptal edildi. A.Ü Sosyal Bilimler Enstitüsü Müdürü Prof. Dr. Bilge Seyidoğlu, törende, Nevruz'un yenilik ve yenileşme anlamına geldiğini ifade ederek, kutlamaların Türk Dünyası'nda önemli bir yere sahip olduğunu söyledi. Törende daha sonra A.Ü'de öğrenim gören Türk cumhuriyetlerinden öğrenciler şiirler okudu, halkoyunları ekipleri yağmur altında gösteri sundu. Halk Eğitimi Merkezi'nde ise İl Kültür Müdürlüğü'nce öğrencilere slayt gösterisi eşliğinde konferans verildi. 
     Iğdır'ın Aralık ilçesinde kutlamalar çerçevesinde, işyerleri ziyaret edildikten sonra Karasu Camii'nden Aralık Lisesi'ne kadar yürüyüş düzenlendi. Nevruz üzerine konuşmalar yapıldı, halkoyunları ekipleri gösteri sundu, sanatçılar ve halk ozanları konser verdi. Kutlamalarda ayrıca yumurta tokuşturuldu ve ateş üzerinden atlandı. Iğdır şehir merkezindeki kutlamalar ise Zübeyde Hanım Bulvarı'ndan start alacak yürüyüşle başlayıp şehir stadyumunda devam edecek. Buradaki kutlamalara, Devlet Bakanı Abdulhaluk Çay da katılıyor. 
     Ağrı'da HADEP İl Başkanlığı'nca eski Hayvan Pazarı alanında düzenlenen kutlamalara 300 dolayında vatandaş katılırken, kapatılan DEP'in tutuklu eski milletvekillerinin telgrafları okundu, yasadışı sloganlar atıldı. Polisin, slogan atan gruba müdahale etmediği gözlendi. 
     Ağrı'nın Doğubayazıt ilçesinde Belediye Meydanı'ndaki kutlamalara ise yaklaşık 5 bin kişi katıldı. Meydanda yakılan Nevruz ateşi üzerinden atlandı, zaman zaman da yasadışı sloganlar atıldı. Polisin müdahale etmediği kalabalık daha sonra dağıldı. Muş'taki kutlamalarda, Karayolları Kavşağı'nda toplanan kalabalık, Nevruz ateşi yakarak üzerinden atladı. Tunceli'de Elazığ yolu üzerinde toplanan grup da yaktıkları Nevruz ateşi üzerinden atlayarak halay çekti. Bingöl'deki kutlamalarda da, Tekel Meydanı'nda toplanan grup, Belediye Başkanı Feyzullah Karaaslan'ın yaktığı Nevruz ateşinin üzerinden atlayıp halay çekti. Kutlamalar sırasında kalabalık arasından atılan yasadışı sloganlara polis müdahale etmedi. Ardahan'da Halk Eğitimi Merkezi'nde düzenlenen kutlamalara, protokolun dışında vatandaşlardan katılımın az olması dikkati çekti. 
     Nevruz Bayramı, Nahcivan Özerk Cumhuriyeti'nde de coşkuyla kutlanıyor. 
     Haydarbulağı Azatlık Meydanı'nda başlayan kutlamalara, 10 binin üzerinde Nahcivanlı katılıyor. Nahcivan Cumhurbaşkanı Vasif Talibov'un da katılımıyla devam eden kutlamalarda, Nevruz ateşi yakıldı, geleneksel olarak seçilen ''Bahar Kızı'', Nahcivanlılar'a baharı simgeleyen çiçekler attı. Kutlamalarda ayrıca halkoyunları ekipleri gösteriler sundu, ev ve işyerlerine ''yeddi levin'' 7 çeşit kuruyemiş dağıtıldı. 




</TEXT>
</DOC>
