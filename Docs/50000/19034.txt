<DOC>
<DOCNO> 19034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/son/sontur15.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bahçeli "Siyasilerin karıştığı yolsuzluklar var" 
</HEADLINE>
<TEXT>

     MHP Genel Başkanı ve Başbakan Yardımcısı Devlet Bahçeli, siyasetin itibar yitirmesinin önüne yine bu kurumun geçeceğini belirterek, milletvekili dokunulmazlığı ile siyasi partilerin gelir ve gider denetiminin yeniden düzenlenmesini önerdi. 
     Bahçeli, siyasi ve bürokratik yozlaşma ile yolsuzlukların ülkelerin geleceğine yönelik bir tehdit olarak algılanmasının doğru bir yaklaşım olduğunu belirterek, şunları kaydetti 
     ''Ne yazık ki, Türkiyemizde de, birçok ülkede olduğu gibi gerek kamu görevlilerinin ve gerekse siyasetçilerin aktif rol oynadığı pek çok yozlaşma ve yolsuzluk örneği ile karşılaşılmaktadır. Ancak, bundan daha vahim olanı, yıllardır ardarda skandal boyutuyla ortaya çıkan veya çıkarılan bu yozlaşma ve yolsuzluklara karşı kamu vicdanını rahatlatacak, yapanın yanına kar kalmasını önleyecek bir çözüm yolu getirilmemiş olmasıdır. Dolayısıyla Türkiye'ye zarar verdiği öne sürülen pek çok olayın da gerçekte hangi boyutlarda olduğu, faillerinin sorumluluğunun tespiti noktalarında da topluma karşı bir cevap verilememiştir.'' 
     Bahçeli, MHP TBMM Grup toplantısında yaptığı konuşmada, "başta milletvekili dokunulmazlıklarının sınırlandırılması hususu olmak üzere, yargı ve denetim reformu gibi sorunun çözümünde fayda sağlayacak her türlü gerçekçi ve yapıcı tavrı sergilemekten kaçınmak hiçbir şekilde mümkün değildir.'' 
     Devlet Bahçeli, milletvekili dokunulmazlığının belli ölçüler içinde olduğunu belirterek, haksız ve asılsız suç isnatları ile Meclis kararı olmadan milletvekilinin yasama görevlerinden alınmasının kabul edilemeyeceğini dile getirdi. 
     
     






</TEXT>
</DOC>
