<DOC>
<DOCNO> 43635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/23/spor/ybilgic.html </URL>
<DATE> 2001/09/23/ </DATE>
<TIME>  </TIME>
<AUTHOR> GÜRCAN BİLGİÇ  </AUTHOR>
<HEADLINE>
Bir mucize aranıyor 
</HEADLINE>
<TEXT>

     İki teknik adam da oyun içi dengeleri beraberlik üzerine kurup, ligin kalan haftalarını moralli geçirmek niyetindeydi. Daha başlarda gelecek bir derbi mağlubiyeti, kalan maçlarda olası bir yıpranmanın nedeni olabilirdi çünkü. Bu yüzden, futbol kalitesinden önce mücadele gücünün ön plana çıktığı bir ortam oluştu. 
     Mustafa Denizli, Galatasaray’ın iki forveti Ümit Karan ve Hasan Şaş’ın yanı sıra, Sergen’in başına da Johnson’ı bekçi yaptı. Ali Güneş yerinde durmuyor, Oktay, Rapajic ikilisinin sürekli arasına girip kendini gol bölgelerinde gösteriyordu. Barcelona karşısına bile üç forvetle çıkan Denizli’nin bu kez beşli orta sahayı tercih etmesi de maçın bir başka taktik özelliğiydi. Geçen sezon Galatasaray’a hiç kaybetmeyen tecrübeli teknik adamın planlarını bozan tek şey ise sahadaki on bir oyuncu içinde maça yön verecek kalitede bir ismin bulunmamasıydı. Düşünün ki, Fenerbahçe atağa geçtiğinde topu verecek kişi Lazetic oldu. Taze damat, Maradona’lığa soyunup ince işler yapmaya kalkınca top oynamanın kız tavlamak kadar kolay olmadığını gördü. Lazetic geliyor sol ayağıyla şut atıyor, Abdullah ile Yusuf ayaklarındaki topu bırakıp gidiyor, Johnson’ın kontrol etmek istediği her top kendisinden bir metre açılıyor, Oktay gol pozisyonuna dahi girmeden oyundan çıkıyor, sonra da Mustafa Denizli kötü teknik direktör oluyor. 
     Fenerbahçe’nin hep pas yapamamasından şikayet ediyoruz ama, bu oyuncularla nasıl topu dolaştıracaksın, o da başka bir konu. Fenerbahçe takımının neden kötü oynadığını soracağımıza, iyi oynadığı zaman bunu nasıl yaptığını araştırmalıyız. 
     Maçın beraberliğe kilitlenmiş şeklini değiştiren hareket, Lucescu’nun ikinci yarıda Hasan Şaş’ı orta sahaya geri almasıydı. Forvette hiçbir şey üretemeyen Suat, dengeyi bozacak golü hazırlayan ayaktı. Yamana, yamana UEFA apoletli elbiseden kalan tek orijinal parça da Galatasaray’ı galip getirmeye yetti. 
     



 SPOR 

























</TEXT>
</DOC>
