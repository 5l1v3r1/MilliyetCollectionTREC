<DOC>
<DOCNO> 38947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/son/sonspo01.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekelioğlu "İyi futbol oynamadık, iyi mücadele ettik" 
</HEADLINE>
<TEXT>

     Trabzonspor Teknik Direktörü Sadi Tekelioğlu, ''Farklı galibiyeti iyi futbol değil, iyi mücadele getirdi'' dedi. 
     Tekelioğlu, 5-0'lık galibiyetleriyle sona eren karşılaşmanın ardından yaptığı açıklamada, oyuncularının gösterdiği mücadeleden memnun olduğunu belirterek, ''Maçın ilk 30 dakikasında çok sıkıntı çektik. Ancak ilk yarıyı 1-0 önde kapadık. İkinci yarı, Bursaspor üzerimize gelince, maçtan 5-0'lık farklı bir galibiyetle ayrıldık. Aman aman bir top oynamadığımızı söylersek doğru olur'' dedi. 
     Tekelioğlu, Brezilyalı oyuncuların performansıyla ilgili olarak da ''Almanya kampında bu oyuncular çok daha diriydi. Güç olarak daha iyi durumdaydılar. Ancak şu an fizik bakımından tam olarak eskisi gibi değiller. Kısa sürede bu eksikliklerini gidereceklerine inanıyorum'' diye konuştu. 
     
     Biyediç "Bize yakışmadı" 
     Bursaspor Teknik Direktörü Nejat Biyadiç ise Trabzonspor karşısında aldıkları farklı yenilginin kendilerine yakışmadığını söyledi. 
     Biyediç, yaptığı açıklamada, maçın dönüm noktasının 3. gol olduğunu belirterek, şunları söyledi 
     ''İlk 2 golü duran toptan yedik ve 2-0'a kadar da iyi mücadele sergiledik. Kaçırdığımız pozisyonlar oldu. Ancak 3. golden sonra oyun iyice koptu. Savunmada eksikliklerimiz var. Transferde düşündüğümüz birkaç isim var.'' 
     
     Hami'nin kolu kırıldı 
     Bursaspor maçının bitiş düdüğü anında, yeşil-beyazlı oyuncu Murat Hacıoğlu ile girdiği hava topu mücadelesi sonrasında kolunun üzerine düşen bordo-mavili takımın kaptanı Hami'nin sağ kolunun dirsek üzerinden kırıldığı bildirildi. 
     Karadeniz Teknik Üniversitesi Farabi Hastanesi Acil Servisi'ne kaldırılan Hami'nin kolunun alçıya alındığı öğrenildi. 







</TEXT>
</DOC>
