<DOC>
<DOCNO> 43347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/spor/spo02.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ogün’den itiraf 
</HEADLINE>
<TEXT>
"İYİ ÇALIŞMIYORUZ" 
Fenerbahçe kaptanı Ogün, kötü futbolun nedenini antrenmanlara bağladı, "Gereken önemi vermiyoruz. Ancak idmanların biçimi, uygulaması, takdiri hocamıza ait" dedi 
     YUSUF KOBAL 

     - Kötü oynuyorsunuz. Kazandığınız maçlarda da bu böyle oldu. Sorun nerede 
     "Geçen sezonki gücü, isteği, hırsı sahaya yansıtamıyoruz. Bunu da Barcelona maçında gördük. Hatalı oynadık, yenildik. Bu bize ders oldu. Fenerbahçe deneyimli de olsa, deneyimsiz de olsa mücadelesini sahaya koymak zorunda. Eğer bunu yapamazsanız, kötü sonuçlar kaçınılmazdır." 
     
     - Neden mücadele etmiyorsunuz 
     "Onu biz de çözmüş değiliz. Kaptan olarak arkadaşlarıma soruyorum, ancak cevabını bulamıyoruz. Bana göre daha fazla çalışmalıyız. Geçen sezon şampiyon olurken ortaya koyduğumuz benliği, idmanlara da yansıtmalıyız." 
     
     - Yani iyi çalışmıyor musunuz Her idmanda 5’e 2 oynamanın faydası var mı 
     "Çalışmanın biçimi, uygulaması, takdiri tamamen teknik direktörümüz Mustafa Denizli’ye ait. Geçen sezon da 5’e 2 oynuyorduk. Bence antrenmanlara önem vermiyoruz ve iyi çalışmıyoruz. Elbette arkadaşları uyarıyorum. Ancak başımızda bir teknik adam var ve her şeyin iyisini o bilir." 
     
     - Barcelona maçında çıkarken protesto edildin ve karşılık verdin Tepkin kimeydi İyi oynamadığını kabul ediyor musun 
     "Bir futbolcu için en önemli şey sezon başı hazırlık kampıdır. Ancak benim bu şansım olmadı. Oynadığım iki kötü maça bakarak beni yerden yere vuranlara, ıslıklayanlara ve yuhalayanlara kızıyorum. Eleştiriye açığım. Bunlardan yararlanırım da. Ama sahada Fenerbahçe forması giymiş bir tek Ogün yoktu ki o gece. Oysa sadece benim ismim kullanılıyor. Beni istemiyorlarsa mertçe söylesinler,ona göre davranayım. Sahaya çıkıyorsam bilinsin ki, formanın hakkını veririm. Bu saatten sonra karakterimi değiştirecek halim yok. Biraz güçsüz olduğumu kabul ediyorum. Ama bana karşı anlayışlı olmak zorundalar." 
     
     - Yabancı oyunculara karşı Denizli’nin toleranslı davrandığı doğru mu 
     "Eğer yabancı oyunculara tolerans varsa bu hocamızın bileceği bir şeydir. Bu takdir de her şeyde olduğu gibi hocamıza aittir. Ama unutmamak gerekir ki, yeri gelecek ben de yedek kalacağım. Sahaya hiç kimsenin ummadığı bir kadro da çıkabilir. Kimin oynayacağı teknik direktörün inisiyatifinde. Yedek kalan oyuncular buna itiraz edemezler. Çalışan kadroya girer." 
     
     - Rüştü’ye ne diyeceksin ve Rapajiç’in sorunlu olduğuna katılıyor musun 
     "Ne kimseyi överim, ne de sorunlu olduğunu kabul ederim. Takım arkadaşlarımı ismen değerlendirmek doğru değil. Eğer bir sorun varsa 23 kişi sorumludur. En doğrusu bu. Başarı ancak böyle gelir." 
     
     - Fenerbahçe’nin Şampiyonlar Ligi’nde bundan sonraki seyri nasıl olacak 
     "Önümüzde Lyon maçı var. Onlar da sahalarında yenildiler. Bu maçı almalıyız. Çünkü büyük önem kazandı. Eğer kazanırsak yeniden yarışa girebiliriz. Tek istediğim Lyon maçının Barcelona maçı gibi olmaması. Bunun için arkadaşlarımı uyaracağım, ben de üstüme düşeni yapacağım. Bu arada Galatasaray maçını da unutmamak gerekiyor." 
     
Ofsayta düştük      ŞAMPİYONLAR Ligi’nde oynanan ikinci hafta maçlarında, Galatasaray, PSV Eindhoven karşısında 9 kez ofsayta düşerek 32 takım içinde ilk sırayı aldı. Fenerbahçe de Barcelona önünde beş kez ofsayta yakalandı ve Manchester United ile Olympiakos’un ardından 4. sırayı elde etti. 
     HAFTAYI yenilgi ile kapatan Fenerbahçe, kaleyi bulan üç, Galatasaray ise 4 şut attı. Her iki takım da oynadıkları maçlar sırasında rakip kaleye toplam 9 şut gönderdi. 27’şer şut atan CF Real Madrid ile S.Moskova birinciliği paylaşırken, İspanyol ekibinin 16 şutu kaleyi buldu. 
     
Geliyoruz      FENERBAHÇELİ taraftarlar önceki gün Ali Sami Stadı’na giderek şeref tribününün önüne bir avuç çimen attılar, ardından üstüne yumurta kırdılar. Galatasaray kulübünün rakip takımlar için hazırlattığı tribünlerdeki kafes modeline tepki gösteren Sarı - Lacivertli grup, ardından "Bekleyin 22 Eylül’de geliyoruz" yazılı bir pankart bıraktı. 
     
Sakatlar can sıktı      FENERBAHÇE’DE sağ adalesinde zorlanma bulunan Ogün, sol dizinde problemi olan Johnson ile 40 derece ateşle yatan Revivo’nun durumları teknik heyetin keyfini kaçırdı. Doktorlar, bu üç futbolcunun Galatasaray maçına yetiştirilmeye çalışıldığını ancak durumlarının ciddi olduğunu açıkladılar. 
     
Taktik çalışma      TEKNİK Direktör Denizli, uzun bir aradan sonra ilk kez taktik çalışması uyguladı. Kanatlardan Ali Güneş, Mert Meriç, Abdullah ve Ali Akdeniz’in getirdiği toplarla ön direk arka direk varyasyonları deneyen tecrübeli hoca, ardından şut çalışması ve çift kale maç yaptırdı. Bu arada takım dün gece kampa girdi. 
     
Güvenlik toplantısı      CUMARTESİ günkü zorlu derbi öncesi, İstanbul Emniyet Müdürlüğü’nde güvenlik toplantısı yapıldı. İki kulüp yöneticilerinin de katıldığı zirvede alınacak önlemler belirlendi. Bin 100 kişilik yere sahip olan Fenerbahçeli taraftarların stada saat 17.00’de polis tarafından sokulacağı açıklandı. 
     



 SPOR 




























</TEXT>
</DOC>
