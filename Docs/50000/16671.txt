<DOC>
<DOCNO> 16671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/17/siyaset/siy15.html </URL>
<DATE> 2001/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Kurulu’nda Derviş-Gökalp gerginliği 
</HEADLINE>
<TEXT>

     ANKARA Milliyet 

     Bakanlar Kurulu'nun dünkü toplantısında Ekonomiden Sorumlu Devlet Bakanı Kemal Derviş ile MHP'li Tarım Bakanı Hüsnü Yusuf Gökalp arasında çiftçilerin borçları konusunda tartışma çıktığı bildirildi. Alınan bilgiye göre Gökalp, hazırladığı "Çiftçi Raporu"nu hükümete sunarak, çiftçilerin borçlarının ertelenmesini isterken, programda çiftçiye yer ayrılmamasından yakındı. 
     Derviş ise Gökalp'i "Programı sekteye uğratabilir. Her harcamanın kaynağının bütçeye konulması gerekiyor. Aksi takdirde dış kaynak artarsa ülkenin geleceği de ipotek altına alınır" diye yanıtladı. Derviş'in bu yanıtına sinirli bir ses tonuyla karşılık veren Gökalp, "Esnaf gibi çiftçi de sokağa çıkar" uyarısında bulundu. 
     MHP'li bakanların da Hüsnü Yusuf Gökalp'e destek vermesi üzerine ortamı Başbakan Ecevit yatıştırdı. Tartışma üzerine üç yıllık borç ertelenme önerisi reddedildi, çiftçiler için kriz öncesi faiz oranlarının uygulanması benimsendi. 
     


 SİYASET 





















</TEXT>
</DOC>
