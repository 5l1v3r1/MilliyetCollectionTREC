<DOC>
<DOCNO> 33963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/son/sondun15.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'de dinciler ve feministler elele verip porno kanalları yasakladı 
</HEADLINE>
<TEXT>

     İsrail parlamentosunun dinci ve feminist üyeleri, dün benzeri görülmemiş bir ittifak yaptı. 
     Pornografiye karşı yapılan işbirliği başarıyla sonuçlandı ve yapılan oylamada uydu ve kablo aracılığıyla izlenebilen televizyondaki pornografi kanalları yasaklandı. İsrailliler, bundan böyle sadece ''ev sineması'' yöntemiyle pornografik yayın izleyebilecek. 
     Parlamentoda dün yapılan oylamada, milletvekilleri arasında sert tartışmalar çıktı. Dinci milletvekilleri, ''Yukarıda tanrı var. Böylece bir pislikten arındık. İsrail halkı kurtuldu. Bu pisliği isteyen parasını öder ve izler'' derken ''Sansüre hayır'' diyen laik kanat, bu milletvekillerini ''Seks konusunda saplantılı olmakla'' suçladı. 
     Feminist milletvekillerin başını çeken Likudlu Eğitim Bakanı Limor Livnat, oylamayı kazanmalarından sevincini saklayamazken, sürekli olarak ters düştüğü Hadaş'ın İsrailli Arap milletvekili Tamar Gozanski'nin de kendisini desteklemesinden duyduğu memnuniyeti dile getirdi. 
     Gozanski ise aşırı sağcı görüşleriyle tanınan Livnat'a desteğini, ''Pornografiye karşı feminist dayanışma'' olarak açıkladı. 
     
     'İran'a döndük' 
     Oylama sonucuna en büyük tepki ise İsrailli uydu ve kablolu TV şirketlerinden geldi. 
     ''İran'a döndük'' diyen şirket yetkilileri, bu karara inanamadıklarını belirtti. 
     İsrail'de şu ana kadar kablo ve uydu yayını servisi alan izleyiciler, ek para ödemeden, bu servislerin kanal kotalarında bulunan ve 24 saat yayın yapan 3 pornografi kanalını seçebiliyordu. Şirketlere göre, servislerine abone olan İsraillilerin yarısı bu 3 kanalı alıyordu. 
     Parlamentonun kararının değişmesini umduklarını belirten şirket yetkilileri, ancak film başına ödeme yapılmasını gerektiren ''ev sineması'' yöntemiyle pornografik filmlerin seyredilebilmesi için de hazırlıklarına başladıklarını vurguladılar. 






</TEXT>
</DOC>
