<DOC>
<DOCNO> 16922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/son/sontur15.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır'da Hizbullah tetikçileri için operasyon 
</HEADLINE>
<TEXT>

     Terör örgütü Hizbullah'ın 26 tetikçisi arasında yer aldığı bildirilen 4 kişinin görüldüğü yolunda yapılan ihbar üzerine Diyarbakır'ın Saraykapı semtinde operasyon düzenlendi 
     Güvenlik güçlerine, ''terör örgütü Hizbullah'ın daha önce açıklanan 26 tetikçisi arasındaki 4 kişinin görüldüğü'' yolunda ihbarda bulunuldu. İhbar üzerine güvenlik güçleri, 4 kişinin görüldüğü bildirilen Saraykapı Semti'nin Dabanoğlu Mahallesi Develi Sokağı'nda operasyon düzenlediler. Sokakta geniş güvenlik önlemleri alındığı görülürken, şüpheli görülen bazı şahıslar, kimlik kontrolleri yapılarak arandı. Yaklaşık bir saat süren operasyonda yakalanan olmadı. 
     Diyarbakır eski Emniyet Müdürü Gaffar Okkan ve 5 polis memurunun şehit edilmesi suikastının zanlısı olarak 13 Nisan'da Bağlar Sento Caddesi'nde ''Mehmet Bekçi'' adına düzenlenmiş sahte kimlikle yakalanan ''Hamza'' kod adlı Mehmet Fidancı'nın sorgusu da sürüyor. Fidancı'nın sorgusunda, suikastla ilgili detaylı bilgiler verdiği öğrenildi. Zanlının yaklaşık bir hafta sonra DGM'ye çıkarılması bekleniyor. Bölgede terör örgütü Hizbullah'a yönelik operasyonlar sürüyor. 




</TEXT>
</DOC>
