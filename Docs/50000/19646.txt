<DOC>
<DOCNO> 19646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/05/siyaset/siy05.html </URL>
<DATE> 2001/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İNÖNÜ Susuyorsam sebebi var 
</HEADLINE>
<TEXT>

     ESRA KURT İstanbul 

     CHP’den ayrılanlarca adımları atılan yeni oluşumun başına geçmesi istenen Prof. Dr. Erdal İnönü, "Cevap olmayan cevaplarımla vakit kaybetmeyin" diyerek, suskunluğunu bozmadı. İnönü, yeni bir şey söylemediği için "kararsız" olduğunun zannedilmemesini de istedi. 
     İnönü, dün Doğuş Okullar Grubu’nca düzenlenen Bilim Şenliği’nin ödül törenine katıldı. Gençlere, kendine güvenmeyi ve yeni alanlarla ilgilenmeyi öğütleyen İnönü, okul yıllarından anılarını da anlattı. Soldaki yeni oluşumla ilgili bir soruya karşılık İnönü, bu konulara bir ay önce yazdığı makale ile yanıt verdiğini anımsatarak şunları söyledi 
     "Orada ne dediysem o geçerli. Onun dışında bir şey söylemedim. Yine de söylemiyorum. Çünkü, insan düşünerek, taşınarak bir yazı yazıyor, işte, orada fikirleri var. Onun dışında konuştuğum zaman doğru olmuyor." 
     İnönü, "Yeni oluşum içindekiler harekete sizin tutumunuza göre yön vereceklerini söylüyorlar" denmesi üzerine şöyle konuştu 
     "Bir düşüncem olsa onu söylerim. Benim yazımı okursanız, orada hiçbir kararsız hava yok. Ama, yeni bir şey söylememi istiyorsanız, onu söylemiyorum. Yani, yeni bir şey söylemiyorum diye kararsız olduğumu... Neyse oralara girmeyelim. İnsan düşünerek çözüm bulur. Ama o çözümünü ve düşüncesini söyleyip söylememek, onun kendi seçimidir. Kendi yeğlediği bir konudur. Zorlamakla olmaz." 
     



 SİYASET 














</TEXT>
</DOC>
