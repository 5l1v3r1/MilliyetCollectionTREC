<DOC>
<DOCNO> 43240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/son/sonspo03.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu "Sonuç sahadaki futbolu yansıtmıyor" 
</HEADLINE>
<TEXT>

     Futbolda, Avrupa Şampiyonları Ligi D Grubu'nda, deplasmanda Hollanda'nın PSV Eindhoven takımına 3-1 yenilen Galatasaray'da, Teknik Direktör Mircea Lucescu, ''Sonuç sahadaki oyunun yansıtmıyor, daha farklı bekliyordum'' dedi. 
     Lucescu, maçtan sonra yaptığı değerlendirmede, PSV Eindhoven'in, oyunu güç ve koşu üzerine kurduğunu belirterek şunları söyledi 
     ''Rakip kanatlarda bize çok zorluklar yarattı. Üç golü de bireysel hatalar sonucunda yedik. İkinci golden sonra olumlu ve daha iyi oynamaya başladık. İkinci yarı kontrolümüzde olmasına karşın, gol atmakta başarılı olamadık. Bazı oyuncularım, sakatlıklar sonrası maça çıktıkları için tam hazır değillerdi. Hollandalıların agresif ve fiziğe dayalı oyunları, oyun düzenimizi bozdu. Roma'daki sonucu da dikkate alırsak, yarış sürüyor. Bu akşamki olanları çok iyi değerlendirerek daha iyi bir takım ve oyunla maçlara çıkacağız.'' 
     Karşılaşmaya golle başlamak istediklerini ifade eden Lucescu, ''Ümit Karan'ın ofsaytları, bunun bir göstergesi. Böyle bir futbolcunun 10 kez ofsaytta kalmaması gerekirdi'' diyerek futbolcusuna sitem etti. 
     
     "Bu maç son şansımızdı" 
     Hollanda Temsilcisi PSV Eindhoven'da, Teknik Direktör Erik Gerets de maçtan sonra yaptığı basın toplantısında, Galatasaray karşısında riziko alarak oynadıklarını söyledi. 
     İyi organize olmaları sonucu maçı kazandıklarını vurgulayan Gerets, ''Bu maçı kazanmanın, PSV için son şans olduğunu biliyorduk. Aksi taktirde Şampiyonlar Ligi'ne veda edecektik. Bu bilinçle maça çıktık. Şansımızı iyi değerlendirdik. Galatasaray, birçok as oyuncusunu kaybetmesine karşın, tahminimden çok daha iyi oynadı'' diye konuştu. 







</TEXT>
</DOC>
