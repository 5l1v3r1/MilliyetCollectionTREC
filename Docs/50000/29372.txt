<DOC>
<DOCNO> 29372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/ekonomi/eko03.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
"Sorumluluk hükümetin" 
</HEADLINE>
<TEXT>

Türkiye'ye sağlanan "şartlı" dış finansman desteğinin baş mimarı ABD Hazine Bakanı Paul O'Neill, hükümetin reformlara "resmen, açıkça, dolaysız biçimde" sahip çıkmasını istedi ve Türkiye'nin krizden çıkıp çıkamayacağının buna bağlı olduğunu söyledi 
     Yasemin ÇONGAR Washington 

     ABD Hazinesi'nin başındaki adama göre, Türkiye'nin krizden çıkıp çıkamayacağı, Ankara'daki siyasi liderlerin reformları sahiplenme konusundaki samimiyetine ve ciddiyetine bağlı. 
     Türkiye'ye verilen dış finansman desteğinin biçiminin ve şartlarının belirlenmesinde birinci derecede rol oynayan ve bunun "Türkiye'ye sağlanacak son fırsat" olduğunu bir süre önce açıkça ifade ederek, Türk hükümetlerinin daha önceki kredileri iyi değerlendirememesinin "güvensizlik" yarattığını vurgulayan ABD Hazine Bakanı Paul O'Neill, önceki akşam yine "keskin" mesajlar verdi. 
     O'Neill, Türkiye'deki siyasi liderlere sorumluluk yüklediklerini vurgulayarak, "Siyasi liderliğin en üst kademesinden başlayarak kararlara sıkı sıkıya sahip çıkmalarını istedik. Sağlanacak desteğin şartının, yapılacak reformlara açıkça, resmen, dolaysız biçimde sahip çıkılması olduğunu söyledik ve Türk hükümeti de bunu kabul etti" dedi. 
     
     Telekom'un üzerine geldi 
     O'Neill'ın mesajlarının, Telekom üst yönetimine yapılacak atamalarla ilgili anlaşmazlığın, Washington'da kaygı yarattığı ve Uluslararası Para Fonu'nun IMF , Türkiye'ye 1,5 milyar dolarlık yeni kredi dilimi vermek için 3 Temmuz'da yapacağı İcra Direktörleri kurul toplantısını erteleme eğilimine girdiği bir zamana rastlaması dikkat çekti. 
     O'Neill Michigan eyaletinin başkenti Detroit'teki İktisat Kulübü'nde yaptığı ve Amerikan ekonomisi ile uluslararasi mali konjonktür konularında yoğunlaşan konuşmasının bir bölümünü Türkiye'ye ayırdı. 
     Türkiye'deki mali krizin kendi yönetimlerine miras kalan bir sorun olduğunu vurgulayan O'Neill, bu krizde uyguladıkları politikanın, başka benzer durumlar için de örnek oluşturması gerektiğini savundu. 
     O'Neill, Türkiye'ye karşı izledikleri tutumu, "Bir kere, Türkiye'yle ilişkimizde belirli prensipleri sürekli vurguladık. Türkiye'ye ikili bazda ek kaynak vermedik. Bu tip kriz ve mali istikrarsızlık koşullarında devreye sokulması gereken aracın IMF olduğunu söyledik" dedi. 
     
     "Sınırlı ve şartlı destek" 
     ABD Hazine Bakanı, Ankara'ya uyarı niteliği taşıyan sözlerinde, "IMF kaynakları sınırlıdır ve bu sınırlar çok önemlidir. Türkiye'ye IMF aracılığıyla destek verme kararı, böyle durumlarda resmi kanallardan yapılacak yardımın da bir sınırı olduğunu göstermiştir" diye konuştu. 
     "Siyasi liderliğin en üst kademesinden başlayarak kararlara sıkı sıkıya sahip çıkmalarını istedik. Sağlanacak desteğin şartının, yapılacak reformlara açıkça, resmen, dolaysız biçimde sahip çıkılması olduğunu söyledik ve Türk hükümeti de bunu kabul etti" diyen O'Neill, bu konudaki sözlerini, "İleriye bakarsak, Türkiye'nin başarılı olup olmayacağı, hükümetin bu vaadine sadık kalıp kalmayacağına bağlıdır" diye tamamladı. 
     



 EKONOMİ 

























</TEXT>
</DOC>
