<DOC>
<DOCNO> 10089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/05/son/sondun05.html </URL>
<DATE> 2001/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail bombalı saldırılara karşı alarmda 
</HEADLINE>
<TEXT>

     İsrail, dünkü bombalı saldırının ardından şehirlerde güvenlik tedbirlerini artırdı ve olası eylemlere karşı üst düzeyde alarma geçti. 
     İsrail polis şefi Şlomo Aharonişki, Batı Şeria ve Gazze sınırlarını ablukaya almalarına karşın, saldırıların azalmadığını, her gün bir saldırı beklediklerini söyledi. 
     Ordu radyosuna konuşan Aharonişki, Batı Şeria ve Gazze sınır boyuyla şehirlerin iç kesimlerinde azami sayıda güvenlik görevlisinin görev başında olduğunu açıkladı. Aharonişki, önümüzdeki günlerde alışveriş merkezleri ve otobüs durakları için de yeni önlemler alacaklarını söyledi. 
     Bu arada, görgü tanıkları, Kudüs'ün ana otobüs garajında kadın polislerin yerine silahlı askerlerin yerleştiğini kaydetti. Öte yandan, Tel Aviv Polis Müdürü Yehuda Bahar da, İsraillilerin dikkatli olmalarını, kuşkulu bir kişi ya da nesne görmeleri halinde en yakın polis merkezine bildirmelerini istedi. Netanya kent merkezine dün düzenlenen bombalı saldırıda meydana gelen patlamada 4 kişi ölmüş, 66 kişi de yaralanmıştı. 




</TEXT>
</DOC>
