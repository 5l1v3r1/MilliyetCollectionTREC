<DOC>
<DOCNO> 44887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/son/soneko15.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökalp ''Ekmeğin fiyatı 145 bin lira olmalı'' 
</HEADLINE>
<TEXT>

     Tarım ve Köyişleri Bakanı Hüsnü Yusuf Gökalp, Türkiye'nin buğday açısından herhangi bir sıkıntısı olmadığını belirterek, ''un fiyatlarındaki artış ve buna bağlı ekmek fiyatlarındaki artış, tamamen spekülatiftir. Haksız kazanç sağlamayı hedeflemektedir''dedi. 
     Gökalp, Toprak Mahsulleri Ofisi'ne TMO görev verilmesi halinde Türkiye'deki tüm buğdayı kırdırıp un yaparak, fırıncıların kapısına teslim edeceklerini söyledi. 
     Bakan Gökalp, ''ekmek fiyatı ne olmalıdır'' sorusuna ''ekmeğin fiyatı bugün 145 bin lira olmalıdır'' yanıtını verdi. 
     Bakan Gökalp, bugün düzenlendiği basın toplantısında, 2000-2001 tarım döneminde Orta Anadolu'da yaşanan kuraklık nedeniyle, Türkiye'nin hububat üretiminde bir miktar düşüş yaşandığını, bununla beraber, bu yılki buğday üretiminin 19 milyon ton civarında gerçekleştiğinin bilindiğini kaydetti. 
     Geçen yıldan devreden, Toprak Mahsülleri Ofisi'nin TMO 1.5 milyon, tüccar ve sanayicinin de 1.5 milyon tonluk stokları dikkate alındığında, hasat sonrası Türkiye'de 21-22 milyon ton buğday stoku oluştuğunu vurgulayan Bakan, gıda, tohumluk, yem vesair amaçlı buğday tüketiminin yıllık 16-17 milyon ton olduğunu belirterek, ''ülkemizde buğday açısından herhangi bir sıkıntı yoktur'' dedi. 
     Daha sonra ekmek maliyetinde buğdayın payının ne olduğuna açıklık getiren Bakan Gökalp, şunları söyledi 
     ''Ekmek maliyetinde buğdayın payı yüzde 25 ve 30 olmaktadır. Buğday fiyatının bırakın artmasını, iki katına çıkması halinde dahi 200 gram ekmeğin fiyatındaki artışın, en fazla 40 bin lira civarında olması gerekir. 
     Aslında un fiyatlarındaki artış ve buna bağlı olarak ekmek fiyatlarındaki artış, tamamen spekülaftir. Haksız kazanç sağlamayı amaçlamaktadır. Biz bu olayları, halkın ekmeğiyle oynamak olarak değerlendiriyoruz. Ancak, Tarım ve Köyişleri Bakanlığı olarak bu tür spekülasyonlara müsaade etmeyeceğiz.'' 
     
     Piyasayı regüle etme hakkını kullanacağız 

     TMO'nun kuruluş amacından kaynaklanan piyasayı regüle etme hakkını kullanacağını da anlatan Bakan Gökalp, ''bu kapsamda TMO'nun merkezlerinde peşin satışlara devam edildiği gibi, un fabrikalarına uygun şartlarda vadeli satış çalışmaları da başlatılmıştır. Ayrıca gerektiği takdirde ithalat yoluna da gidilecektir'' şeklinde konuştu. 
     Bakan Gökalp, 50 kilogramlık bir çuval unun maliyet hesabı konusunda da bilgi verdi. 
     Gökalp, TMO'un hesaplamalarına göre, bir çuval unun satış bedelinin 16 milyon 557 bin lira ile 17 milyon 500 bin lira arasında değiştiğini, ancak piyasada şu anda aynı miktardaki un fiyatının 20 milyon liradan satılmakta olduğunu söyledi. 
     TMO'nun ekmek maliyet hesaplaması da yaptığına işaret eden Bakan, 200 gram bir adet ekmeğin, fırıncı ve bayii karıyla birlikte 145 bin 971 liraya geldiğini anlattı. 
     Diğer yandan TMO'nun hesaplayarak Bakan Gökalp'in sunduğu ekmek maliyetindeki mamüllerin oranlarına bakıldığında da, un bedelinin yüzde 34.4, işçilik giderlerinin yüzde 14.7, genel maliyet giderlerinin yüzde 27.2 payı olduğu görülüyor. Maliyet içindeki fırıncının karı yüzde 7.6 oranında kalırken, KDV yüzde 0.8, bayi karı da yüzde 15.3 olarak hesaplandı. 
     






</TEXT>
</DOC>
