<DOC>
<DOCNO> 5204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/son/sontur09.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Vapur tuvaletleri artık paralı olacak 
</HEADLINE>
<TEXT>

     Türkiye Denizcilik İşletmeleri A.Ş. TDİ Genel Müdürü Erkan Arıkan, 1992 yılından bu yana güvenlik gerekçesiyle kapalı tutulan Şehir Hatları İşletmesi'ne bağlı vapurların tuvaletlerinin yeniden açılması için yapılan ihaleyi Tüm Umum Tuvalet İşletmecileri Derneği'nin kazandığını bildirdi. 
     TDİ Genel Müdürlüğü'nde bugün düzenlenen törenle Tüm Umum Tuvalet İşletmecileri Derneği ile Şehir Hatları İşletmesi arasında protokol imzalandı. 
     İmza töreninde konuşan Arıkan, Marmara Denizi, İstanbul ve Çanakkale boğazları, Bozcaada, Gökçeada, Avşa, Erdek ve İzmit Körfezi'nde işlettikleri şehir hatları ve arabalı vapurlardaki tuvaletleri işletmek amacıyla 16 Aralık 2000 tarihinde üç gazeteye ilan verilerek, ihaleye çıkıldığını belirtti. 
     Arıkan, 8 Ocak'ta yapılan ihaleye 7 firmanın katıldığını, bunlar arasında yapılan değerlendirme sonucu, en uygun teklifi veren Tüm Umum Tuvalet İşletmecileri Derneği'ne vapur tuvaletlerinin işletilmesinin verildiğini kaydetti. 
     Bu sayede 38'i yolcu, 23'ü de arabalı olmak üzere toplam 61 vapur tuvaletinin hijyen kurallarına uymak kaydıyla vatandaşlara hizmet vereceğini anlatan Arıkan, şunları söyledi 
     'Tuvalet ücreti ilk altı ay için 50 bin lira olarak belirlendi. 6 ayı takip eden dönemler içinde işletme tarafından gerek görüldüğü takdirde fiyat yeniden belirlenecek. 
     Tuvaletler her zaman temiz ve genel hijyen kurallarına uygun tutulacak. Sıvı sabun, tuvalet kağıdı, koku giderici bulundurulacak. Kiralama karşılığında kiracı, TDİ'ye aylık 2 milyar 135 milyon lira kira bedeli ödeyecek. Buralarda görev yapacak personelden güvenlik gerekçesiyle sabıka kaydı istenecek.'' Arıkan, özellikle uzun hatlarda tuvaletlerin kapalı olması nedeniyle vatandaşlardan büyük tepki aldıklarını da hatırlatarak, ''TDİ yıllardır tenkitlere maruz kaldığı tuvaletlerden ufak bir özelleştirme mantığıyla iyi bir gelir sağlayacak'' dedi. Tüm Umum Tuvalet İşletmecileri Derneği Başkanı İmdat Habip de vapur tuvaletleriyle ilgili altyapı çalışmalarının tamamlanmak üzere olduğunu belirterek, en geç 15 gün içinde buraların hizmete gireceğini bildirdi. Habip, vapur tuvaletlerinden çok fazla kar etmeyi amaçlamadıklarını da savunarak, ilk aşamada en az zararla vatandaşa hizmet etmeyi düşündüklerini söyledi. 




</TEXT>
</DOC>
