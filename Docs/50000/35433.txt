<DOC>
<DOCNO> 35433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/son/soneko03.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Stanley Fischer Türk ekonomisinin gidişinden umutlu 
</HEADLINE>
<TEXT>

     Uluslararası Para Fonu IMF 1. Başkan Yardımcısı Stanley Fischer, Türkiye'deki ekonomik düşüşün sonuna gelindiğine ilişkin umut verici işaretler bulunduğunu ve enflasyonun düşürülmesi hedefinin gerçekleşmekte olmasının faiz oranlarında da düşme sağlayabileceğini bildirdi. 
     Türkiye'ye 1.5 milyar dolarlık 3. kredi diliminin IMF İcra Direktörleri Kurulu tarafından onaylanmasının ardından bir açıklama yapan Fischer, Türkiye'deki ekonomik durumla ilgili olumlu yorumlarda bulundu. 
     Fischer açıklamasında şunları kaydetti 
     ''IMF İcra Direktörleri Kurulu, Türkiye'nin iddialı ekonomik reform programını güçlü bir şekilde uygulamasından dolayı Türk hükümetini tebrik etmektedir. Bankacılık sektörünün yeniden yapılanması, bütçe şeffaflığının iyileştirilmesi ve kamuya ait kuruluşlarının özelleştirmeye hazırlanmasında daha şimdiden önemli ilerleme sağlanmıştır. Güçlü bir makro-ekonomik çerçevenin yanında bu önlemler, enflasyonun kalıcı olarak düşürülmesi ve sürdürülebilir bir büyüme içinde dinamik bir ekonomi sağlanmasına temel oluşturuyor. 
     Ekonomik düşüşün sonuna gelindiğine ve faiz oranlarının düşürülmesini sağlayabilecek olan enflasyonun indirilmesi hedefinin gerçekleştirilmekte olduğuna ilişkin cesaretlendirici işaretler bulunmaktadır. İcra Direktörleri, ekonominin düze çıkmasının sağlanması ve Hazine'nin gelecek aylarda borçların döndürülmesine ilişkin ihtiyaçlarının karşılanmasını garanti edebilmek için faiz oranlarının düşmesinin önemine işaret etmişlerdir. Hükümetin, programa tam ve birlik içinde desteğini gösterme ve daha tutarlı iletişim kurma yolunda son zamanlarda yoğunlaşan çabaları, güvenin yeniden sağlanması yönünde memnuniyet verici adımlardır. IMF, programın temel stratejisi olan önemli bütçe düzenlemeleri, arza dayalı güçlü politikalar ve IMF ve uluslararası diğer kuruluşlardan olağanüstü geniş finans desteği sağlanması sayesinde kamu borçlarının sürdürülebilmesi konusunda yatırımcılar ve diğer gözlemcilerle daha etkili iletişim kurulmasına yönelik adımların artırılmasını beklemektedir.'' 
     IMF 1. Başkan Yardımcısı Fischer, sözlerini şöyle sürdürdü 
     ''Kamu borçlarının sürdürülebilmesi önemli boyutta bir faiz dışı bütçe fazlasının korunması gereğini vazgeçilmez kılmaktadır. Ekonomik küçülmenin tahmin edilenden büyük olmasına karşın, hükümetin mali düzenlemelerde sebatkar davranma kararlılığı memnuniyetle karşılanmaktadır. 26 Temmuz'da tanıtılan kamu kağıtlarına talebin ilerletilmesi yönündeki önlemler, önümüzdeki kısa dönemde gereken kamu finansmanını sağlayabilecek olup program çerçevesinde uygulanan daha temel ekonomik reformlara yararlı bir destek oluşturacaktır. 
     Hükümet, enflasyon hedefleme işlemini yılın dördüncü çeyreğinde gerçekleştirmeye karar verdi. Bu da parasal çerçeveye çok ihtiyaç duyulan açıklığı kazandıracak ve bu çerçeveyi güçlendirecektir. Ayrıca, döviz cinsinden ihalelerin önceden açıklanması, piyasalardaki belirsizliklerin yatıştırılmasında katkıda bulunacaktır. 
     Hükümet aynı zamanda iddialı yapısal reform programında, özellikle de bankacılık sisteminin yeniden yapılandırılmasında önemli ilerleme kaydetmiştir. Kalan riskleri tanımakla birlikte İcra Direktörleri, reform programının getirdiği kazanımları ve Türk yetkililerinin program politikalarında artan kararlılığını not etmişlerdir. İcra Direktörleri, bu kararlılığı, programın katı uygulanması üzerine inşa etme yönünde Türk yetkililerini cesaretlendirmiştir ve son gözden geçirmeyi tamamlayarak, bu iddialı amacın sürdürülmesine güçlü desteğini göstermiştir.'' 







</TEXT>
</DOC>
