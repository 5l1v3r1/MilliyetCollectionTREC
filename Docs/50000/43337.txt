<DOC>
<DOCNO> 43337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/siyaset/siy02.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Mektup bilmecesi 
</HEADLINE>
<TEXT>

Başbakan Ecevit'in, Başkan Bush'a göndereceği mektup zirveyi böldü. Ecevit'in, "Askıya aldık" dediği mektup Yılmaz'a göre, iki günde yazılacak 
     BARÇIN YİNANÇ ELÇİN ERGÜN Ankara 

     ABD'ye yönelik terör saldırısından sonra Washington'un terörizmle mücadelede atacağı adımlara Türkiye'nin vermeyi taahhüt ettiği desteği içereceği açıklanan ve Köşk'teki zirvede son şeklini alacağı duyurulan mektup olayı skandala dönüştü. 
     Önceki gün liderler zirvesinde Bush'a gönderilmesi kararlaştırılan ve Başbakan Bülent Ecevit'in "muhtemelen gönderilecek" dediği mektup, dün Çankaya Köşkü'nde yapılan zirveden çıkmadı. Ecevit, "Bugün yazacağımız mektup yarın geçersiz hale gelebilirdi" diyerek, mektup girişiminin askıya alındığını kaydetti. Başbakan Yardımcısı Mesut Yılmaz ise aynı dakikalarda yaptığı açıklamada, "Mektup hazırlanıyor. Bir iki gün içinde hazır olacak" dedi. 
     
     Erken açıklama sıkıntısı 
     Dünkü zirvede iki gelişme, mektup kararının ertelenmesine yol açtı. Taliban'ın Usama Bin Ladin'den gönüllü olarak ülkeyi terketmesini istemesi, ardından Bush'un Türkiye saatiyle gece yarısı, çok önemli açıklamalarda bulunacağının duyurulması, krizin önceden öngörülemeyecek mecralara kayması ihtimalini doğurdu. Hızlı gelişmelerin yaşandığı bir ortamda, bazı unsurlar netleşmeden mektup gönderilmesinin doğru olmayacağı görüşü hakim oldu. 
     Mektup gönderileceğinin açıklanmasının diplomatik prosedür açısından yarattığı sıkıntı da alınan kararda rol oynadı. 
     
     Tartışma nasıl başladı 
     Önceki günkü güvenlik zirvesinin ardından Yılmaz ve Cem, Türkiye'nin görüşlerinin bir mektupla ABD'ye iletilmesinin gündeme gelebileceğini belirten açıklamalar yaparken Ecevit, mektubun gönderilip gönderilmeyeceğine Köşk'teki zirvenin ardından karar verileceğini bildirdi. Ayrıca Bush'a "bilgi desteğini" içeren "know - how" mektubu gönderilmesi kararlaştırıldığı bilgisi sızdı. 
     
     İldem Doğrulayamam 
     Cumhurbaşkanlığı Dışilişkiler Başdanışmanı Tacan İldem, Köşk'teki dünkü zirvenin mektup çalışması şeklinde gerçekleşmediğini belirtti. Mektuba ilişkin açıklama yapamayacağını sözlerine ekleyen İldem, gazetecilerin "mektubun yazılmayacağı" değerlendirmesi üzerine, "Siz bu konuda olumsuz yargı serdettiniz. Bunu doğrulama, yalanlama durumunda değilim" dedi. 
     



 SİYASET 










</TEXT>
</DOC>
