<DOC>
<DOCNO> 38300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/son/sontur18.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Türkiye'nin yeni siyasetten çok doğru siyasete ihtiyacı var" 
</HEADLINE>
<TEXT>

     CHP Genel Başkanı Deniz Baykal, ülkenin çok ağır sıkıntılarla karşı karşıya bulunduğunu savunarak, ''Önümüzdeki dönem, Türkiye'de yeni bir arayışın ortaya çıkacağı dönem olacak'' dedi. 
     Baykal, partisinin il ve ilçe örgütlerini ziyaret etmek amacıyla geldiği Balıkesir'de, şehir turu atarak halkı selamladıktan sonra bir çay bahçesinde basın toplantısı düzenledi. Ekonomik krizin giderek ağırlaştığını, hükümetin sorunların çözümüne değil, büyümesine katkı sağladığını öne süren Baykal, ancak doğru siyaset ve doğru yönetim anlayışının krizi ortadan kaldırabileceğini, bu nedenle vatandaşların da tüm umudunu yeni bir seçime bağladığını kaydetti. 
     Baykal, Türkiye'nin varlık içinde yokluk çektiğini, yaşanan sıkıntıların halkın yönetenlere güven duymamasından kaynaklandığını ifade ederek, şöyle konuştu 
     ''İzlenen yanlış politikalar sonucu ülke ağır faiz yükü altına sokuldu. Son 10 yılda iç borç faizi olarak 143 milyar dolar ödendi. Buna karşılık kalkınmaya 49 milyar dolar ayrıldı. Şimdi dışardan 5-10 milyar dolar bulunsa milletin yüzü güler, reel sektör ayağa kalkar. Türkiye'yi faiz tuzağına kim düşürdü Parlamentoda bulunan partilerin hangisi ben düşürmedim deme hakkına sahiptir. Hepsi elbirliğiyle Türkiye'yi bu tuzağın içine çekti... Halk artık umudunu kaybetti. Bu nedenle sandığın önüne konulmasını bekliyor. Önümüzdeki dönem, Türkiye'de yeni bir arayışın ortaya çıkacağı dönem olacak.'' Bir gazetecinin ''Yeni oluşumlar Türkiye için çıkış yolu mudur '' yönündeki sorusuna, ''Türkiye'nin yeni siyasetten çok doğru siyasete ihtiyacı var'' yanıtını veren Baykal, ülkenin eski siyaset anlayışıyla yönetildiği için bu duruma düştüğünü savundu. 
     Baykal, ''Erdal İnönü'nün liderliğindeki yeni bir oluşumun CHP'yi ne kadar etkileyebileceği'' yönündeki soru üzerine ise, ''CHP ürkiye'de sosyal demokrat hareketin temel kuruluşudur. Bağımsızlık savaşını veren partidir. Devrimleri yapan, Türkiye'ye demokrasiyi taşıyan partidir. Aydınlar CHP'ye umut bağlamıştır. CHP sosyal demokrasinin tek ciddi partisidir ve böyle olmaya devam edecektir'' dedi. 







</TEXT>
</DOC>
