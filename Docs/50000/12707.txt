<DOC>
<DOCNO> 12707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/son/sondun05.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Baba Bush Türkiye'ye geliyor 
</HEADLINE>
<TEXT>

     ABD Başkanı George W. Bush'un babası,ABD eski Başkanı George Bush, Türkiye'ye geliyor. 
     Koç Topluluğu ile çeşitli işbirliği olanaklarını araştıran Washington merkezli The Carlyle Group'un yöneticileriyle birlikte gelecek olan Bush, Koç Holding Yönetim Kurulu Başkanı Rahmi Koç tarafından 4 Nisan'da verilecek bir resepsiyon ve yemekle ağırlanacak. 
     Türkiye'ye geliş tarihi ve programı titizlikle gizlenen George Bush'un katılacağı yemeğe, The Carlyle Group'un Yönetim Kurulu Başkanı David Rubenstein'in yanı sıra, Türk iş dünyasının önde gelen temsilcileri ile çeşitli mesleki organizasyonların başkanları katılacaklar. 
     ABD eski Dışişleri ve Hazine bakanlarından James A. Baker, 1987 yılında kurulan Carlyle Group'un halen kıdemli danışmanlığını yapıyor. Baker, ABD eski başkanlarından Ford yönetiminde Ticaret Bakan Yardımcılığı, Reagan yönetiminde Beyaz Saray Genel Sekreterliği ile Hazine Bakanlığı yapmış, George Bush döneminde de Dışişleri Bakanlığı görevinde bulunmuştu. Carlyle Group'un 2000 yılı sonu itibariyle kontrolü altında 12 milyar dolardan fazla finans gücü bulunuyor. Ayrıca, dünya çapında 50 ülkede, değişik alanlarda 390 yatırımcıya da hizmet veriyor. 




</TEXT>
</DOC>
