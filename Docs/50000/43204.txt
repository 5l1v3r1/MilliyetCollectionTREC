<DOC>
<DOCNO> 43204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/son/sondun22.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan'a göre Ulema'nın fetvası 'Ümit ışığı' 
</HEADLINE>
<TEXT>

     Pakistan'ın en büyük İslamcı partisi İslam Cemaati Partisi'nin lideri Gazi Hüseyin Ahmed, Taliban ulemasının verdiği son fetvayı ''ümit ışığı'' olarak yorumladı. 
     Ahmed, ABD'deki saldırılardan sorumlu tutulan Suudi terörist Usame Bin Ladin'in Afganistan'dan isterse ayrılabileceği yönündeki ulema fetvasıyla ilgili görüşünü soran gazetecilere, ''Bu, durumu kurtarabilir'' dedi. 
     Bin Ladin'in nereye gidebileceği hakkında bir şey söylemeyen Ahmed, İslamabad yönetimine de Bin Ladin'i Pakistan'a davet etmemesi önerisinde bulundu. 
     İslam Cemaati, 35 üyeli Pakistan-Afganistan Savunma Konseyi'nin en önde gelen üyesi. Konsey, ABD'nin Afganistan'a olası saldırısını protesto etmek için yarın ülke çapında grev yapılması çağrısında bulunmuştu. 
     Bu arada Pakistan Dışişleri Bakanlığı, fetvayla ilgili yorumda bulunmak için çok erken olduğunu açıkladı. 
     Dışişleri sözcüsü Riyaz Muhammed Han, yorumda bulunmak için fetvanın ayrıntılarını görmek gerektiğini söyledi. 
     ''Fetvayı neyin takip edeceğinden emin değiliz. Onların kendi yöntemleri var'' diyen Han, Pakistan'ın Bin Ladin'i alıp almayacağı konusunda kendisine yöneltilen sorulara ise yanıt vermekten kaçındı. 






</TEXT>
</DOC>
