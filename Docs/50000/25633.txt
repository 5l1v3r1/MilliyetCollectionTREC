<DOC>
<DOCNO> 25633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/son/sontur21.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Mercedes Benz'e bir dava daha 
</HEADLINE>
<TEXT>

     Yıldızeli İlçesi Cumhuriyet Başsavcılığı, Mercedes Benz firması'nın Türkiye İdare Meclisi Başkanı Wolfgang Otto Diez ile otobüs şoförü Kazım Makuoğlu hakkında, yangına neden olmaktan 15 gün hapis istemiyle dava açtı. 
     Cumhuriyet Savcısı Mehmet Taştan'ın Sulh Ceza Mahkemesi'ne sunduğu iddianamede, geçen 17 Ekim'de, Turay Otobüs firmasına ait 1998 model Mercedes marka otobüsün, Sivas-Tokat karayolunun 51. kilometresinde, seyir halindeyken üretim hatasından dolayı yandığı belirtildi. Otobüste çıkan yangın sonucunda can kaybı olmadığı vurgulanan iddianamede, şöyle denildi 
     "Araç durdurularak içerisinde bulunan yolcular dışarıya çıkartılmış, araç ise tamamen yanmıştır. Mercedes Benz Firması'na ait aynı evsaftaki seyahat otobüslerinin birinin de 24 Ekim 1997'de Konya'nın Karapınar ilçesi yakınında yandığı, yapılan bilirkişi incelemesinde de firma yetkililerinin kusurlu oldukları belirlenmiş ve ek iddianame düzenlenmiştir. 
     Buna göre, Mercedes Benz Firması'nın Türkiye İdari Meclisi Başkanı Wolfgang Otto Diez'in üretim hatası bulunan araçları satışa sunmakla yangına birinci dereceden sebebiyet verdiği anlaşılmıtır. Wolfgan Otto Diez ile otobüs şoförü Kazım Makuoğlu'nun TCK'nın 566 1 maddesi gereği 15 günden az olmamak üzere cezalandırılmaları kamu adına talep ve iddia olunur." 
     İlçede, bu ay görülecek davaya, 24 Ekim 1997'de, Konya'nın Karaman İlçesi yakınında tankerle çarpışarak yanan ve 49 kişinin ölümüyle sonuçlanan kazaya karışan İpek Turizmin yetkilisi Derviş Binboğa'nın da müşteki olarak katılacağı bildirildi. 
     







</TEXT>
</DOC>
