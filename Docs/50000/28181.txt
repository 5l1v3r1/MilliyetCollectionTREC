<DOC>
<DOCNO> 28181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/spor/spo04.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor eskiye döndü 
</HEADLINE>
<TEXT>

     BORDO - Mavili kulübün prensipte anlaştığı Belçikalı stoper Carl Hoefkens, Başkan Özkan Sümer’e gelemeyeceğini bildirince, yönetim yeni bir yabancı oyuncu aramaya başladı. Hoefkens’in, Başkan Özkan Sümer’e, "Yeni evlendim. Eşim mankenlik yapıyor ve Belçika’dan ayrılmak istemiyor. Onu ikna etmem de imkansız görünüyor" dediği öğrenildi. 
     LIERSE’den takım arkadaşı Somers aracılığıyla bu futbolcuyu ikna etmeye çalışan, ancak olumlu bir mesafe alamayan Başkan Sümer, umudunu kesip, yeni bir yabancıya yöneldi. Özkan Sümer’in üzerinde durduğu isimlerin daha önce de listede yer alan Brugges’de forma giyen Lembi, Lockeren’in stoperi Souleymane Saifoo ve S.Kristal’de oynayan Perulu Salazar olduğu bildirildi. 
     
     Damping yok 
     TRABZONSPOR’da satışa konulan oyuncuların bonservisinde indirim yapılmayacağı açıklandı. Genel Sekreter Mahmut Ören, "Bizim en gözde oyuncularımızın fiyatları bile başka kulüplerin sıradan isimlerinden daha aşağıda. Daha neresine damping yapılabilir ki " dedi. Teknik Direktör Sadi Tekelioğlu’nun yardımcılıkları için İhsan Derelioğlu, Fethi Türkoğlu ve Ahmet Özen’le bir yıllık sözleşme yapıldı. Öte yandan FIFA, geçici lisansla Belçika’nın Brugges takımında forma giyen Norveçli Rune Lange hakkında yönetimin itirazını değerlendirmeye başladı. Yönetim, Lange’den dolayı bonservis olarak 8 milyon mark civarında para bekliyor. 
     



 SPOR 
























</TEXT>
</DOC>
