<DOC>
<DOCNO> 7998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/20/son/sondun05.html </URL>
<DATE> 2001/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'a tarikat baskısı 
</HEADLINE>
<TEXT>

     ABD'de bir ay önce başkanlığı devralırken yemin töreninde dini kuruluşlara hükümet fonlarından yardım sözü veren Başkan George Bush, tarikatların baskısı altına girdi. 
     Amerikan basınına göre, ''Hangi din meşrudur '' sorusuna hedef olan Bush, Scientology ve Moon gibi tarikatların yardım talebiyle karşı karşıya bulunuyor. 
     Göreve gelir gelmez ilk iş olarak Beyaz Saray'a bağlı bir ''İnanç Bürosu'' oluşturan Bush, geçen yıl bir röportajda, ''Scientology öğretisinin Musevilik ve Hıristiyanlık ile aynı düzeyde görülmesiyle ilgili bir sorunum var'' ifadesini kullanmıştı. 
     Bush'un tarikatların yardım taleplerine sıcak bakması beklenmezken, Scientology tarikatı ile toplu nikah kıymakla ünlü Moon tarikatı, Bush'un dini kuruluşlara yardım sözüne dayanarak, hükümet fonlarından pay istemeye hazırlanıyor. Toplumun önemli kesimi tarafından kabul görmeyen dini inanç ve tarikatların yardım talepleri karşısında Bush'un, ''inanca dayalı ayrımcılık'' suçlamalarıyla yüz yüze kalması kaçınılmaz görünüyor. Bush'un kurduğu İnanç Bürosu'nun, ABD'de oldukça çeşitlilik gösteren tarikatlara devletin parasını aktarıp aktarmayacağı merak ediliyor. Bu arada, bazı Musevi kuruluşlarının, siyah Müslüman lider Louis Farrakhan'ın başında bulunduğu İslam Ulusu adlı kuruluşa Beyaz Saray'ın yardım aktarmaması için çaba yürüttüğü belirtiliyor. 




</TEXT>
</DOC>
