<DOC>
<DOCNO> 34730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/son/sondun13.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
G-8 zirvesinde göstericiyi vuran jandarmanın kendinde olmadığı iddiası 
</HEADLINE>
<TEXT>

     İtalya'nın Cenova kentinde düzenlenen G-8 zirvesi sırasında yapılan küreselleşme karşıtı gösterilere katılan bir gösterici, protestolar sırasında hayatını kaybeden İtalyan gösterici Carlo Giuliani'ye ateş açan jandarmanın olay sırasında kendinde olmadığını söyledi. 
     Adını açıklamayan, Cenova'da yaşadığını ve 23 yaşında olduğunu belirten İtalyan gösterici, Corriere della Sera gazetesine yaptığı açıklamada, gösteride yüzünden vurularak ölen Giuliani'nin yanında olduğunu ve kendisinin de polis aracına taş ve çeşitli cisimler attığını söyledi. 
     Jandarmanın, ''Sizi öldüreceğim'' dediğini belirten gösterici, ''Gidelim, ateş edecek diye bağırdım. Kaçmadan önce iki el silah sesi duydum, sonra da üçüncüyü. Bana bir şey olmamıştı. Ölü asfaltta yatıyordu. Sonradan onun arkadaşım Carletto Giuliani olduğunu fark ettim'' dedi. Gösterici, ''Yanılıyor olabilirim, ama ateş edenin kendini savunmak için ateş açmadığına inanıyorum. Daha çok korkudan ateş açmış olabilir. Kendinde olmadığını düşünüyorum'' diye konuştu. Gösteri sırasında herkesin çok gergin ve sinirli olduğunu kaydeden gösterici, polisin barışçı göstericilere tekrar tekrar saldırmasının kalabalığın öfkelenmesine yol açtığını ifade etti. G-8 zirvesi sırasında çıkan çatışmalarda bir jandarma otosuna saldıran grupta yer alan Giuliani, araçtaki jandarmaya yangın söndürme tüpü attığı sırada açılan ateş sonucu ölmüştü. 







</TEXT>
</DOC>
