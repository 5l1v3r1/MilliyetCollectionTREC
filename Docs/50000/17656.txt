<DOC>
<DOCNO> 17656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/son/soneko01.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine bu hafta 32 milyon dolar dış borç ödeyecek 
</HEADLINE>
<TEXT>

     Hazine, bu hafta 32 milyon dolar dış borç ödemesi gerçekleştirecek. Yılbaşından bu yana yapılan dış borç ödemeleri toplamı 3 milyar 72.2 milyon doları buldu. 
     Hazine Müsteşarlığı verilerine göre, Hazine bu haftanın en büyük dış borç ödemesini 24 Nisan Salı günü, 22 milyon dolar ile gerçekleştirecek. Hazine'nin, 25 Nisan'da 1.4 milyon, 26 Nisan'da 3.3 milyon dolar ve 27 Nisan'da 5.3 milyon dolar ödemesi bulunuyor. 
     Yılın ilk çeyreğinde en fazla dış borç geri ödemesi 804.9 milyon dolarla Şubat ayında gerçekleşti. Bunu 631.2 milyon dolarla Mart ayı ve 503.9 milyon dolarla da Ocak ayı izledi. 
     Hazine'nin bu ayın ilk üç haftasında gerçekleştireceği dış borç ödemeleri toplamı ise 1 milyar 132.2 milyon doları buldu. 
     Nisan ayının ilk haftasında 36.7 milyon dolar, ikinci haftasında 315.6 milyon dolar, geçen hafta 779.9 milyon dolar dış borç geri ödemesinde bulunan Hazine bu hafta da, 32 milyon dolarlık dış borç servisinde bulunmayı planlıyor. 
     Hazine, Nisan ayında planlanan en büyük dış borç geri ödemesini ise 664 milyon dolar ile geçen hafta gerçekleştirmişti. 
     Nisan ayı da dikkate alındığında, Hazine'nin yılın 4 ayında ödediği dış borç toplamı 3 milyar 104.2 milyon doları bulacak. 



</TEXT>
</DOC>
