<DOC>
<DOCNO> 37786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/son/soneko10.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Halka arza aracılık edecek bankalar ve aracı kurumlar belirlendi 
</HEADLINE>
<TEXT>

     Hazine Müsteşarlığı'nın 20, 21 ve 22 Ağustos tarihlerinde yapacağı halka arza aracılık edecek bankalar ve aracı kurumlar belirlendi. 
     Hazine, söz konusu tarihlerde dolara endeksli 1 yıl vadeli devlet tahvili ile 58 gün vadeli Hazine bonosu satacak. 
     Hazine Müsteşarlığı, gazetelere verdiği ilana göre, halka arza aracılık edecek bankalar arasında, Merkez Bankası şubeleri, Akbank, Alternatifbank, Anadolubank, Bank Ekspres, Bayındır Bank, Cıtıbank, Demirbank, Denizbank, Dışbank, EGS Bank, Fibabank, Finansbank, Halkbank, HSBC Bank, İktisat Bankası, Kentbank, Koçbank, MNG Bank, Osmanlı Bankası, Oyakbank, Pamukbank, Şekerbank, Sınai Yatırım Bankası, Sümerbank, Ziraat Bankası, Türk Ekonomi Bankası, Garanti Bankası, İş Bankası, Kalkınma Bankası, Sınai Kalkınma Bankası, TAİB Yatırım Bank, Tarişbank, Tekfenbank, Testilbank, Toprakbank, Vakıflar Bankası ve Yapı Kredi Bankası yer alıyor. 
     Halka arz aracılık edecek aracı kurumlar da, Ak Yatırım Menkul Değerler, Alfa Menkul Değerler, Ata Yatırım Menkul Kıymetler, Eczacıbaşı Menkul Değerler, İş Yatırım, TEB Yatırım Menkul, Yapı Kredi Yatırım, Yatırım Finansman Menkul Değerler'den oluşuyor. Hazine Müsteşarlığı tarafından, 20, 21 ve 22 Ağustos tarihlerinde yapılacak halka arzla, dolara endeksli 1 yıl vadeli devlet tahvili ile 58 gün vadeli Hazine bonosu satılacak. Satışı yapılacak devlet tahvilleri ve hazine bonoları, açıklanan bankalar ve aracı kurumlardan temin edilebilecek. 
     Halka arz edilecek senetlerden biri, dolara endeksli 1 yıl vadeli,3 ayda bir yüzde ''2.75 faiz ödemeli'' devlet tahvili olacak. Tahvilin valör tarihi 20 Ağustos 2001, itfa tarihi ise 19 Ağustos 2002, senetlerin kupon dönemi 91 gün, kupon faizleri yüzde 2.75, yıllık basit faizi yüzde 11 ve yıllık bileşik faizi de yüzde 11.46 olarak belirlendi. Senetin kupon ödeme tarihleri ise 19 Kasım 2001, 18 Şubat 2002, 20 Mayıs 2002 ve 19 Ağustos 2002 olacak. 
     
     Ödemeler TL olarak yapılacak 
     Dövize endeksli tahvillere ilişkin tüm ödemeler anapara, faiz TL olarak yapılacak. 
     Ödemeye esas teşkil edecek döviz kuru ödeme tarihinden 1 işgünü önce sabitlenecek olup, bu tarihten önceki 5 iş günü süresince Merkez Bankası tarafından ilan edilen ABD doları satış kurlarının aritmetik ortalaması olarak belirlenecek. Senetler 1.000 ABD doları ve katları şeklinde sayılacak ve satış fiyatı 20 Ağustos'ta satılacak senetler için 1.000 dolar, 21 Ağustos tarihi için 1.001 ABD doları ve 22 Ağustos 2001 tarihi için de 1.002 dolar olacak. 
     Yatırımcılar, satın aldıkları tahviller için ABD doları veya Türk Lirası ödeme yapabilecekler. Bu ödemeler için baz alınacak ABD dolar kuru, 20.8.2001 Pazartesi için 1 ABD doları 1 milyon 423 bin 666 TL, 21.8.2001 Salı ve 22.8.2001 Çarşamba günleri için ise aynı günlerde Merkez Bankası'nca Resmi Gazete'de yayımlanacak olan döviz satış kurları olacak. 
     Hazine Müsteşarlığı, aynı tarihlerde yine halka arz yolu ile 58 gün vadeli bono da satacak. Hazine'nin 58 gün vadeli senetlerinin valör tarihi 20 Ağustos pazartesi günü, itfa tarihi 17 Ekim 2001 olarak belirlendi. Senetlerin dönem faizi yüzde 11, yıllık basit faizi yüzde 69 ve yıllık bileşik faizi de yüzde 92.5 olarak belirlendi. TL cinsinden bonolar en düşük 50 milyon ve katları tutarındaki küpürler halinde satılacak. 50 milyon TL nominal değerli senedin satış fiyatı, 20.8.2001 Pazartesi günü için 45 milyon 45 bin, 21.8.2001 Salı günü için 45 milyon 122 bin, 22.8.2001 Çarşamba günü için 45 milyon 199 bin 500 TL olacak. 
     Her iki tür senet de üç gün boyunca satışa sunulacak. Ancak, yeterli miktarda satış yapılması durumunda, bir önceki gün Hazine Müsteşarlığı tarafından ilan edilmek üzere, sonraki günlerde satış yapılmayabilecek. 







</TEXT>
</DOC>
