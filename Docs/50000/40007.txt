<DOC>
<DOCNO> 40007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/01/son/sonspo08.html </URL>
<DATE> 2001/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Eurobasket 2001'in 'En'leri... 
</HEADLINE>
<TEXT>

     Ankara ve Antalya'da dün yapılan 8 maçla başlayan 32. Avrupa Erkekler Basketbol Şampiyonası finalleri, oyuncular ve takımlar açısından ilginç sayısal tablolar da ortaya çıkardı. 
     10 gün sürecek şampiyonada 16 takımda toplam 192 oyuncu görev yaparken, bu oyunculardan 80'inin ülke dışındaki takımlarda forma giyiyor olması dikkati çekti. 80 basketbolcu içinde Türk Milli Takımı'nda da 4 oyuncu bulunurken, şampiyonadaki yabancı oyunculardan yeni sezonda Türkiye'de oynayacak olanların sayısı ise 5 oldu. 
     80 ''lejyoner'' oyuncudan 13'ü basketbolun anavatanı ABD'de mücadele ederken, bunlardan 10'u NBA Ligi, 3'ü de NCAA Ligi'nde forma giyiyor. 
     Takımında ''lejyoner'' oyuncuya sahip olmayan tek takım İsrail olurken, İtalya'nın da 1 oyuncusu yurtdışında oynuyor. Buna karşılık Slovenya'nın ise kadrosundaki 12 oyuncudan 10'u yurtdışındaki takımlarda görev yapıyor. 
     Bu arada en çok ''devşirme'' oyuncuya sahip olan Almanya'nın, tam 7 oyuncusu sonradan bu ülke vatandaşlığına geçmiş durumda. 
     Şampiyonanın diğer ''en''leri ise şöyle 
     En Kısa Oyuncu Mithat Demirel Almanya 1.80 
     En Uzun Oyuncu Shawn Bradley Almanya 2.29 
     En Kısa Takım Estonya 1.96 
     En Uzun Takımlar Almanya ve İtalya 2.03 
     En Yaşlı Oyuncu Margus Metstak Estonya 40 
     En Genç Oyuncular Antonios Fotsis Yunanistan , Kaspars Cipruss Letonya ve Beno Udrich Slovenya 19 
     En Yaşlı Takım Estonya 29.08 
     En Genç Takım Yunanistan 24.5 






</TEXT>
</DOC>
