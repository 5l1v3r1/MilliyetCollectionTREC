<DOC>
<DOCNO> 43477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/son/sontur11.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP "PKK ile ilgili idam dosyalarının hepsi görüşülecek" 
</HEADLINE>
<TEXT>

     MHP Genel Sekreter Yardımcısı Vedat Çınaroğlu, ''Meclis'te bekletilen PKK davası ile ilgili idam dosyalarının hepsi görüşülecektir. Bundan kimsenin endişesi olmasın'' dedi. 
     Çınaroğlu, Orhan Otel'de düzenlediği basın toplantısında, terör örgütü PKK'nın elebaşı Abdullah Öcalan ile ilgili dava dosyalarının en kısa sürede sonuçlandırılacağını belirterek, şöyle konuştu 
     ''Türkiye Cumhuriyeti devletinin, 1997 yılında TBMM'de kabul edilen ek protokol çerçevesinde Avrupa İnsan Hakları Mahkemesi'ne AİHM karşı sorumlulukları vardır. Bu süreç tamamlandığında, 10 Ocak tarihinde yayımlanmış olan mutabakat metninin gereği yapılacak ve bugüne kadar 1984 yılından beri TBMM'de PKK davası ile ilgili olarak bekletilen, 1999 yılına kadar henüz sonuçlandırılamıyan idam dosyaları da dahil olmak üzere hepsi görüşülecektir. Bundan kimsenin endişesi olmasın.'' Türkiye Cumhuriyeti'nin, vatanın birliği ve bütünlüğü için ortaya çıkacak her ayrılıkçı terör hareketine karşı koyacak ve bertaraf edecek güçte olduğunu anlatan Çınaroğlu, ABD'de meydana gelen hadisenin, dünya üzerindeki yankılarını izlemeye devam ettiklerini, Türkiye'nin de muhtemel gelişmelere karşı çözüm önerileri üretmekte olduğunu belirtti. Çınaroğlu, ''ABD'ye yapılmış ve binlerce insanın canının yok olmasına neden olmuş, bu vahşice terörü de kınıyoruz'' diye konuştu. 







</TEXT>
</DOC>
