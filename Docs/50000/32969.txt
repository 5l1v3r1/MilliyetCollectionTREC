<DOC>
<DOCNO> 32969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/siyaset/siy05.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bahçeli’den ABD eski büyükelçisine kritik soru 
</HEADLINE>
<TEXT>
Krizin sorumlusu MHP mi 
Siyasi havayı görmek için Ankara’da bulunan ABD eski büyükelçisi Parris, Bahçeli’yle görüşmesinde, "Bazı ferdi çıkışlarla, ortaya koyduğunuz uyum ve başarı gölgeleniyor" dedi 
     ÖNDER YILMAZ Ankara 

     Başbakan Yardımcısı ve MHP Genel Başkanı Devlet Bahçeli, önceki gün görüştüğü ABD’nin eski Ankara Büyükelçisi Mark Parris’e, ülkesinin MHP’ye yaklaşımını sordu. Parris, Bahçeli’ye ABD’den herhangi bir mesaj getirmediğini, dış dünyada, hükümetin ekonomik programın arkasında olup olmadığına dönük endişelerin bulunduğunu, süreci bir de kendisinin dinlemek istediğini söyledi. Bahçeli ise, "Program hükümetin programıdır. İki yıldır birçok başarıya imza attık, ancak yine de eleştirilere hedef oluyoruz" dedi. 
     Parris de Bahçeli’yi, "Ankara’da görev yaptığım dönem, hükümetin uyumlu çalışmasına şahit oldum. Benden sonra da söylediğiniz yasaları kısa sürede çıkardınız. Ancak bazı ferdi çıkışlarla, ortaya koyduğunuz uyum ve başarı gölgeleniyor. Piyasalardaki güven için buna fırsat verilmemeli" diye yanıtladı. Bahçeli bunun üzerine şöyle konuştu " Bazı çevreler çıkıp ABD adına konuşuyor, yazıyor. ABD’de krizden MHP’nin sorumlu tutulduğu ifade ediliyor. Gerçekten böyle mi görülüyor " Bu soru üzerine de Parris, "Şimdiye kadar ne resmi, ne de gayri resmi böyle bir izlenim almadım. ABD’de Türkiye hakkında analiz yapanlar, Türkiye’deki medyayı da inceleyip değerlendirmeye alıyor. ABD’de, MHP’ye yönelik Türkiye’deki gibi bir hava yok" değerlendirmesini yaptı. 
     



 SİYASET 

















</TEXT>
</DOC>
