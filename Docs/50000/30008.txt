<DOC>
<DOCNO> 30008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/guncel/gun01.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ansen-Demirel A.Ş. 
</HEADLINE>
<TEXT>

Levent Müdiresi'nden şok ifade 10 milyon dolarlık bono alan Murat Demirel, Yenal Ansen'in yardımıyla bunları kırdırarak, Halkbank’ı katmerli zarara uğrattı 
     TOLGA ŞARDAN Ankara 

     İstanbul Mali Şube'nin yürüttüğü Halkbank operasyonunda gözaltına alınan Levent Şubesi Müdiresi Mualla Halistürk'ün ifadeleri, ağır iddialar içeriyor. İfadelere göre, Murat Demirel, eski Genel Müdür Yenal Ansen'in yardımıyla borcunu ödemek için aldığı koşullu senetleri bile bozdurarak, Halkbank'a "katmerli" zarar verdi. Halistürk'ün ifadelerine göre Halkbank'taki bazı kredi ilişkileri şöyle gerçekleşti 
     
     YETKİ AŞIMIYLA 70 MİLYON DOLAR 
     Murat Demirel'in dört şirketine, talepleri dışında da kredi verildi. Dempa A.Ş.'ye 34.5 milyon dolar, Dempanel'e 24.8 milyon dolar, Era Finans'a 9.8 milyon dolar ve Universal Holding'e 132 bin dolar kredinin, "yetki aşımı" yapılarak "fazla ödeme" gibi verildiği ortaya çıktı. 4 şirkete toplam 70 milyon dolar açıktan kredi verilerek banka zarara uğratıldı. 
     
     İŞLEMLERİ HIZLANDIR 
     Halistürk, talimat veren Genel Müdür Yardımcısı Barbaros Olcay'ın "Yahya Murat Demirel'in firmaları Era Finansal ve Universal Yatırım'ın dosyalarını çabuklaştır. Yurtdışında paralar hazır, bir an önce dosyalardaki prosedürleri halledin" dediğini vurguladı. 
     
     PARAVAN ŞİRKETE 10 MİLYON DOLAR 
     Demirel'in sağ kolu Gökalp Baştürk'ün imza yetkilisi olduğu Estone SA adlı paravan şirkete, 5 fatura karşılığında 9.9 milyon dolarlık ithalat kredisi verildi. Şirketin paravan olduğu görmezlikten gelindi. 
     
     KATMERLİ DOLANDIRMA 
     Halistürk'ün ifadesine göre Demirel, Halkbank'tan 1998 başında Dempa için aldığı 5 milyon dolarlık teminat mektubu ile yurtdışından bulduğu 5 milyon dolarlık borcu ödemedi. Bu borcu ödemek koşuluyla Halk Bankası'ndan 10 milyon 387 bin dolarlık bono alan Demirel, eski borcunu ödemediği gibi, bu bonoları da bozdurarak bankaya katmerli zarar verdi. Halistürk, bankanın bu konuda Demirel tarafından zarara uğratılmasını şöyle anlattı 
     "Dempa yetkililerinden Cengiz Süer yanıma gelerek, 'Biz bu krediyi ödeyemiyoruz. Yurtdışı kuruluş geri ödenmesini istiyor. Biz borcumuzu diğer bonolarla takas etmek istiyoruz. Bu konuyla ilgili Yenal Ansen ve Osman Nuri Ertuğ ile görüştük. Kendileri bu sorunumuzu çözecekler' dedi. Ansen, 'Biz firma ile irtibattayız. Bu sorun çözülecek' dedi. Bunun anlamı yeni bonolarla borcun vadesinin uzatılması anlamına geliyordu. Talimat verildiği gibi bonoları tanzim ettim. Firmaya sorduk, bonoları almadıklarını söylemeleri üzerine, o zaman anladım ki, Dempa bizden aldığı bonoları kırdırmış." 
     
     KREDİNİN KOŞULU KALDIRILDI 
     Halistürk, daha sonra Egebank'ta Yönetim Kurulu üyesi olan bankanın Genel Müdür Yardımcısı Barbaros Olcay'ın talimatıyla gümrük için hazırlanan 1997 yılı rakamlarıyla üç trilyonluk teminat mektubundaki "gümrüklere hitaben verilme şartını" kaldırdıklarını itiraf etti. 
     



 GÜNCEL 
























</TEXT>
</DOC>
