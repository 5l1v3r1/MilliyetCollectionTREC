<DOC>
<DOCNO> 45923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/son/sondun12.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'ye yenilgiyi tattıran Vietnamlı komutandan savaş yorumu... 
</HEADLINE>
<TEXT>

     Vietnam Savaşı sırasında ABD ve Saygon rejimine karşı Kuzey Vietnam'ın zaferinin baş mimarı General Van Tien Dung, ''ABD ve müttefiklerinin askeri gücünün, Taliban ve Usame Bin Ladin'in boyun eğmesini sağlamaya yetmeyeceğini'' savundu. 
     Eski Savunma Bakanı ve 1975'de Amerikan ordusunu yenen kuzey güçlerinin komutanı 84 yaşındaki General Dung, Vietnam'da yayınlanan Thanh Nien gazetesine yaptığı açıklamada, ''Eminim, yenilecekler'' dedi. 
     ''Savaş nefreti söndüremez, ateşin üzerine benzin dökmek gibidir ve özellikle din için ölmeye hazır olanlarda daha fazla nefrete, daha fazla intikam duygusuna yol açacaktır'' diye konuşan General Dung, ''asıl bilmek gerekenin, ABD ve müttefiklerinin amacının sadece Bin Ladin'i yakalamak ve Taliban'ı devirmek mi, yoksa bu sayede sratejik hedefleri olan Orta Asya ülkelerine uzanmak mı olduğunu'' kaydetti. 
     ''ABD, bu savaşı nasıl bitirecek'' diye soran Van Tien Dung, ''Bu basit bir şey değil. Eğer Afganistan'a sürüyle asker gönderirlerse, nasıl onları geri çekecekler, daha önce Sovyet birliklerinin karşılaştığı son derece zor coğrafi şartlarda, cihat ve nefrete batmış birliklerini nasıl kurtaracaklar'' diye konuştu. 
     Kuzey Vietnam birliklerinin kazandığı zaferin önde gelen stratejisti olarak kabul edilen General Dung'un bu başarısı sayesinde Saygon düşmüş ve ABD'nin yenilgisiyle Vietnam Savaşı sona ermişti. 
     






</TEXT>
</DOC>
