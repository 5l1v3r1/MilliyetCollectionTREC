<DOC>
<DOCNO> 30608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/spor/bbas.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek başına federasyon 
</HEADLINE>
<TEXT>

Efes’in, Hüseyin için belirlediği 1 trilyonluk bonservis ücretinin Basketbol Federasyonu’nun bütçesinden fazla olduğu ortaya çıktı 
     AYŞE YEŞİN 

     BASKETBOLDA bonservis bedellerinin açıklanmasından sonra Türk sporundaki acı tablo bir kez daha gözler önüne serildi. Efes Pilsen, Hüseyin Beşok’u satış listesine koyarken, 1 trilyon lira değer biçti. Beşok’un bonservis ücretinin Basketbol Federasyonu’nun 2001 yılında yapacağı tüm faaliyetler için verilen bütçeden 100 milyar lira fazla olduğu gözlendi. 
     MİLLİ Takım ve Efes Pilsen’in değişmez oyuncusu Hüseyin Beşok’u almak isteyen kulüp, 1 trilyon lira bonservis bedeli ödemek zorunda kalırken, federasyonun bir yıl içinde yapacağı tüm müsabakalar, kamplar ve alt yapı çalışmaları 900 milyar liralık bütçe içinde gerçekleşecek. Ata sporu güreşin bütçesi bile Hüseyin’in bonservisinden sadece 100 milyar lira fazla. 
     
Milliler’de iki fire      2001 Avrupa Şampiyonası hazırlıklarını sürdüren Basketbol Milli Takımımız, dün sabah ve akşam olmak üzere yine iki kondisyon ağırlıklı idman yaptı. NBA Yaz Ligi için ABD’ye dönen Sacramento Kingsli Hidayet Türkoğlu’nun yanı sıra dün akşam da İbrahim Kutluay, Yunanistan’ın Panathinaikos takımı ile sözleşme yapmak için Atina’ya gitti. 
     
İbrahim gitti Mehmet kaldı      2001 Avrupa Şampiyonası’na hazırlanan Basketbol Milli Takımı’nın iki as oyuncusundan İbrahim Kutluay, Panathinaikos ile anlaşırken, Detroit Piston’un draft ettiği Mehmet Okur ise kulübü Efes Pilsen’de kalmayı tercih etti. AEK’den ayrıldıktan sonra nereye transfer olacağı uzun süredir merak konusu olan İbrahim, Panathinaikos’da karar kılarken dün akşam yeni kulübüyle sözleşme yapmak için Atina’ya gitti. İbrahim’in bu transferden 1 milyon 200 bin dolar alacağı öğrenildi. Mehmet Okur, da Efes’le olan sözleşmesini Ömer Onan ile birlikte bir yıl daha uzattı. 
     
Lig 13 takım      ERKEKLER Birinci Basketbol Ligi’ne, Samsunspor’un çekilmesinin ardından, yeni bir takımın alınmamasına karar verildi. Buna göre lig, önümüzdeki sezon 13 takımla oynanacak. 
     



 SPOR 





















</TEXT>
</DOC>
