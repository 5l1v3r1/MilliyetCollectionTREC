<DOC>
<DOCNO> 6064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/yasam/yas05.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü galericiye silahlı saldırı 
</HEADLINE>
<TEXT>

     TAHSİN AKSU İstanbul 

     Çiftkurtlar Otomotiv'in sahibi Şahin Mehmet Çelik, Beşiktaş'ta yolunu kesen bir kişinin silahlı saldırısı sonucu ağır yaralandı.Çelik, Balmumcu'daki Shell benzin istasyonundan çıktığı sırada 18 yaşlarındaki bir kişi 34 AB 2336 plakalı Chrysler marka otomobilinin önünü kesti. Araçtan indirdiği Çelik'in kafasına silah dayayan kimliği belirsiz kişi, görgü şahitlerinin ifadesine göre, "Yaptıkların yanında kalmayacak. Seni öldüreceğim" dedi. Bu sırada ani bir hareketle silahı tutarak aşağıya indirmeyi başaran Çelik, yine de yaralanmaktan kurtulamadı. Tetiği çeken saldırgan Çelik'i bacaklarından ve kasığından yaraladıktan sonra yaya olarak olay yerinden uzaklaştı. Petrol istasyonu görevlilerince Amerikan Hastanesi'ne kaldırılan Çelik, yoğun bakım servisinde tedaviye alındı. Saldırganın yakalanması için operasyon başlatıldı. 
     


 YAŞAM 























</TEXT>
</DOC>
