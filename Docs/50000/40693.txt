<DOC>
<DOCNO> 40693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/ekonomi/aeko.html </URL>
<DATE> 2001/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapı Kredi’ye müşteri çıktı 
</HEADLINE>
<TEXT>

Türkiye’nin en büyük bankalarından Yapı Kredi, Avrupa’nın önde gelen bankalarından ABN Amro Bank ile hisselerinin yüzde 25’i üzerinde ortaklık görüşmeleri yapıyor 
     KADİFE ŞAHİN 

     Türk bankacılık sektöründe gelinen noktada hızlanan yabancı ortaklık görüşmelerine Çukurova Holding’in sahibi olduğu Yapı Kredi Bankası da katıldı. Yaşanan ekonomik gelişmeler sonucu bir süre önce grup bankası Pamukbank ile birleşmesi gündeme gelen Yapı Kredi, şimdi ortaklık için Avrupa’nın en büyük bankalarından biri olan Hollandalı ABN Amro Bank ile görüşmelere başladı. 
     Uluslararası bir danışmanlık firmasının aracılık yaptığı görüşmelerde Yapı Kredi Bankası’nın yüzde 25 ile 35’i için pazarlık görüşmeleri yapılıyor. 
     
     Rapor hazırlattı 
     Henüz somut bir kararın alınmadığı ve hızlandırıldığı belirtilen görüşmelerde Çukurova Grubu, ortaklığın Yapı Kredi Bankası’nın hisselerinin yüzde 25’ni aşmamasını istiyor. 
     Türkiye’de büyümeyi amaçlayan ABN Amro’nun ise yaklaşık üç ay önce Amerikalı bir denetim şirketine banka hakkında bir rapor hazırlatarak bilanço rakamları ve mali yapısı hakkında bilgi sahibi olduğu ifade ediliyor. 
     
     Yabancı gelecek 
     Bu arada dün Reuters’a demeç veren Yapı Kredi Bankası Genel Müdürü Naci Sığın, bankacılık sistemine yabancı sermayenin girmesinin kaçınılmaz olduğunu söyledi. Sığın, "Krizi atlatan bankaların artan pazar paylarını mevcut sermaye yapılarıyla götürmeleri mümkün değil. İç kaynakların sınırlı olduğu bir ortamda dış kaynaklara başvurulması ise kaçınılmaz" dedi. Sığın, dünyadaki gelişmelere paralel olarak bankacılıkta konsolidasyonun kaçınılmaz olduğunu ancak krizin bu ihtiyacı hızlandırdığını söyledi. 
     
Avrupa deviyle evlilik yolunda      Yapı Kredi 

</TEXT>
</DOC>
