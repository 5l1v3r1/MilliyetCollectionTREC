<DOC>
<DOCNO> 35884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/son/soneko16.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
SEKA'da toplu sözleşme... İlk altı ayda yüzde 15 zam... 
</HEADLINE>
<TEXT>

     Türkiye Selüloz ve Kağıt Fabrikaları A.Ş. SEKA ile Kamu İşverenleri Sendikası Kamu-İş arasında yaklaşık 5 bin işçiyi kapsayan toplu iş sözleşmesi imzalandı. 
     Tekel Sosyal Tesisleri'nde imzalanan anlaşmaya, devlet bakanları Mehmet Keçeciler, Yılmaz Karakoyunlu, Türk-İş Başkanı Bayram Meral ile diğer yetkililer imza koydu. 
     İmza töreninde konuşan Devlet Bakanı Mehmet Keçeciler, şimdiye kadar 123 toplu iş sözleşmesinin imzalandığını, geriye imzalanmak üzere 22 işyerindeki toplu iş sözleşmesi kaldığını bildirdi. 
     Toplu iş sözleşmelerinde zaman zaman Türk-İş ile yaptıkları mutabakatın dışına çıkmak isteyenlerin olduğunu belirten Keçeciler, ancak Türk-İş ile Kamu-İş'in buna fırsat vermediğini kaydetti. 
     İmzalan toplu iş sözleşmesi ile işçilere birinci 6 ayda yüzde 15, ikinci 6 ayda yüzde 15, enflasyon farkının yüzde 80'i enflasyon yüzde 15 aşarsa, aşan kısmın yüzde 80'i , üçüncü 6 ayda yüzde 10, enflasyon farkının yüzde 80'i ve 4. altı ayda da yüzde 10 artı enflasyonun yüzde 100'ü enflasyon yüzde 10 aşarsa, aşan kısmın tamamı zam verildiğini belirten Bakan Keçeciler, ''bu toplu iş sözleşmesi ile 1 Ocak 2001-30 Haziran 2001 tarihleri arasında aylık ortalama net ücret olarak 692 milyon lira işçilerin eline geçecek. 2. dilimde aylık ortalama net ücret olarak 790 milyon lira geçecek. Bir yıllık ortalama ücret 741 milyon lira olacak. Bu kazanılmış bir haktır ve helalı hoş olsun'' dedi. 
     Türk-iş ile 22 Mayıs'a toplu iş sözleşmelerine ilişkin bir protokol imzaladıklarını hatırlatan Bakan Keçeçiler, Türk-İş'in bu protokol ile işçilerin aleyhine hareket etmediğini Türk-İş yöneticilerinin bilerek ve isteyerek, Türkiye'nin krizden çıkmasına yardımcı olmak amacıyla işçi sınıfı ile konuşarak, anlaşarak bu kararın altına imza koyduklarını söyledi. 
     Keçeçiler, ''bu kararın altına imza atmak bu ülkenin ve kendi kaderini beraber tutan insanların işidir. Büyük milletlerin evlatlarının işidir. Türk-İş yöneticilerini tebrik ediyorum'' dedi. 
     Mehmet Keçeciler, toplu iş sözleşmesinde 3. ve 4. 6 aydan itibaren bütün ekonomik göstergeler gibi enflasyonun da zaptı rapt altına alınacağı iddiasında olduklarını belirterek, bunun sonucunda da son dilimde enflasyonun tamamının işçiye ödenmesinin kararlaştırıldığını anlattı. 







</TEXT>
</DOC>
