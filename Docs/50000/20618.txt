<DOC>
<DOCNO> 20618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/siyaset/siy01.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit bürokratları uyardı 
</HEADLINE>
<TEXT>
Görevden kaçmayın 
Başbakan Ecevit, yolsuzluğa karışma korkusuyla, projelere imza atmaktan çekinen bürokratlara, "Görev yapmaktan kaçınmak, yasadışı işlem yapmak kadar sakıncalıdır" dedi 
     ANKARA Milliyet 

     Başbakan Bülent Ecevit, yolsuzluğa karışma korkusuyla, projelere imza atmaktan çekinen bürokratları, "Bürokraside imza atmaktan çekingenlik, maalesef çok yaygınlaşmıştır. Gerekli yerde görev yapmaktan kaçınmak, yasadışı işlem yapmak kadar sakıncalıdır" diye uyardı. 
     Bürokrasinin, bu "puslu ortamdan" bir an önce kurtulmasını dileyen Ecevit, "Aksi halde devlete güven sarsılacağı gibi, ekonominin canlanması da zorlaşacaktır" dedi. Ecevit, DSP Grubu’nun dünkü toplantısında ABD Başkanı Bush’un mektubunu detaylarıyla anlatarak, şunları söyledi 
     
"Yol kazası olmasın"      "Yeni ekonomik programın finansman boyutu bağlamında umut verici bir aşamaya girilmiştir. Bush’un bana gönderdiği mektup, bunun bir kanıtıdır. IMF ve Dünya Bankası’nca Türkiye’ye yaklaşık 16 milyar dolar tutarında parasal destek geleceği belli olmuştur. 
     Bunda ABD’nin, özellikle Başkan Bush’un güçlü desteği önemli bir etkendir. Bu gelişme ABD ile ilişkilerimizde önemli bir aşamadır." 
     ABD’nin, başka dost ülkelerin, IMF ve Dünya Bankası’nın Türkiye’ye ve hükümete besledikleri güvenin değerini bilmek gerektiğini kaydeden Ecevit, "Bu güven olmasa bugünkü aşamaya ulaşamazdık. Bir yol kazasına uğramayacağımızı umarım" dedi. 
     Ecevit, IMF, Dünya Bankası ve AB’nin beklediği reformların "Türkiye’nin hayrı"na olduğunu savunarak, ekonomik program uyarınca öngörülen yasalardan Merkez Bankası, Kamulaştırma, Sivil Havacılık, Şeker ve Doğal Gaz Piyasası, Ekonomik ve Sosyal Konsey yasalarının çıkarıldığını anımsattı. 
     
İsveç’ten destekANKARA Milliyet 
     Başbakan Bülent Ecevit’e dün İsveç Başbakan’ı ve AB Dönem Başkanı Göran Persson bir mektup yazarak desteğini bildirdi. Persson, sorunların üstesinden gelmeye yönelik gösterilen çabaları tamamen desteklediğini kaydetti. Persson, "İstikrarın yeniden sağlanmasına yönelik çabalarınızın ve hükümetinizin, sağlam bir ekonomik uygulama yolundaki taahhütünün, istisnai bir dış mali yardımı hak ettiğine inanıyorum" dedi. 
     



 SİYASET 
















</TEXT>
</DOC>
