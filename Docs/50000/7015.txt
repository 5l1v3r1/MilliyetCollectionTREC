<DOC>
<DOCNO> 7015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/yazar/yilmaz.html </URL>
<DATE> 2001/02/14/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
İlk genel yayın yönetmenim 
</HEADLINE>
<TEXT>

     Bu başlığı dün Hürriyet gazetesinde Zeynep Atikkan’ın köşesinde okuyunca, yeniden yazmaktan vazgeçmedim. Çünkü vurgusu önemliydi. Atikkan’a katılıyorum, "ilk öğretmenim" der gibi... 
     Zeynep’in yazısını okuyunca Güneş gazetesindeki yıllarımıza geri döndüm. Sohbet edilen, fikir üretilen, tartışılan gazeteye. Haftanın bir günü bizi ziyarete geldiğinde Çetin Altan’ı dinleyişlerimize. 
     1984 Ağustos ayı... Üniversite diplomamı elime aldım, işe gireceğim. İlk kapısını çaldığım iş yeri Güneş gazetesi. Trabzon Spor’un eski Başkanı Mehmet Ali Yılmaz’ın patronu olduğu Güneş. O yıllarda Güneş, Bab-ı Ali’de fırtına gibi esiyor. Yüksek ücretlerle gazeteciler transfer ediliyor, çıta yükseliyor. Gazecilik yarışı hız alıyor. Nezih Demirkent gazetenin Genel Yayın Yönetmeni. 
     Benimle iş görüşmesi yaparken, hangi alanda yazı yazmak isteğimi soruyor, "Sanat, kültür" diyorum. Öğrencilik yıllarım boyunca edebiyata, tiyatroya, müziğe ilgi duydum, emek verdim diye... "Ekonomi, basında gelişmeye açık yeni bir alan. Bizim daha çok bu alanda yetişmiş iş gücüne ihtiyacımız var" diyerek beni ikna ediyor ve ekonomi muhabiri olarak işe başlıyorum. 
     İşe alındığım o günden sonra Demirkent ile çok az karşılaştık. Sahibi olduğu Dünya gazetesinde gazeteci Demirkent olarak, sektörü tahlil eden, habercilik ilkelerinin altını çizen, gazeteciliğe onurlu bir alan açan ve bizi yüreklendiren yazılarıyla nefes almışlığım çoktur. 
     Meslek hayatımda en onurlu ödülü de Demirkent’in Salı Yazıları’nı yazdığı Medya sayfasında aldım. Milliyet’e geri döndüğümün haberini verdiği sütunda, benim için kullanılan "Hiç kimsenin adamı olmadan gazetecilik yapan" ifadesini okuyunca, "İşte bu" dedim, verdiğimiz onca emek mücadele boşa değil... 
     Ve son yolculuğuna uğurladığımız Sultanahmet Camii’nin avlusunda, eminim benim gibi Nezih Demirkent’in kaleminden, desteğinden güç alan çok gazeteci vardı. Ancak Nezih Demirkentler çok yok .. 
     
Türkiye’nin vitrini bozuk      Caminin avlusunda işadamları, siyasetçilerle karşılaşıyorum. Gazetecilere "Başınız sağolsun" diyorlar. Nezih Demirkent, Dünya gazetesinin patronu veya yalnızca bir meslektaş değil. Mesleğin "hakimi", kollayıcısı, gözeteni, sahip çıkanı. Hepimiz adına biri, hepimizden fazla... 
     İstanbul Sanayi Odası eski Başkanı Nurullah Gezgin ve İktisadi Kalkınma Vakfı Başkanı Meral Gezgin Eriş ile duruyoruz. Nurullah bey, Demirkent’in Dragos’tan komşusu. Sık, sık görüştüklerini anlatıyor. Son olarak İSO’nun toplantısında birarada bulunmuşlar ve Demirkent, gazete patronluğunun zorluğundan yakınıyormuş. 
     Nurullah Gezgin, Özallı yılların en muhalif seslerindendi. Gezgin’in İSO kürsüsündeki her konuşması bizim için yeni bir manşetti. Açık sözlü, özlü konuşurdu. Anlaşılan bu fani dünyada iki özlü komşu olarak yaşamışlar, ne mutlu. 
     Meral Gezgin ise iş dünyasının AB sürecindeki sesi. Meral Gezgin, AB yolunda Ulusal Program’ın kapsamlı olarak hazırlanmasına karşılık, uygulama iradesinin ortaya konmamasını eleştiriyor. 
     Açıkcası bugün umutsuzluğum üstümde. Meral Gezgin’e "Boşuna AB’yi tartışıyoruz. Bizi alacakları yok, Türkiye’yi üçüncü dünya ülkesi yapmaya kararlılar. Bu çoğrafyada mutlu halk yok" diyorum. O muhalif ses Nurullah Gezgin, biraz da üzülerek yüzüme bakıyor, uyarıyor "Sakın umutsuzlanma. Türkiye’nin vitrini bozuk, bu halk daha iyiyi başarır." 
     Kafamı sağa - sola çeviriyorum. Gözüm sektör kredileri diye Emlak Bankası musluklarına ağızlarını dayayanları, Susurluk Çetesi’nden tereyağından kıl çeker gibi sıyrılanlara takılıyor. Biraz ötede Alparslan Türkeş’in en yakınındaki kurmayı ile karşılaşıyorum, İngiltere’deki bankalardan çıkan 1.2 trilyon liranın merhum Türkeş’e ait olmadığını, Avrupa’daki Türkler’in parası olduğunu vurguluyor. FP’nin kapatılması beklentisi üzerine, bir de MHP’nin kapatılması senoryosunun eklendiğini dinliyorum. Erken seçim mi, ara seçim mi bekleyelim bilemiyorum. Dedim ya, umutsuzluğum üzerimde bugün. 
     
Köfteci veya TBMM      Cenazeyi uğurlarken, yolun kenarında 1980’lerin Güneş gazetesinin iki yöneticisi ile daha selamlaşıyoruz. Biri DSP Milletvekili Masum Türker, diğeri Nokta dergisinin başındaki Kemal Gönül. Türk Haberler Ajansı günlerindeki ilk çalışma arkadaşlıklarından anlatmaya başlıyorlar. O sırada önümüzde bir ambülans duruyor ve cenazede kalp krizi geçiren Hürriyet’in muhabiri Kemal Diyarbekirli, arkadaşlarının şaşkın feryatları içinde nafile bir çabayla hastaneye yetiştirilmeye çalışılıyor. Masum Türker, "Kemal de bizimle THA’nda çalıştı" diyor. 
     Acı haberler, birbiri ardına vuruyor. Soluk al be ölüm 
     Gazeteden "Dünya gazetesinin sahibi ve gazeteci Nezih Demirkent’in cenaze namazı için aracımız saat 11.20’de kalkacaktır" anonsunu takip edip, geldiğimiz münibüse bakıyorum, göremiyorum. Avludaki arkadaşlar Sultanahmet Köftecisi’ne gidelim diyorlar. Cenazeye gelenlerin çoğunluğu burada. ANAP İstanbul Milletvekili Cavit Kavak ve İstanbul İl Başkanı İbrahim Taşkın’ın masasına oturuyorum. Karşı masada da hukukçuların siyaset yasağının kalkıp, kalkmadığını tartıştıkları İstanbul eski Belediye Başkanı Tayyip Erdoğan ve İstanbul Büyükşehir Belediye Başkanı Ali Müfit Gürtuna oturuyor. DYP İstanbul İl Başkanı giderken, ANAP’lılara seslenip, "Allahısmarladık" diyor. Erdoğan masasından kalktığında Kavak "Sayın Başkanım" diye sesleniyor. Hava da dostluk hakim. Herkesin birbirine insani davranabildiği köfteci gibi olsa TBMM’de... 
     
     





İran nereye 


GAP devredildi 


Yargıç Metin Çetinbaş 


Sisi, şimdi Emniyet Müdürü olabilirdi 


Susurluk'tan Silopi'ye karanlığı aydınlatmak... 


CHP "içbükey - dışbükey" 


"Saldım suyu çayıra"... SON 


Yunan harp tazminatı Karaağaç 


Sevgilin var mı 


Nezih Demirkent 


Neden şimdi 


Allah olmayanlara da versin’ günü 


İşte Yaşarbank dosyası 


Üç ayrı konu... 


CHP'nin rotası 


Hep kandırılıyorsun 


"7 saatimi çalmaya kimsenin hakkı yok" 


Hırsızlık sektörü 


"Aman, mahalleye zarar vermesin " 


Faizsiz bankacılıkta "bile bile lades" 


İlk genel yayın yönetmenim 


</TEXT>
</DOC>
