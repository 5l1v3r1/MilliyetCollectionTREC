<DOC>
<DOCNO> 23738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/son/sontur14.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan nabız yokluyor, sabah işadamlarıyla buluştu 
</HEADLINE>
<TEXT>

     Eski İstanbul Büyükşehir Belediyesi Başkanı Recep Tayyip Erdoğan, ''Hiçbir zaman siyaseti kişiselleştirmeyi hedef almayacağım, zihniyetlerle uğraşacağım'' dedi. 
     Erdoğan, işadamı Güngör Çepni'nin Kalamış Marina Brasserie'de onuruna verdiği kahvaltılı toplantıda, bazı işadamlarıyla biraraya geldi. Daha sonra gazetecilerin sorularını yanıtlayan Erdoğan, ''işadamlarıyla görüşmesinin yeni oluşumla ilgisi olup olmadığı'' yolundaki soru üzerine, ''Bir İstanbullu olarak dostlarımızla, arkadaşlarımızla sohbetimiz olacak. Sorularımız, cevaplarımız olacak. Dertleşme diyebiliriz, siyasi bir dertleşme olabilir'' diye konuştu. 
     Erdoğan, ''Erbakan'la yaptığınız da görüşme değil dertleşme miydi '' sorusuna ise şu karşılığı verdi 
     ''Bununla ilgili ben bazı değişik dedikodular duyuyorum. Ama bunlar aslı astarı olmayan dedikodular. Sadece çok eskiye dayanan bir hukukumuz var hocamızla. Şu anda da mevcut gelişmelerde malum bir fikrin, bir düşünsel noktadaki gelişmenin fark edilişi tabanda bazı dostları da rahatsız etmiş olacak ki, 'biraraya gelelim, bir dost sohbeti olsun' dediler. Biz de 'peki' dedik. Onları kırmadık. Bu vesileyle, biraraya gelmek suretiyle sadece bir dertleşmeydi, bir sohbet etmeydi ve o da bir siyasi sohbet değildi. Sadece nezaket sohbetiydi.'' 
     Kapatılan RP'nin Genel Başkanı Necmettin Erbakan'la görüşmesinde ''yeni oluşumun konuşulup konuşulmadığına'' ilişkin bir soru üzerine de Erdoğan, şunları söyledi 
     ''Hayır. Bütün samimiyetimle söylüyorum hayır. Öyle bir gelişme olsa, onu ben açarım. Şu anda bu gelişmeleri hep beraber takip ediyoruz. Herkes, eteğindeki taşları döküyor görüyorsunuz, döküversin. Ben şu anda hepsini takdirle izliyorum. Hakkımda yapılan bazı eleştirileri, ahlaki olmayan yaklaşım tarzlarını hiçbir zaman aynı anlayışla cevaplamayı zaten kişisel olarak da, karakter olarak da uygun bulmuyorum. Hiçbir zaman siyaseti kişiselleştirmeyi hedef almayacağım. Zaten zihniyetlerle uğraşacağım. Çünkü Türkiyemiz'in zihinsel bir değişime ihtiyacı olduğuna inanıyorum. Kim ne derse desin, kim nasıl saldırırsa, hakaret ederse etsin, hiçbir zaman aynı şekilde benden cevap bulmayacaklar. Onun için boşuna uğraşmasınlar.'' 
     Recep Tayyip Erdoğan, siyaset dünyasındaki hareketlilikle ilgili bir soru üzerine de, kendisinin bu hareketliliğin dışında kalamayacağını ifade ederek, ''Her zaman söylediğim nedir 'Ben zihinsel bir değişimin şu anda fikri altyapısıyla ilgili çalışmayı yaptığımı söyledim, aynı şeyi yine söylüyorum. Türkiyemiz'in farklı şekilde çağı, uygarlığı yakalama noktasında bir ayağa kalkışı olacaktır' demiştim'' şeklinde konuştu. 
     ''Sayın Ağar'ı davet ettiniz mi '' sorusunu da Erdoğan, ''Şu anda benim üzerimde olan böyle bir resmi görev söz konusu değil. Olduğunda gerekli şeyleri açıklayacağım'' diye yanıtladı. Erdoğan, daha sonra Eyüp Ensari Ergin, Murat Tarman, Mehmet Akalın, Behzat Külüz ve İsmail Kavurmacı'nın da aralarında bulunduğu bazı işadamlarıyla basına kapalı olarak toplantı yaptı. Bu arada Erdoğan, marinada karşılaştığı Kadıköy Belediye Başkanı Selami Öztürk ve şarkıcı Fedon'la tokalaştı. 
     
     







</TEXT>
</DOC>
