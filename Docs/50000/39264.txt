<DOC>
<DOCNO> 39264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/son/sontur06.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kasım ayında kuyrukluyıldız dünyaya göz kırpacak 
</HEADLINE>
<TEXT>

     ABD'deki MIT Lincoln Laboratuvarı, geçen yıl keşfedilen C 2000 WM1 Linear kuyrukluyıldızının Kasım ayı sonundan itibaren Dünya'ya en yakın geçişini yapacağını ve ''ışık kirliliğine uğramamış'' bölgelerden çıplak gözle görülebilme olasılığının çok yüksek olduğunu bildirdi. 
     Boğaziçi Üniversitesi Kandilli Rasathanesi ve Deprem Araştırma Enstitüsü'nün internet sitesinde yer alan bilgiye göre, laboratuvarın sürdürdüğü ''The Lincoln Near Earth Asteroid Research LINEAR '' adlı proje çerçevesinde Dünya'ya yaklaşma olasılığı bulunan gökcisimleri sürekli olarak izleniyor. 
     Daha önce hiç gözlenmemiş birçok asteroid ve kuyrukluyıldızı otomatik olarak tespit eden teleskobun görüntüleri içerisinde 16 Kasım 2000'de yeni bir kuyrukluyıldız keşfedilerek, ''C 2000 WM1'' adı verildi. 
     Yapılan yörünge hesaplarına göre kuyrukluyıldız, Güneş'e en yakın geçişini 22 Ocak 2002 tarihinde gerçekleştirecek. Kuyrukluyıldız, bu yılın Aralık ayında Dünya'nın da 49 milyon kilometre uzağından geçecek. Son gözlemler, kuyrukluyıldızın Kasım ayı sonundan Aralık ayı ortasına kadar kuzey yarıküreden gözlenebileceğini ortaya çıkardı. 
     Çıplak gözle görülecek 
     Kuyrukluyıldızın o tarihlerde yeterince karanlık, ışık kirliliğine uğramamış bölgelerden çıplak gözle görülebilme olasılığı oldukça yüksek. 
     Gözlemlerden edinilen izlenim, C 2000 WM1'in güneş sistemimize ilk kez girdiği biçiminde. Kuyrukluyıldızlar, eğer güneş sisteminde ilk dolanımlarını yapıyorlarsa Güneş'e yaklaşırken donmuş karbon monoksit buzundan oluşan üst tabakaları hızla çözülüyor ve parlaklıkları birden çok artıyor. 
     Bu hızlı madde kayıpları nedeniyle kuyrukluyıldızların Güneş'e yaklaştığında beklenen parlaklığa ulaşamadığı da sıkça rastlanan olaylar arasında. Herşeye rağmen gözlemler, bu kuyrukluyıldızın önümüzdeki Kasım ve Aralık ayları içerisinde küçük dürbün ve teleskoplarla gözlenebileceğini gösteriyor. 
     Kuyrukluyıldızın ışık kirliliğine uğramamış, yani şehir ışıklarından uzak, olabildiğince karanlık ortamlarda 25-30 Kasım ve 1-15 Aralık geceleri çıplak gözle de görülebileceği öngörülüyor. 
     Bu tarihlerde gözleme başlamak için uygun saat 18.00. Sözkonusu tarihlerde her akşam saat 18.00'de küçük bir teleskop veya bir el dürbünüyle gözleme başlanırsa iyi bir sonuç alınabilecek. 
     Ayrıca, 25-30 Kasım akşamları ayışığından da etkilenileceği için Aralık ayının ilk günleri, daha uygun gözlem koşulları gösteriyor. Kuyrukluyıldız, bu tarihlerde saat 18.00'de güneydoğuda olup ufuktan yüksekliği de 30 derecenin üzerinde olacak. Eğer, her akşam aynı saatlerde gözlem yapılırsa kuyrukluyıldızın biraz daha güneye kaymış ve alçalmış olduğu farkedilebilecek. Kuyrukluyıldızın 10 Aralık gecesinden itibaren yüksekliği hızla düşmeye başlayacak ve 15 Aralık'tan sonra da ufuktan yüksekliği saat 18.00 için 12 dereceye kadar inmiş olacak. 
     Kuyrukluyıldızın Aralık ayı sonunda kuzey yarıküreden gözlenmesi olanaksız hale gelecek. Bir süre güney yarıküreden de gözlenebilecek kuyrukluyıldız, 2002 yılının Ocak ayında Güneş'e en yakın konumunda bulunacak. 
     ABD'li bilim adamları Alan Hale ve Thomas Bopp tarafından keşfedilen ''Hale-Bopp'' adlı kuyrukluyıldız da 22 Mart 1997 tarihinde Dünya'ya en yakın geçişini yaparak çıplak gözle gözlenebilmişti. 
     Parlak kuyrukluyıldızın geçişi sırasında ABD'de ''Cennetin Kapısı'' tarikatına mensup 39 kişi, Hale-Bopp'un arkasındaki uzay gemisinin kendilerini alacağına inanarak toplu olarak intihar etmişti. 
     
     
     






</TEXT>
</DOC>
