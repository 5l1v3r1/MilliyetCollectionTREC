<DOC>
<DOCNO> 13451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/son/sondun19.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Arap Birliği zirvesinde Irak konusunda anlaşma sağlanamadı 
</HEADLINE>
<TEXT>

     Ürdün'ün başkenti Amman'da yapılan Arap Birliği zirvesinde, Filistinlilere destek ve maddi yardım taahhüdü çıkarken, Irak-Kuveyt anlaşmazlığının çözümüne ilişkin bir gelişme sağlanamadı. 
     Devlet ve hükümet başkanlarının katıldığı, 22 üyeli Arap Birliği'nin iki günlük zirvesi sonunda yayımlanan nihai bildiride, İsrail'e yönelik boykotun yeniden canlandırılması yönündeki girişimlerin harekete geçirilmesi kararı alındı. 
     Arap Birliği Genel Sekreteri İsmet Abdülmecid tarafından okunan nihai bildiride, Ürdün Kralı Abdullah'ın himayesindeki bir komisyonun ''Irak ile Kuveyt arasındaki duruma'' ilişkin temaslarda bulunmakla görevlendirildiği kaydedildi. 
     Bildiride, İsrail hükümetinin, barış sürecinden ve 1991'de Madrid'de üzerinde anlaşılan ilkelerden vazgeçmesinin yaratacağı sonuçlar hakkında uyarıda bulunulurken, İsrail'e karşı ayaklanan Filistinlilerin korunması için bölgeye uluslarası güç gönderilmesi ve İsrailli ''savaş suçlularının'' yargılanması çağrısı yer aldı. 
     Abdülmecid, Arap liderlerin, Filistin topraklarına sivilleri korumak için gözlem gücü yerleştirilmesine ilişkin olarak BM Güvenlik Konseyi'nde alınan kararı ABD'nin veto etmesinden ''üzüntü duyduğunu''belirtti. Nihai bildiride, ''Arap liderlerinin, ABD'nin vetosundan üzüntü ve kaygı duyduğu'' ifade edildi. 
     Arap ülkeleri liderlerinin zirvede, Filistin Özerk Yönetimi'ne gelecek 6 ay içinde 240 milyon dolar yardım gönderilmesini onayladığı belirtildi. 
     Arap Birliği'nin Amman'daki zirvesinde ayrıca, Genel Sekreterliğe,görev süresi dolan Abdülmecid'in yerine Mısır Dışişleri Bakanı Amr Musa seçildi. 



</TEXT>
</DOC>
