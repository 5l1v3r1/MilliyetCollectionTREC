<DOC>
<DOCNO> 48084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/son/sontur11.html </URL>
<DATE> 2001/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Bu gidişle 2002 yılı çok daha berbat olacak" 
</HEADLINE>
<TEXT>

     AK Parti Genel Başkanı Recep Tayyip Erdoğan, bu yıl yaşanan ekonomik krizin 2002 bütçesini de etkilediğini ve 2002 yılının, 2001'den kötü olacağını savundu. 
     Kahramanmaraş Müftülük Meydanı'nda, partisince düzenlenen ''Aydınlığa Yürüyüş'' mitingine katılan Erdoğan, belediye tarafından düzenlenen ''Recep Tayyip Erdoğan Bulvarı''nı da hizmete açtı. 
     Toplumun bütün kesimlerinin çok büyük sıkıntılar yaşadığını, hükümetin ise halkın içerisine çıkmaya yüzünün kalmadığını öne süren Erdoğan, ''O halde geriye tek çözüm kalıyor seçim, seçim, seçim'' dedi. 
     ''Bunca olumsuzluğa karşın, kendilerini her türlü sorunu çözüyor göstermeye çalışan hükümet, halkı aldatıyor, gece gündüz para basarak vatandaşın cebindeki paranın değerini ve sofrasındaki ekmeği azaltıyor'' diyen Erdoğan, şöyle devam etti 
     ''Asgari ücreti 122 milyon lira olarak belirleyen hükümet, sizin için bir bardak çay ve bir simiti yeterli görüyor. Hükümet ülkenin sorunlarını çözemedi, çözmesi de olanaksız. 
     İstanbul Büyükşehir Belediye Başkanı olduğum dönemde yaptıklarım ortada. At binenin, kılıç kuşananındır. Bunu böyle bilin. Olay basit. 
     Cebimizdeki hortumları çıkaracağız, boğazımıza sarılan hortumları keseceğiz. Paralar hortumculara değil, sizlerin cebine akacak. 
     Sorunları AK Parti ile çözeceğiz. Sizden oy istiyoruz. Yarın seçim olacakmış gibi seçime hazır olun. Sizlerle iktidar olacağız. Bu parti sizin, siz kurdunuz, biz yalnız tabelasını asıyoruz. El ele verip, hep beraber ülkemizi çağdaş bir ülke haline getireceğiz.'' Erdoğan, 2001'deki krizin, 2002 bütçesini de şimdiden etkilediğini belirterek, ''Bu gidişle 2002 yılı 2001'den çok ama çok daha berbat olacak'' dedi.. 
     2002 yılı bütçesinin borç faizlerini ödemeye yönelik olduğunu ve 
     reel sektörü düşünen bir bütçe olmadığını ifade eden Erdoğan, terörle ilgili görüşlerini şöyle dile getirdi ''Terörün her çeşidine karşıyız. Terörün dini, imanı, ırkı ve milliyeti olmaz. Ancak, şunu da biliyoruz, terörü İslam dini ile bir arada anmak isteyenlere de iyi gözle bakmayız. Sivil Afgan halkının öldürülmesine karşıyız. Türk askeri oraya aktif güç olarak gitmemeli, muharebe eden güç olarak bulunmamalı. Mehmetçik, Afganistan'da insani yardım amaçlı olarak bulunabilir.'' Olumlu ve sorumlu bir muhalefet yapmayı kendilerine görev edindiklerini kaydeden Erdoğan, bunu, Anayasa değişikliğinde kanıtladıklarına dikkati çekti. Erdoğan, 37 madde üzerinde bütün partilerin anlaştığını, altına imza attıklarını vurgulayarak, sözlerini şöyle tamamladı ''Ama 4 maddeyi geçiremediler. Bunların kimler olduğunu biliyorsunuz. Türkiye'yi bu hale getirenler, söz verip, altına imza koyup da yerine getirmeyenlerdir. Türkiye'nin sorunlarını çözeriz. Nasıl çözeriz öncelikle idareyi adil, ehil ve liyakatlı ellere teslim ederek, daha sonra yönetimde hırsıza, arsıza ve birilerine borcu olanlara yer vermeyerek. Yani, yönetimimizde birilerine diyet borcu olanlar bulunmayacak. Yalnızca halka ve hakka borçlu olanlar yönetimimizde görev alabilirler. Bunu yaptıktan sonra da bütün sorunları çözeriz.'' 
     






</TEXT>
</DOC>
