<DOC>
<DOCNO> 1070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/07/son/sontur02.html </URL>
<DATE> 2001/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Trakya'da yabancı operasyonu 
</HEADLINE>
<TEXT>

     İtalya'ya gitmek için Tekirdağ Limanı'na gelen TIR'da yapılan kontrollerde, pasaportsuz 21 yabancı uyruklu ele geçirildi. Edirne'nin Meriç ilçesinde yapılan operasyonda ise, yasadışı yollardan Yunanistan'a gitmek isteyen 86 yabancı uyruklu yakalandı. 
     İtalya'ya gitmek üzere rıhtıma yanaşan Ro-Ro gemisine binmek için gümrük işlemleri yaptıran Metin Gençal'ın kullandığı 34 UL 9675 çekici ve 34 AC 762 dorse plakalı TIR aracı kontrolden geçirildi. 
     Gümrük muhafaza ekipleri tarafından, profil yüklü TIR'da yapılan kontrollerde, 1'i Filistin, 20'si Afganistan vatandaşı olmak üzere, toplam 21 kişi ele geçirildi. 
     Sürücü Gençal, güvenlik güçlerine verdiği ifadede, yabancı uyrukluların TIR aracına, gümrük sahasındaki bir yerden binmiş olabileceğini söyledi. 
     Pasaportsuz yabancı uyruklular ise ifadelerinde, TIR aracıyla Ro-Ro gemisine binerek İtalya'ya, buradan da Avrupa'nın değişik ülkelerine gitmeyi planladıklarını söylediler. Olayla ilgili soruşturma sürdürülüyor. 
     Edirne'nin Meriç ilçesine bağlı Kadıdondurma Köyü'nde ise, yasadışı yollarla sınırı geçerek Yunanistan'a gitmek isteyen 86 yabancı uyruklu yakalandı. 
     Alınan bilgiye göre, jandarma ekiplerince yapılan kontrollerde, Kadıdondurma Köyü'nde, Irak, Filistin, Mısır, Bangladeş, Suriye, Afganistan ve Lübnan vatandaşı 86 kişi ele geçirildi. Yakalanan yabancı uyrukluların ifadelerinde, yasadışı yollardan Yunanistan'a geçerek, Avrupa'nın değişik ülkelerine gitmeyi planladıklarını söyledikleri bildirildi. Kaçaklar, sınır dışı edilmek üzere Edirne Emniyet Müdürlüğü Yabancılar Şubesi'ne gönderildi. 




</TEXT>
</DOC>
