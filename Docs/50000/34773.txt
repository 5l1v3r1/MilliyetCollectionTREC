<DOC>
<DOCNO> 34773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/son/sonspo12.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray yılbaşına dek yeni stadın temelini atıyor 
</HEADLINE>
<TEXT>

     Galatasaray Kulübü İkinci Başkanı Fatih Altaylı, Ali Sami Yen Stadı'nın yeniden yapımı için yılbaşına dek temel atmayı planladıklarını söyledi. 
     Ali Sami Yen Stadı'nı yeniden yapmak için en kısa sürede temel atacaklarını, bu projeye kaynak bulmak için de eski yöneticilerden Metin Çağlar'ın yurtdışında çalışmalarını sürdürdüğünü kaydeden Altaylı, projenin toplam maliyetinin 38 milyon dolar olacağını bildirdi. 
     Altaylı, eski projeyi uygulamayacaklarını da ifade ederek, şunları söyledi 
     ''Eski projede maliyeti artıracak sinema ve alışveriş merkezi gibi unsurlar bulunuyordu. Sinema, stadın yapımında etkilediği maliyeti ancak 25 yılda geri ödeyebilecek. Bunun için de bu unsurlardan vazgeçme kararı aldık. Ancak stadın taraftarlara sağladığı konfor değişmeyecek. Yeni stat 45-50 bin kişi kapasitede olacak. Yılbaşından önce de temel atma ihtimalimiz var.'' 
     Altaylı, stadın yapımı sırasında maçların kesintiye de uğramayacağını, yalnızca kısa bir süre burada maç yapamayabileceklerini vurguladı. 
     Altaylı, Digitürk'ün 750 bin dolarlık kurdan ödeme yapmak istediğini, ancak kendilerinin personellerine normal kurdan ödeme yaptıklarını, bunun da sıkıntı yarattığını anlattı. 
     Bundan sonra kaynağı olmayan hiçbir harcama yapmayacaklarını açıklayan Altaylı, ''Türkiye ekonomisi daha büyük bir sıkıntıya girmediği taktirde, borçlarımızın büyük bir kısmını kapatmayı düşünüyoruz. Ancak Galatasaray yeni büyük borçların altına kesinlikle girmeyecektir'' dedi. 
     Yönetime geldiklerinde futbolculara olan borçları sorduklarını ve kendilerine 1.8 milyon dolar borcumuz var denildiğini anlatan Altaylı, ''Ancak şimdi de Şampiyonlar Ligi'nden 2.5 milyon dolar, geçen sezonda ligden de 800 bin dolar borcumuz olduğunu öğrendik'' diye konuştu. 
     Futbolculara yapılan ödemelerin dengesiz gerçekleştirildiğini de söyleyen Altaylı, sözlerini şöyle sürdürdü 
     ''Bazı futbolculara ödeme yapılırken, bazıları aylardır para alamamış. Herkese para alamıyoruz diye yakınan bir futbolcuya borcumuzun olmadığı, aksine 60 bin dolar fazla ödeme yaptığımızı gördük. Yeni dönemde bunlara mahal vermemeye çalışacağız.'' 
     Altaylı, kamuoyuna hiç para ödenmeyecekmiş gibi lanse edilen Vitoria ve Perez için sözleşmeler gereği büyük ücretler ödenmesi geretiğini söyledi. 
     Vitoria gibi genç bir oyuncunun kulübe 800 bin dolara transfer olduğunu anlatan Altaylı, Perez için ise 5 milyon İsviçre Frangı ödeme yapmalarının gerektiğini dile getirdi. 
     
     






</TEXT>
</DOC>
