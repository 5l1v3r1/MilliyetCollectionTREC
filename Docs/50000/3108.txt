<DOC>
<DOCNO> 3108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/20/son/sondun08.html </URL>
<DATE> 2001/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de lüks ev karşıtı bakanın 12 evi çıktı 
</HEADLINE>
<TEXT>

     İngiltere'de Tony Blair hükümetinin başı bu kez de Çevre Bakanı Michael Meacher'in 12 dolayında evi olduğunun anlaşılması üzerine derde girdi. 
     The Guardian gazetesi ve özel bir TV programları yapım şirketinin ortak araştırması sonucu Londra'nın çeşitli yerlerinde 9 ila 12 arasında evi bulunduğu anlaşılan Bakan Meacher'in evlerinin toplam bedelinin 2 milyon sterlin civarında olduğu tahmin ediliyor. 
     Guardian gazetesi, bir bakanın bu kadar evinin olmasından ziyade bu kadar çok mülkü edinen kişinin kim olduğu sorusuna işaret ederek, Meacher'in çok değil, bundan sadece 20 yıl önce lüks evleri bir statü sembolü ilan edip, bu tür sınıfsal ayrım yaratma çabalarına karşı bütün benliğini ortaya koymaya hazır göründüğünü hatırlattı. Meacher'in 1982 yılında yaptığı sosyalizm konulu bir konuşmasında kullandığı cümlelerden de alıntı yapan Guardian, bugünün mülk zengini eski bakanın o günlerde, ''ev sahibi olmak bir statü sembolü haline getirilmemeli, hele hele güç ve zenginlik aracı hiç yapılmamalı. 
     Ev bunlar için bir araç değil, ailelerin ve bireylerin içinde rahat ve mutlu yaşayabilmeleri için ortaya konulmuş bir amaçtır'' dediğini hatırlattı. Meacher, bundan 3 yıl önce de ikinci evini alan kişileri eleştirmiş ve böylece toplumun genç kesiminin ilk evini bile almasına engel olunduğunu dile getirmişti. 
     Ev koleksiyonunun temelini 1990'lı yıllarda atmaya başladığı belirtilen Meacher'in bakanlık koltuğuna oturduktan sonra da emlak alımlarını hızla sürdürdüğü iddia ediliyor. 




</TEXT>
</DOC>
