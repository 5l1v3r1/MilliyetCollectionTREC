<DOC>
<DOCNO> 36956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/guncel/gun02.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarayda yıldırım şoku 
</HEADLINE>
<TEXT>

Topkapı Sarayı’nın bahçesine yıldırım düştü. Facianın eşiğinden dönen sarayın yetkilileri, Bizi paratoner kurtardı’ derken, Elektrik Mühendisleri Odası yanıt verdi Paratoneriniz çalışmıyor 
     İSTANBUL Milliyet 

     İstanbul'da dün aniden bastıran sağanak yağmur sırasında Topkapı Sarayı'na da yıldırım düştü. Saraydakiler büyük panik yaşarken sarayın elektrik, haberleşme ve güvenlik sistemleri de devre dışı kaldı. Ziyaretlere kapatılan saray, bir yandan da tahliye edildi. 
     
     Ağaca zarar verdi 
     Şiddetli yağmurdan kaçan vatandaşlar dün saat 14.30 sıralarında Sarayburnu bölgesine iki yıldırımın düştüğünü gördüler. Yıldırımlardan biri denize düşerken, diğeri Topkapı Sarayı Harem Dairesi ile Arkeoloji Müzesi arasındaki arka bahçeye isabet etti. Bir ağacın zarar gördüğünü, yapılarda hasar olmadığını belirten saray yetkilileri, paratonerin yıldırımı çekerek tehlikenin büyümesini önlediğini açıkladılar. 
     
     Raporla uyarmıştık’ 
     Buna karşılık Elektrik Mühendisleri Odası'ndan yapılan açıklamada ise yıldırımın ağaca zarar vermesinin paratonerin çalışmadığı anlamına geldiği vurgulanarak, Topkapı Sarayı'nın paratoner ve topraklama sisteminin sağlıksız olduğu, bu durumun daha önce saray yetkililerine bir raporla iletildiği kaydedildi. 
     Yıldırımın düştüğü sırada sarayı dolaşan ziyaretçiler, duydukları gürültüyle büyük korku yaşadı. Yıldırım nedeniyle sarayın bütün elektrik, güvenlik ve haberleşme sistemleri devre dışı kaldı. Turnikeler ve x - ray cihazları çalışmadığı için, turistlerin saraya girişi durduruldu. 
     Kütüphanedeki otomatik yangın söndürme sistemi de devreye girerek karbondioksit püskürtmeye başlayınca, içeride bulunan üç kütüphane görevlisi kendilerini dışarı attı. Saray arşivinin bilgisayar sistemlerinin de çöktüğü belirtildi. 
     
50 ev ve işyeri sular altında      İstanbul’da yarım saat süren yağmur, su baskınlarına yol açtı. Yetkililer, yağış sırasında rüzg r hızının da saatte 45 kilometreye ulaştığını söyledi. Metrekareye düşen 2.5 kilogram yağış nedeniyle Kadıköy, Üsküdar ve Fatih’te 50 ev ve işyerini su bastı. Yağmurla birlikte, hava da birden karardı. Kararmaya, uçaklar için çok tehlikeli olan "cumulonimbus" bulutunun neden olduğuna dikkat çeken yetkililer, "Yer ve hava arasındaki sıcaklık farkından oluşan bu bulutlar güneş ışınlarını geçirmez. Yıldırım tehlikesi vardır" dedi. 
     
İran sele teslim      DIŞ HABERLER SERVİSİ 

     İran'da Hazar Denizi'nin güneydoğu kıyısındaki Gülistan eyaletinde meydana gelen sellerde ölenlerin sayısı 170'e yükselirken, 138 kişinin kayıp olduğu bildirildi. Gorgan Vali Yardımcısı Habibzade Debbağ, bölgeden 10 bin kişinin helikopterlerle kurtarıldığını söyledi. Kalaleh kentindeki Kuseh Nehri'nin taşması sonucu ise bir ana yol üzerinde bulunan köprü yerle bir oldu. 
     



 GÜNCEL 





















</TEXT>
</DOC>
