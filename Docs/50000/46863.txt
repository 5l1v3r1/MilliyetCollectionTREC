<DOC>
<DOCNO> 46863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/14/son/sontur08.html </URL>
<DATE> 2001/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Çay "''Kuzey Irak'ta devlet savaş nedenidir" 
</HEADLINE>
<TEXT>

     Devlet Bakanı Abdulhaluk Mehmet Çay, ''Kuzey Irak'ta, Talabani veya Barzani gibi çete artıklarına bir devlet kurdurulması, Türkiye için savaş sebebidir'' dedi. 
     Bakan Çay, Türk Ocakları Genel Merkezi Hanımlar İcra Heyeti'nce Dedeman Oteli'nde düzenlenen ve 12 Ekim'den bu yana devam eden I. Türk Dünyası Kadınları Dostluk ve Dayanışma Kurultayı'nın kapanış oturumunda bir konuşma yaptı. 
     Türk cumhuriyetleri ile Türkiye'nin ilişkilerini 2 yıl boyunca masaya yatırdıklarını belirten Çay, şöyle konuştu 
     ''Türk cumhuriyetlerinin bağımsızlıklarını kazanmasından bu yana geçen 10 yıl, romantik bir aşk duygusuyla devam etti ve bu, kırılmaları çabuklaştırdı. Yanlış değerlendirmeler, Türk cumhuriyetlerinin birbirlerine olan şüpheleri hususunu akla getirdi. 
     Türk dünyası ile ilişkiler, Leyla ile Mecnun'un ilişkisi değil. Leyla o kadar güzel değil, Mecnun da o kadar delikanlı değil. Bunlardan çok, politikalara kafa yormamız lazım. Türkiye'nin, Türk cumhuriyetleri ile ilgili net bir politikası yok. Kazak Kazaklığını, Kırgız Kırgızlığını yapıyor. Nerede biz Türk olarak varız, bu soruya cevap veremiyoruz. 
     Türk olarak ortaya çıkmanın gereği, edebi Türkçe'nin Avrasya'da tek dil haline gelmesidir. Türk cumhuriyetlerinin, bir sorunları olduğunda başvurabilecekleri tek ülke Türkiye. Ama Türkiye'nin ekonomik durumu, bunu kaldırabilecek durumda değil, Türkiye'de siyaset de durulmuş değil.'' Türkiye'nin 40 yıldır terörle mücadele ettiğini, 11 Eylül'de ABD'de gerçekleştirilen saldırının, Türkiye'nin haklılığını ortaya çıkardığını ifade eden Çay, ''Dostlarımıza her türlü desteği ve yardımı yaparız. Ama Afganistan'da, başka ülkelerden askerleri de görmek istiyoruz'' diye konuştu. 
     Basın mensuplarının sorularını da yanıtlayan Çay, Afganistan'daki savaşın Türk cumhuriyetlerine yayılıp yayılmayacağı ile ilgili bir soru üzerine, şunları kaydetti 
     ''Savaşın, Türk cumhuriyetlerine yayılmasının tek bir sebebi olabilir Bu cumhuriyetlerdeki siyasi yapıdan kaynaklanabilir. Çünkü, Şanghay beşlisi veya altılısı dediğimiz hadise, Çin ve Rusya'nın kendi ülkelerindeki Türk ve Müslüman asıllı grupların yeni bir parçalanmaya meydan verecek hareketlerini engellemek, cumhuriyetlerde ise maalesef demokratikleşme hareketini geciktirmek için kullanılacak gibi geliyor ve bu hareketlerin özellikle Afganistan'daki Taliban hareketi ile Vahabilik ile kesinlikle ilgisi yoktur. Bunu çok iyi ayırt etmemiz lazım ve bölge cumhuriyetlerinin hepsinin, akıllarını başlarına alıp kendi ülkelerindeki demokratikleşmeyi hızlandırmaları gerekmektedir.'' Çay, Türk cumhuriyetlerine mültecilerin gelmesiyle ilgili soruyu da şöyle yanıtladı 
     ''Belki sınırları zorlayarak geçebilirler. Fakat ekonomik durumları itibariyle geçecek insanlara herhangi bir ekonomik destekleri söz konusu değil. Şu anda Pakistan'da 1 milyonun üzerinde göçmen var. Bu rakam, 1.5 milyona kadar çıkarılıyor. Yine, İran'da, 1 milyona yakın göçmen var. Özellikle Avrupalıların, batılı dostlarımızın bu göçmen konusu üzerinde, insani meseledir, hassasiyetle durmaları, ona göre yardım yapmaları lazım. Bu olmadığı sürece bu, yeni bir terörün, yeni bir mücadelenin sebebini teşkil edecektir.'' Çay, Türkiye'nin mültecilere karşı tutumunun nasıl olacağını soran bir gazeteciye ''Türkiye, yalnızca ona değil, dünyanın her tarafındaki insani boyuttaki hadiselere katılmayı, destek vermeyi, insani yardımda bulunmayı şiar edinmiş bir ülkedir. Bugüne kadarki uygulama, bundan sonra da devam edecektir'' karşılığını verdi. 
     ''Savaşın Ortadoğu'ya sıçrama ihtimali var mı Bu durumda Türkiye'nin tutumu nasıl olur '' sorusunu da Çay, ''Şu anda öyle bir şey gözükmüyor. Ona kesin tavrımızı koyduk. Kuzey Irak'ta, Talabani veya Barzani gibi çete artıklarına bir devlet kurdurulması, Türkiye için savaş sebebidir. Bunu açık olarak ifade ettik zaten'' diye yanıtladı. 
     ''Afganistan'a asker gönderilmesine ilişkin'' görüşünün sorulması üzerine de Çay, ''NATO'nun müttefiki olarak, 5'inci madde işlediğine göre, siz de müttefik olarak buna uymak zorundasınız. O prosedürün bir devamıdır. Ama uygulamanın nasıl olacağı tartışılacaktır'' dedi. 
     Eski MHP Genel Başkanı Alpaslan Türkeş'in kızı Umay Türkeş de Türk dünyasının, keşifler yaparak yeni bir hayat üslubunu ve dünya görüşünü, zorlukları aşmaya katkıda bulunmak amacıyla geliştirmesi gerektiğini söyledi. 
     Türkeş, ''Bunun olabilmesi için kadınların çocuklarına baskı yapmamaları, onların farklılıklarına yaşama hakkı vermeleri gerekmektedir'' dedi. 
     Bu arada, toplantının ardından yayınlanan sonuç bildirgesinde, ''terörizmin çağa damgasını vurduğu'' vurgulanarak, şöyle denildi 
     ''Terörizmin sıkıntılarını, acılarını yaşayan Türk dünyası kadını, Türk dünyasını ve tüm insanlığı tehdit eden terörizmin her türüne, nereden, ne şekilde ve ne sebeple olursa olsun karşı olduğunu, terörizm karşısında Türk devlet ve topluluklarının ortak önlem ve tavır almalarını istiyor ve en mükemmel varlık olan insanın kendi türüne verdiği acı, zarar ve yok etmenin adı olan savaşa 'hayır' diyor.'' 
     






</TEXT>
</DOC>
