<DOC>
<DOCNO> 27735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/sonspo10.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ceyhun "Babam hep Fenerbahçe'de oynamamı isterdi" 
</HEADLINE>
<TEXT>

     Fenerbahçe Kulübü ile 2 yıllık sözleşme imzalayan Ceyhun Eriş, sarı-lacivertli takımda formayı kapıp, kalıcı olmak istediğini söyledi. 
     Ceyhun, sözleşme törenin ardından yaptığı açıklamada, büyük bir kulübe imza attığını ifade ederek, ''Her futbolcunun bir amacı vardır. Benim de amaçlarımdan birisi büyük takımda forma giymekti. Hem benim, hem de Fenerbahçe camiası için hayırlı olsun'' dedi 
     Babasının koyu bir Fenerbahçe taraftarı olduğunu belirten genç futbolcu, ''Babam benim hep Fenerbahçe'de oynamamı isterdi, şimdi O'nun bu isteğini gerçekleştirdiğim için çok mutluyum. Burada başarılı olacağıma yürekten inanıyorum. Çünkü kendime çok güveniyorum'' diye konuştu. 
     Ceyhun, daha sonra kulüp binasında Fenerbahçe formasını üzerine giyerek basın mensuplarına babası İbrahim Eriş ile birlikte poz verdi. 
     Öte yandan Ceyhun'un babası İbrahim Eriş de, oğlunun Fenerbahçe camiasına katıldığı için çok mutlu olduğunu belirterek, ''Tüm futbolcular Fenerbahçe'de oynamak ister. Şimdi oğlum da, benim taraftarı olduğum takımda forma giyecek. Bu çok güzel bir olay'' dedi. 
     
     Dündar 'Başarılı olacak' 
     Fenerbahçe Kulübü İkinci Başkanı Uğur Dündar ise Ceyhun'un, kalitesini kanıtlamış bir futbolcu olduğunu ve Fenerbahçe'de başarılı olacağına inandığını söyledi. 
     Geçen sezonu şampiyon olarak kapatan Fenerbahçe'nin yeni sezon için kadrosunu güçlendirdiğini vurgulayan Dündar, ''Ceyhun da bu yeni transferlerimizden birisi ve bu yıldızlar topluluğunda eminim ki, büyük başarılara imza atacaktır'' dedi. 






</TEXT>
</DOC>
