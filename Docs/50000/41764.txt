<DOC>
<DOCNO> 41764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/son/sondun46.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Önemli gelişme... Şüpheli telefon konuşmasının izi sürülüyor... 
</HEADLINE>
<TEXT>

     ABD'de dün meydana gelen terörist saldırıların ardından, Federal Soruşturma Bürosu FBI tarafından pek çok kişinin gözaltına alındığı belirtildi. 
     CNN televizyonu, FBI'ın, Boston'da bir otelde ve Güney Florida'da gözaltına aldığı kişilerden bazılarının, saldırıya ilişkin bilgi sağlayabileceklerini umduğunu duyurdu. 
     Amerikan televizyonları, dün New York ve Washington'da meydana gelen saldırıların ardından Güney Florida'da iki telefon konuşmasında, saldırılara ilişkin önemli ipucu ele geçirildiği haberini vermişti. FBI yetkililerinin, bu telefon konuşmalarını gerçekleştiren kişilere ulaştığı belirtiliyor. 
     Boston'daki otelde Muhammed adlı Mısırlı bir pilotun da gözaltına alındığı öne sürülüyor. 
     
     







</TEXT>
</DOC>
