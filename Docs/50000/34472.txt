<DOC>
<DOCNO> 34472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/ekonomi/eko10.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası’ndan Türk Telekom’a imaj kredisi teklifi 
</HEADLINE>
<TEXT>

Dünya Bankası, Türk Telekom’a dünya telekomünikasyon piyasasındaki imajını güçlendirmek için ortak proje hazırlama ve kredi verme teklifinde bulundu 
     ANKARA ANKA 

     Dünya Bankası, iki yıldan önce özelleştirilmesini mümkün görmediği Türk Telekom’a, dünya telekomünikasyon piyasasındaki "imajını" pekiştirmek ve güçlendirmek için ortak proje hazırlama önerisi götürdü. Banka, talep gelmesi durumunda Türk Telekom’a "know - how" yardımında da bulunacak. Dünya Bankası heyeti, Telekomünikasyon Kurumu’nun ardından Türk Telekom Genel Müdürlüğü yetkilileriyle de bir görüşme yaptı. 
     
     Ortak proje 
     Görüşmede, Türk Telekom’un mali, idari ve teknolojik durumu ile personel yapısıyla ilgili bilgi alan heyetin, dünya telekomünikasyon sektöründeki durgunluk ve Türk ekonomisinin içinde bulunduğu bunalım nedeniyle özelleştirilmesi için iki yıl vade biçtiği şirkete ortak proje yürütme önerisi de götürdüğü öğrenildi. 
     
     İşbirliği mesajı 
     Heyet, Türk Telekom’un satış işlemlerinin istenildiği gibi sonuçlandırılması için sektördeki "imajını" pekiştirmeye ve güçlendirmeye dönük olarak ortak proje hazırlamayı önerdi. Türk Telekom’un hazırlayacağı projeye kredi desteği verme taahhüdünde bulunduğu belirtilen Dünya Bankası’nın, bu yolla, telekomünikasyon sektörüne Türk Telekom’la işbirliği içinde olunduğu mesajı vermeyi hedeflediği belirtiliyor. 
     Dünya Bankası heyeti ayrıca, Türk Telekom’un satış stratejisini belirlemek üzere eylül ayına kadar ihalesini tamamlama taahhüdünde bulunulan danışman firmanın seçiminde de "know - how" yardımında bulunabileceklerini kaydettiler. Türk Telekom, danışman firmanın seçimiyle ilgili olarak çıkılacak ihale için şartname hazırlıklarını sürdürüyor. 
     
     
     



 EKONOMİ 




























</TEXT>
</DOC>
