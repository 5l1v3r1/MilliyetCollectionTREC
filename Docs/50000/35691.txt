<DOC>
<DOCNO> 35691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/06/son/sondun03.html </URL>
<DATE> 2001/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tıme, "Efsane Türk" Ahmet Ertegün'e dört sayfa ayırdı 
</HEADLINE>
<TEXT>

     TİME dergisi son sayısında, ABD'de yaşayan Türklerin duayeni ve ''Atlantic Records'' plak şirketinin eşbaşkanı Ahmet Ertegün'e 4 sayfa ayırdı. 
     Eski ABD başkanlarından Bill Clinton'ın Harlem'deki yeni ofisinin açılışında seslendirilen ''Stand by Me'' şarkısının ilk kez Ahmet Ertegün'e ait plak şirketi tarafından kaydedildiği ve ondan sonra meşhur olduğu hatırlatılan yazıda, şarkının, ırklar arasında dayanışma ve kardeşliğin simgesi haline geldiğine dikkat çekildi. 
     ''Stand by Me''nin yanı sıra ''Spanish Harlem'' gibi sevilen çok sayıda parçayı geniş kitlelere duyuran ve meşhur olmalarını sağlayan kişinin Ahmet Ertegün olduğuna işaret eden TİME dergisi, Ertegün'ün, şirketin kuruluş günlerinde sözleşmelerin imzalanmasından, şarkıların yazılmasına ve üretime kadar her şeyi üstlendiğini vurguladı. 
     Ahmet Ertegün, ''Atlantic Records'' plak şirketini 1947 yılında Jerry Wexler ile birlikte kurmuştu. 
     Görme özürlü siyah şarkıcı Ray Charles'ın da ''Atlantic Records''a geldikten sonra üne kavuştuğunu kaydeden TİME dergisi, Nat King Cole'un da şöhretinin bu şekilde geldiğine dikkat çekti. Ahmet Ertegün'ün, anılarını, 1959 yılında kaleme aldığı ''What'd I Say'' adlı kitapta topladığını kaydeden TİME, bu başlığın daha sonra Ray Charles tarafından şarkı haline getirildiğini ve büyük başarı sağladığını yazdı. 
     Son birkaç yıldır Broadway sahnelerinde büyük başarıyla temsil edilen ''Smokey Joe's Cafe'' adlı oyunun şarkılarının da 1950'li yıllarda ''Atlantic Records'' plak şirketi tarafından üne kavuşturulduğunu hatırlatan TİME dergisi, Ertegün'ün 1955 yılında Elvis Presley'in ''Sun'' şirketiyle mukavelesini 25 bin dolara devralma girişiminde bulunduğunu, fakat RCA şirketinin 20 bin dolar daha fazla vererek Elvis Presley ile mukavele imzaladığını hatırlattı. 
     Ahmet Ertegün ile ilgili yazıda, Ertegün ve şirketinin New York'a geldikten sonra sadece ünlü şarkıcılar ve gruplar değil, kendi başına bir müzik türü yarattığı da vurgulandı. ''Atlantic'' plak şirketinin meşhur ettiği bir zamanların ünlü şarkıları arasında ''Save the last dance for me'', ''Charlie Brown'', Aretha Franklin'in söylediği ''Spanish Harlem'', Donna Summer'ın söylediği ''There goes my Baby'', Tom Jones'un seslendirdiği ''Who have nothing'' ve son günlerde dillerden düşmeyen ''Stand by Me'' bulunuyor. 
     
     
     







</TEXT>
</DOC>
