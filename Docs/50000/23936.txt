<DOC>
<DOCNO> 23936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/sontur13.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkeme, evinde köpek bekleyen kiracıyı tahliye etti 
</HEADLINE>
<TEXT>

     Ankara 10. Sulh Hukuk Mahkemesi, kira sözleşmesine aykırı olarak evinde köpek besleyen ailenin tahliyesine karar verdi. 
     Davanın bugün görülen karar duruşmasına, davacı ev sahibi Melek Akarsu'nun avukatı Hülya Pekşirin ile davalı Kamil Kuru ve avukatı katıldı. Duruşmayı, bir grup hayvansever de izledi. 
     Duruşmada söz alan avukat Pekşirin, delillerin toplandığını ifade ederek, davanın kabulüne karar verilmesini talep etti. Davalı Kuru ise evde, kimseye zarar vermeyen bir köpek beslediğiniifade ederek, evde köpek beslemeyi engelleyen bir hüküm olmadığını ileri sürdü. Kuru ve avukatı, davanın reddini istedi. 
     Yargıç Ahmet Kahraman'ın, davalının tahliyesine karar verildiğini belirtmesinin ardından duruşma salonu dışına çıkan hayvanseverler, kararı alkışla protesto ettiler. Avukat Hülya Pekşirin tarafından hazırlanan dava dilekçesinde, davalı Kuru'nun, ''Çayyolu Makiş Yapı Kooperatifi 15633 Ada 62. Sokak 15 2'' adresindeki gayrimenkulü Melek Akarsu'dan 15 Kasım 1999 tarihinde kiraladığı kaydediliyordu. 
     Dilekçede, Akarsu'nun kira sözleşmesi gereğince kiralananı iyi kullanması gerekirken, 8-10 adet köpek beslediği ifade edilerek, hem gayrimenkule zarar verdiği hem de çevredeki insanlara ciddi boyutta rahatsızlık verdiği belirtiliyordu. Dilekçenin sonunda, Kuru'nun konuttan tahliyesine karar verilmesi talep ediliyordu. 
     Bu arada, duruşmayı izlemek için Ankara Adliye Sarayı'na gelen bir grup hayvanseverin, köpeklerini de getirmesi ilginç görüntülere neden oldu. Boyunlarında, ''Tekrar sokaklara atılmak istemiyorum'', ''Benim yüzümden aileme zarar vermeyin'', ''Beni ve ailemi sokaklara atmayın'' yazılı dövizler bulunan köpeklerin adliyeye girişine izin verilmeyince, duruşmayı izlemek için mahkemeye çıkan hayvanseverler, köpekleri adliye bahçesindeki ağaçlara bağladılar. 







</TEXT>
</DOC>
