<DOC>
<DOCNO> 25023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/son/sontur22.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Hükümette istifa sonrası görev değişiklikleri olacak" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, Yüksel Yalova'dan boşalan Devlet Bakanlığı'na yarın ya da öbür gün atama yapılacağını bildirdi. 
     Yılmaz, kabinede revizyon olup olmayacağının sorulması üzerine ''Revizyon değil ama bir istifa var. Ondan ötürü görev değişiklikleri olacak'' dedi. 
     ANAP Başkanlık Divanı, Genel Başkan Yılmaz'ın başkanlığında parti genel merkezinde toplandı. 
     Partiye gelişinde gazetecilerin sorularını yanıtlayan Yılmaz, ''Lütfullah Kayalar büyük kongrede aday çıkacak, nasıl değerlendiriyorsunuz '' şeklindeki bir soru üzerine, ''Biliyorsunuz biz rekabetin gücüne inanan bir partiyiz. Ne kadar çok aday çıkarsa o kadar çok memnun oluruz'' dedi. 
     Yılmaz, kabinede revizyon olup olmayacağına ilişkin bir soruyu, ''Revizyon değil ama bir istifa var. Ondan ötürü görev değişiklikleri olacak'' diye yanıtladı. Yılmaz, Yalova'nın istifasıyla boşalan devlet bakanlığına ne zaman atama yapılacağı sorusuna ise, ''Ya yarın ya öbür gün...'' karşılığını verdi. 
     Mayıs ayı enflasyon rakamlarının hatırlatılması üzerine ise Yılmaz, rakamların ''Beklenenin, korkulanın'' bir miktar altında çıktığını, onun da bugün piyasaları olumlu etkilediğini kaydetti. Yılmaz, ''Önümüzdeki aylarda daha iyi olacak'' dedi. 
     Mesut Yılmaz, Irak'ın petrol boru hatlarını kapatmasının petrol fiyatlarını ve Türkiye'yi nasıl etkileyeceğine ilişkin bir soru üzerine şunları söyledi 
     ''Türkiye'yi tabii ki olumsuz etkiler ama petrol fiyatlarında büyük bir artış olacağını sanmıyorum. Çünkü diğer ülkelerin bu konuda alacağı bazı tedbirler var. Biz, bir an önce Birleşmiş Milletler ile Irak arasındaki bu görüş ayrılığının giderilmesi ve Irak'ın petrol ihracatını gerçekleştirmesini istiyoruz.'' 







</TEXT>
</DOC>
