<DOC>
<DOCNO> 47186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/son/soneko27.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Sınai Kalkınma Bankası Servus'la ortak oldu 
</HEADLINE>
<TEXT>

     Türkiye Sınai Kalkınma Bankası TSKB ile Servus ortaklığıyla kurulan Provus isimli şirket, bankaların Türkiye çapındaki ATM ve POS cihazlarının işletmesini yürütecek. 
     Provus'un verdiği hizmetle, banka ya da finans kuruluşlarının ATM ve POS sisteminin bakım ve işletim giderleri için kaynak ayırma zorunluluğunun ortadan kalkacağı bildirildi. 
     Provus'un faaliyete başlaması dolayısıyla düzenlenen basın toplantısında konuşan TSKB Genel Müdürü Safa Ocak, Türk toplumunun uygulanan ekonomik istikrar programlarıyla bir arayış ve hamle peşinde olduğunu vurguladı. 
     Programların uygulanmasındaki sabırsızlığın, her seferinde başa dönülerek enerji kaybedilmesine yol açtığına işaret eden Ocak, şunları kaydetti 
     ''Esasen Türkiye bir arınma programı içinden geçiyor. Arınarak iş ahlakına, meşruiyete, rekabetçi üretime geçmeye çalışıyor. Bu yapısal değişikliğe ulaşmak için zihniyet değişikliğini geçmemiz gerekiyor.'' TSKB olarak amaçlarının doğru zamanda, doğru yerde, doğru iş modellerine ve doğru firmalara yatırım yapmak olduğunu, Provus'un bu anlamda tüm kriterlere uyduğunu dile getiren Ocak, ''Provus projesiyle ilgili olarak Servus'a kaynak aktarma konusunda hiç tereddüt etmedik. 
     Çünkü Provus, Türkiye'de kritik bir dönemde Türk finans sektöründeki önemli bir ihtiyacı dolduruyor'' diye konuştu. 
     Servus Genel Müdürü Agah Şahin ise TSKB'nin Servus'a yüzde 7.14 oranında ve 4.6 milyon Euro sermaye ile ortak olduğunu ve hem Servus'ta hem de Provus'ta TSKB'yi temsilen bir yönetim kurulu üyesi bulunduğunu belirtti. 
     Provus'un yüzde 80'inin Servus'a, yüzde 20'sinin ise çalışanlarına ait olduğu bir ortaklık yapısı bulunduğunu bildiren Şahin, kurumun Romanya'da 2, Ukrayna'da ise 1 adet şirketinin faaliyet gösterdiğini ve bu şirketler için yapılan 2.5 milyon dolar tutarındaki yatırımın Servus'un kaynaklarından finanse edildiğini anlattı. 
     Şahin, projenin fizibilitesinin ise Avrupa Yatırım Bankası'nın onayıyla gerçekleştirildiğini kaydetti. 
     Romanya'da iki banka ile anlaşma yaptıklarını belirten Agah Şahin, Türkiye'de ise bankalarla 3 ayı aşkın bir süredir görüşmeler yürüttüklerini ve her an anlaşma yapabileceklerini bildirdi. 
     Agah Şahin, kurulan şirketin Türk bankacılık sektöründe, hizmetleriyle bankaların en büyük yardımcısı olacağını ve bankaların kendi esas faaliyet alanlarına yoğunlaşabileceğini kaydetti. 
     Provus'un finans sektöründe kısa zaman içinde kendine önemli bir yer edineceğini anlatan Şahin, ''Bu tip bir çalışma Türkiye'de ilk kez yapılıyor. Finans sektörünün çehresini değiştirmeye talibiz'' dedi. 
     






</TEXT>
</DOC>
