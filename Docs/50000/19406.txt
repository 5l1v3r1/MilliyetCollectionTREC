<DOC>
<DOCNO> 19406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/03/son/sontur12.html </URL>
<DATE> 2001/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatlıses "polis yoluyla" mahkemeye getirilecek 
</HEADLINE>
<TEXT>

     Sanatçı İbrahim Tatlıses ile yanında çalışan Ramazan Dadak'ın, Tatlıses'in klip ve dizilerinde rol alan Ayşegül Yıldız'ın evden ayrılmasını engelleyerek ''Hürriyeti tahdit'' suçunu işledikleri gerekçesiyle 1 ile 5'er yıl arasında hapis cezası istemiyle yargılanmasına başlandı. 
     İstanbul 13. Asliye Ceza Mahkemesi'ndeki duruşmaya, tutuksuz sanık Ramazan Dadak ile müşteki Ayşegül Yıldız katıldı. Tutuksuz sanık İbrahim Tatlıses ise duruşmaya gelmedi. 
     Kimlik tespitinin ardından sorgusu yapılan Ramazan Dadak, İbrahim Tatlıses'in villasında bekçi ve koruma görevlisi olarak çalıştığını söyledi. 
     Ayşegül Yıldız'ın, ailesi tarafından Tatlıses'e emanet edildiğini ve bu nedenle kendisinin çalıştığı villada kaldığını anlatan Dadak, şöyle konuştu 
     ''Bizim kızımız, geç vakit dışarıya çıkmak istedi. Ben de o vakitte bir genç kızın dışarıya çıkmasını uygun bulmadım. O gün biraz sinirliydi. Polisi arayacağını söyledi. Ben de tek başına dışarıya çıkmasındansa polis çağırmasının daha iyi olduğunu düşündüm. Olay sırasında İbrahim beyi aradım, ama ulaşamadım. Onun bana bu konuda bir talimatı olmadı.'' Müşteki Ayşegül Yıldız da İbrahim Tatlıses'in şovunun sokak röportajlarını yaptığını, dizi ve kliplerinde oynadığını belirterek, anlaşma gereği Tatlıses'in stüdyo olarak kullandığı villada yaşadığını bildirdi. 
     Olay günü özel bir konuya canının çok sıkıldığını kaydeden Ayşegül Yıldız, bu nedenle evden ayrılmak istediğini ve bu durumu Ramazan Dadak'a anlattığını söyledi. Dadak'ın evden çıkmasına izin vermediğini belirten Yıldız, ''Bana 'Öfkeyle kalkan zararla oturur. Önce bir konuşalım' dedi. Beni yatıştırmaya çalıştı. O gün iyi ki evden çıkmamışım. Çok farklı şeyler olabilirdi. Çok sinirli olduğum için polisi aradım ve şikayetçi oldum. Olay günü verdiğim ifadeler de bu yüzden sağlıklı değildir'' diye konuştu. 
     Bunun üzerine mahkeme hakimi Melek Kasar, ''Her kızan şikayet ederse, mahkemeler de böyle meşgul olur'' dedi. Duruşmada tanık olarak dinlenen Ramazan Dadak'ın oğlu Aziz Dadak ile yeğeni Mehmet Emin Dadak, olay günü villaya geldiklerinde kapıyı Ayşegül Yıldız'ın açtığını, kendilerin Yıldız'dan ayrı bir odaya geçerek televizyon izlediklerini, olaydan villaya polisler gelince haberlerinin olduğunu söylediler. Hakim Kasar, sanık İbrahim Tatlıses'in, davetiyenin ulaşmasına rağmen duruşmaya gelmediğini tutanağa geçirdi. Tatlıses'in, polis yoluyla mahkemeye getirilmeyi öngören ''İhzaren celp edilmesini'' kararlaştıran hakim Kasar, dosyadaki eksikliklerin giderilmesi için duruşmayı erteledi. 







</TEXT>
</DOC>
