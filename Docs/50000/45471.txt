<DOC>
<DOCNO> 45471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/dunya/dun02.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırmızı bültendeki Ladin 
</HEADLINE>
<TEXT>

Boyu 1.96 Kilosu 65 Yaşı 44 Sakallı ve asayla yürüyor, tehlikeli 
     TOLGA ŞARDAN Ankara 

     Uluslararası Polis Teşkilatı İnterpol , Usame Bin Ladin ve en yakın adamı Mısırlı Aiman Mohammed Rabi El Zevahiri'nin yanı sıra ikisi Libyalı biri Mısırlı üç kişinin daha peşine düştü. Şimdiye kadar isimleri duyulmayan üç kişiyi terör suçundan tüm dünyada arayan İnterpol, kırmızı bülten çıkardı. 
     
     İşte Ladin'in tarifi 
     Usame Bin Ladin'in 20232 sayılı kırmızı bülteninde, üç fotoğrafına yer verildi. 44 yaşındaki Ladin'in kilosunun 65, boyunun da 1.96 cm. olduğu belirtilen bültende, bin Ladin için "tam sakallı, bıyıklı ve asalı yürüyen kişi" nitelemesi yapıldı. "Tehlikeli olabilir" notu bulunan Ladin'in, "mala karşı işlenen suç", "öldürme", "terörizm", "terörist komplo", "karşı hareket" suçlarından arandığı kaydedildi. 
     
     Dört ayrı suçtan aranıyor 
     Kenya ve Tanzanya'daki eylemlerin ardından 1998'de bin Ladin hakkında "terör suçu"ndan kırmızı bülten çıkartan İnterpol, Budapeşte'deki 70. İnterpol Genel Kurulu'nda bin Ladin'in en yakın adamı Mısırlı Aiman Mohammed Rabi El Zevahiri için "mala karşı işlenen suç", "sahtekarlık", "öldürme" ve "terörizm" suçlarından tüm dünyada aranması için 17843 sayılı kırmızı bülten çıkardı. 
     Listede yeralan bilgilere göre, Mısır Yüksek Devlet Yüksek Mahkemesi'nin aradığı El Zevahiri için de "tehlikeli olabilir" nitelemesi yapıldı. Bültende 50 yaşındaki Mısırlı'nın gençlik fotoğrafına yer verildi. 
     İnterpol, bin Laden ve El Zevahiri ile bağlantılı olan ikisi Libyalı biri Mısırlı üç terörist için de kırmızı bülten çıkardı. İki teröristle "doğrudan bağlantılı" olarak arananlar şunlar 
     Faez Abu Zeid Muftah Al Warfalı 33 yaşında, Libyalı. Tehlikeli olabilir. Öldürme ve terörizm suçlarından Libya tarafından aranıyor. 
     Faraj Al Chalabi 35 yaşında, Libyalı. Tehlikeli olabilir. Öldürme ve terörizm suçlarından Libya tarafından aranıyor. 
     Faraj Mikhail Abdul Fadeel Jibril 32 yaşında Mısırlı. Tehlikeli olabilir. Öldürme ve terörizm suçlarından Libya tarafından aranıyor. 
     



 DÜNYA 















</TEXT>
</DOC>
