<DOC>
<DOCNO> 9109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/27/guncel/gun02.html </URL>
<DATE> 2001/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Avustralya’da eski kilise bırakmamış 
</HEADLINE>
<TEXT>
Kiliseleri alıp camiye çevirmiş 
Trafik kazasında hayatını kaybeden Nakşibendi lideri Esad Coşan, Avustralya'da kilise binalarını cemaatine aldırıp cami yaptırmış 
     ŞERİF ERTÜRK Melbourne 

     Avustralya'da geçirdiği trafik kazasında ölen Nakşibendi şeyhi Esad Coşan'ın Sydney, Melbourne, Brisbane, Dubbo ve Griffith başta olmak üzere ülkenin çeşitli kentlerindeki kiliseleri satın alıp, camiye dönüştürdüğü ortaya çıktı. Tüm dünyada beş milyondan fazla cemaat üyesine liderlik ettiği öne sürülen Coşan'ın son 3.5 yılını geçirdiği Avustralya'ya 1984'ten beri gidip geldiği belirlendi. 
     
Müritleri izinden gitti      Coşan, Queensland eyaletinin başkenti Brisbane'a yerleşerek, en gözde semti olan Capalaba'da 10 hektarlık bir alan üzerindeki tek katlı bir ev satın aldı. Coşan'ın buraya yerleşmesinin ardından 60 Türk Ailesi de Brisbane'a taşındı. Sydney ve Melbourne'un dışındaki yerleşim merkezlerinde de cami açılmasını isteyen Nakşibendi lideri, Brisbane, Dubbo ve Griffith gibi kentlerde daha önce kilise olarak kullanılan binaların cemaatçe satın alıp, camiye dönüştürülmesini sağladı. 
     
Zengin müslüman makbul      Coşan'ın kaza geçirdiği gün de yeni inşa edilen camiyi görmek üzere Dubbo'ya gittiği öne sürüldü. Müslümanlar'ın maddi alanda çok geride kaldığına inanan Coşan, Nakşibendiler'in ticaretle ilgilenmeleri gerektiğine ve diğer insanlara yardımcı olmak için ticaretin bir araç olarak değerlendirilmesi gerektiğine inanıyordu. Müritlerine "Bu devirde zengin Müslüman İslam'a daha fazla hizmet eder" diyordu. 
     
Eşine çiçek toplardı      Avustralya'da yaşayan Türklerin "döner" işine yatkın olduğunu gören Coşan, müritlerine döner işine girmeleri çağrısında bulundu. Evinde hayvan beslemeyi seven Coşan'ın bazen kuzularından birinin boynuna ip geçirip bahçesinde otlatmaya götürdüğü de mürtilerince doğrulandı. Eşi Muhterem Coşan'a da çok nazik davrandığı gözlenen Coşan'ın çıktığı her kır gezisinde eşine çiçek topladığı öğrenildi 
     


 GÜNCEL 
























</TEXT>
</DOC>
