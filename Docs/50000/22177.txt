<DOC>
<DOCNO> 22177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/20/ekonomi/eko02.html </URL>
<DATE> 2001/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Al şu iki bond çantayı arsamı değerli göster 
</HEADLINE>
<TEXT>

Ali Balkaner'in, Bayramoğlu arsasının değerini yüksek göstermesi için, Emlakbank eski Genel Müdürü Karahasanoğlu'na iki bond çanta dolusu dolar gönderdiği iddia edildi 
     Tarık YILMAZ 

     Yurtbank için hazırlanan DGM fezlekesinde, bankanın eski sahibi Ali Balkaner'in, Emlakbank'ın eski Genel Müdürü ve halen İtalya'da tutuklu bulunan Şükrü Karahasanoğlu'na, Bayramoğlu'ndaki bir arazi işi için iki bond tipi çanta dolusu dolar gönderdiği iddiası yer aldı. 
     DGM fezlekesinin en dikkat çekici bölümünü Karahasanoğlu ile Balkaner arasındaki ilişki oluşturuyor. Fezlekede, Balkaner'in yöneticilerinden Turan Ün'ün ifadesine dayanılarak hazırlanan bölümde, Karahasanoğlu'nun, Balkaner'in Bayramoğlu'nda 110 milyara aldığı arazinin değerini daha yüksek göstermek için Emlakbank'tan gönderilen ekspertizlere değer tespiti yaptırdığı kaydediliyor. Değer tespitinden sonra, Balkaner'in Ün aracılığıyla Karahasanoğlu'na iki çanta dolusu dolar gönderdiği kaydedilirken paraların Emlakbank'ın Karahasanoğlu'na tahsis ettiği Tarabya'daki lojmanda verildiği bilgisi yer alıyor. 
     
     Onur Arı da DGM'lik 
     Fezlekede, bankaya el konulmasından sonra genel müdürlüğe getirilen Onur Arı da DGM'lik olanlar arasında. Arı'nın DGM'lik olmasına neden olan konu şöyle 
     "Yurtbank ve Yurtbank Off-Shore'un eski yöneticilerinden Bayram Eser ifadesinde, bankanın Fon’a devrinden sonra, Ali Balkaner ve grubunun off - shore'un mevduatlarını off-shore yöneticilerinin herhangi bir talimatı olmaksızın 25 - 30 trilyon liralık mevduatı kendi zimmetlerine geçirdiklerini, bu durumu Genel Müdür Onur Arı'ya giderek belgeleriyle anlattığını, ancak Arı'nın bu konuda herhangi bir araştırma yaptırmadığı gibi bu işleri fazla kurcalamamasını söylediğini beyan etmiştir." 
     
     Ören, Çağlar, Yiğit... 
     Fezlekede, ayrıca kredilerin altında imzası bulunan dönemin yönetim kurulu üyesi Mücahit Ören, Yurtbank'tan back to back yoluya kredi alan Cavit Çağlar ve Korkmaz Yiğit ile kredilerin batmasında kilit rol oynadığı iddia edilen yönetim kurulu üyesi Aydoğan Semizer de fezlekede isimleri de yer alıyor. 
     
     Balkaner'in Çakıcı'sı Kürşat Yılmaz 
     Türkbank ihalesinde, bankayı Korkmaz Yiğit'e aldırmak için devreye giren Alaaddin Çakıcı'dan sonra, ülkücü baba Kürşat Yılmaz'ın da Balkaner adına iş yaptığı iddia edildi. Balkaner’in Bayramoğlu'ndaki arazinin üzerindeki demir fabrikasını boşalttırmak için Kürşat Yılmaz'ı devreye soktuğu belirtiliyor. Turan Ün'ün ifadesine dayanılarak verilen olayda, Yılmaz'ın araziyi arkadaşı Ümit Şimşek' aracılığıyla boşalttığı ve defalarca Balkaner'den para aldığı kaydediliyor. Balkaner'in, dönemin Bayramoğlu Belediye Başkanı İbrahim Pehlivan'a da Balkaner Grubu lehine rapor düzenlemesi için 100 bin dolar verildiği kaydediliyor. 
     
     



 EKONOMİ 




















</TEXT>
</DOC>
