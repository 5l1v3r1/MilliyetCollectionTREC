<DOC>
<DOCNO> 36089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/son/sonspo10.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarhoş Bulgar taraftarlar Ali Sami Yen'e sokulmadı 
</HEADLINE>
<TEXT>

     Eminönü'ndeki Yerebatan Sarnıcı önünde alkol alıp çevrede taşkınlık çıkarmak isteyen PFC Levski Sofya taraftarlarına güvenlik güçleri izin vermedi. 
     Otobüslerle Ayasofya Müzesi önüne gelen yaklaşık 50 kişilik Levskili taraftar, Yerebatan Sarnıcı'nın önünde toplandı. Burada bir süre alkol alan grup, takımları lehine çeşitli sloganlar atmaya başladı. Alkolün de etkisiyle zaman zaman çevredeki vatandaşları rahatsız eden grubu az sayıda polis yatıştırmaya çalıştı. 
     Aynı alanda biriken Türk taraftarların da Galatasaray lehine tezahürat yapmaya başlaması üzerine, Bulgarlar ellerindeki bira kutuları ile pet şişeleri Türklerin üzerine atmaya başladı. Konuk takım taraftarlarından birinin elindeki maytap tabancası ile havaya 2 el ateş etmesi üzerine de kısa süreli bir gerginlik yaşandı. 
     Bu arada olay yerine gelen çevik kuvvet polisleri, 2 grup arasında barikat oluşturdu ve Türk seyircileri olay yerinden uzaklaştırdı. 
     Daha sonra Levskili taraftarlar, grup halinde Topkapı Sarayı içinde bulunan otoparktaki otobüslerine bindirilerek olay yerinden uzaklaştırıldı. 
     
     






</TEXT>
</DOC>
