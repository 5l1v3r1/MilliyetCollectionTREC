<DOC>
<DOCNO> 44507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/01/son/sondun26.html </URL>
<DATE> 2001/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'ın devrik Kralı Zahir Şah kimdir 
</HEADLINE>
<TEXT>

     Afganistan'da Taliban sonrası dönem için başa geçmesi düşünülen devrik Kral Zahir Şah, iktidara yeniden gelme mücadelesini bir yıldır sürdürüyor. 
     Kral Şah, geçen yıl bu aylarda ABD ve AB ülkeleriyle Afganistan'a komşu ülkelere heyetler göndererek, Afganistan siyaset geleneğinde önemli bir yeri olan Büyük Meclis'i Loya Jirga toplamaya çalışıyordu. 
     Son yıllarda verdiği demeçlerin hepsinde ''ülkesinde ölmek istediğini'' vurlayan Zahir Şah'ın, toplanması için çaba harcadığı Loya Jirga, ülke milli çıkarları açısından büyük önem arzeden konularda karar almak üzere toplanan geniş tabanlı bir meclis niteliği taşıyor. 
     Kral Şah'ın arkasında, Taliban yönetimini devirmekte kararlı görünen ABD ve Avrupa'nın yanı sıra Taliban muhalifi Kuzey İttifakı güçleri de yer alıyor. 
     1933'ten 1973'e kadar süren 40 yıllık iktidarı döneminde 
     Afganistan'ın barış içinde olduğuna ve sürgün yılları sırasında ülkenin savaşlar içinde bir dönem yaşadığına dikkat çekilirken, ABD ve Avrupa Kral Şah'a olan desteklerini, 11 Eylül saldırılarından önce de açıkça belirtmişlerdi. 
     Öte yandan Afganistan'da Kral Şah'ın iktidara gelişine, İran ve Pakistan gibi iki büyük komşu ülkenin sıcak bakmadığı da biliniyor. 
     İran, Afganistan'da krallık yönetimine yeniden dönüşün, kendi ülkesinde de Monarşi yanlılarını güçlendirebileceğinden ve böylelikle Molla yönetiminin sona erebileceğinden edişe ediyor. Pakistan ise, Şah'ın Hindistan ve Rusya ile yakın ilişkilerinden memnun görünmezken, devrik Kral'ın iktidara gelmesinin, Afganistan üzerindeki etkisini azaltabileceğini düşünüyor. 
     Pakistan yönetimi, bu çerçevede ABD'ye ''dışarıdan empoze edilen çözümlerin Taliban yönetimini daha da güçlendireceği'' uyarısında bulunuyor. 
     






</TEXT>
</DOC>
