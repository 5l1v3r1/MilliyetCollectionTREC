<DOC>
<DOCNO> 34771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/son/sonspo10.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Denizli "Rapaiç'le bir sorunumuz yok" 
</HEADLINE>
<TEXT>

     Fenerbahçe Teknik Direktörü Mustafa Denizli, Hırvat futbolcusu Milan Rapaiç'le bir sorunlarının bulunmadığını söyledi. 
     Denizli, Samandıra Tesisleri'nde, antrenman öncesinde yaptığı basın toplantısında, Rapaiç'in Real Sociedad maçında yaptığı hareketin normal olduğunu belirterek, ''Sakatlığını bana söyleyip çıkmak istemesi normal. Tabiki sağlık ön plandadır, ama bazı şeyleri Fenerbahçe farklı değerlendiriyor. Başkalarının Rapaiç ile problemi olabilir, ancak bizim Hırvat futbolcu ile bir sıkıntımız yok. Olursa tedbirini alırız'' diye konuştu. 
     Lig ve Avrupa Şampiyonlar Ligi öncesinde çalışmalarına devam ettiklerini anlatan Denizli, şunları söyledi 
     ''Eleştirilere bir şey söylemeyeceğim. Biz en azından düşüncelerimizi uygulamaya devam ediyoruz. Yapmak istediklerimiz, hedeflerimiz var. Fizik olarak hazır olduğumuza göre, bir sorun yaşamayız. Şampiyonlar Ligi ön eleme maçına kadar olan süreyi en iyi şekilde değerlendireceğiz.'' 
     Teknik direktör Denizli, Şampiyonlar Ligi ön elemesini geçseler bile yabancı oyuncu transfer etmeyeceklerini vurgulayarak, ''Transfere son noktayı koyduk'' dedi. Andersson ve Oktay'ın son durumlarına da değinen Denizli, ''Andersson'un çalışmasından memnunum. Kendisi çok önemli bir silah. Çalışma temposundan dolayı yorgun düşüyor. Ligde ona çok ihtiyacımız olacak. Oktay ise bir haftadır özel programla çalışıyor. Üç dört hafta sonra istenilen düzeye gelir'' dedi. Denizli, Şükrü Saracoğlu Stadı'nda yapımı süren maraton pistinden dolayı, stadın havasının bozulmaması için ellerinden gelen önlemleri alacaklarını kaydetti. Ligdeki rakiplerini de değerlendirmeye aldıklarını belirten Denizli, ''Transfer çok olduğu için bireysel olarak takip etmeye çalışıyorum. Kim ne derse desin, Fenerbahçe hazır durumdadır'' diye konuştu. 







</TEXT>
</DOC>
