<DOC>
<DOCNO> 37852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/19/guncel/gun10.html </URL>
<DATE> 2001/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Çoraplı bombacı’ yine sahnede 
     ANKARA Milliyet 

     İstanbul başta olmak üzere Ankara, Bursa, İzmir ve Eskişehir’deki bombalama olaylarının faili olarak aranan "çoraplı bombacı" önceki gün İstanbul’da ortaya çıktı. Taksim’deki Burger King’de bulunan zaman ayarlı bombanın Doktor Levent Dülger’in hazırladığı bombalardan olduğu saptandı. Milliyet’in aldığı bilgiye göre yurt genelinde 41 bombalama eylemine karıştığı için aranan ve polis tarafından kimliği ortaya çıkarılan İBDA-C’li Dülger, yeniden sahneye çıktı. Bursa’nın Zeytinbağı Beldesi’ndeki iki eylemden sonra polisin elinden kıl payı kurtulan Dülger, önceki gün son anda yine kaçmayı başardı. 
     
     MHP’li başkana tutuklama kararı 
     YAHYA ŞEKER Dinar DHA 

     Afyon'un Dinar ilçesinin MHP'li Belediye Başkanı Muhammet Yıldırım hakkında gıyabi tutuklama kararı çıkartıldı. İçişleri Bakanlığı'ndan gönderilen müfettişlerin raporu doğrultusunda, Belediye'nin eski ve yeni 12 birim amiri de tutuklanarak cezaevine gönderildi. İçişleri Bakanlığı'na belediyedeki yolsuzluklarla ilgili yapılan ihbarların ardından, ilçeye bir ay önce iki müfettiş gönderildi. Müfettişlerin bir ay boyunca yaptıkları araştırmanın ardından hazırladıkları rapor doğrultusunda, savcılık, Dinar Belediye Başkanı Yıldırım ve Belediye'de görev yapan 12 kişi hakkında tutuklanmaları talebiyle dava açtı. 
     
     Hizbullahçı 103 imam atıldı 
     CEM BAKIRCI Erzurum DHA 

     Diyanet İşleri Başkanı Mehmet Nuri Yılmaz, Hizbullah terör örgütüyle ilişkisi saptanan 103 imamın görevine son verildiğini açıkladı. 
     İncelemelerde bulunmak için Erzurum’a gelen Yılmaz, vatanın bölünmez bütünlüğünü her şeyin üzerinde tuttuklarına dikkat çekti. Hizbullah ile ilişkisi olduğu belirlenen 103 imamın görevine son verildiğini anımsatan Yılmaz şunları söyledi "Şu anda 5 bin imama ihtiyaç var. Ancak ülkenin çıkarı her şeyden önde gelir. İhaneti affetmemiz mümkün değil. Hizbullahçı oldukları belirlenen 103 imamın görevine hemen son verdik. Fahri imamlık için başvuruları titizlikle değerlendiriyor ve güvenlik soruşturmalarına önem veriyoruz." 
     
     Yıldız’a doktor müdahalesi 
     YÜKSEL EKER Adana DHA 

     İstanbul Küçükarmutlu'daki evinde, ölüm orucunun 301. gününde ailesinin yaptığı baskınla kurtarılan Yıldız Gemicioğlu'na, getirildiği Adana'da bir yakınının evinde doktor müdahalesi yapıldı. 
     Yıldız'ın önceki gün bir ambulansla İstanbul'dan Adana'ya getirildiğini belirten bir emniyet yetkilisi, "Aile Yıldız'ı kendi evine götürmedi, hastaneye de yatırmadı. Adresi gizli olan bir akrabalarının evinde tutuyor. Aile bize evi bildirdi. Örgütün rahatsız etmesi halinde yardım isteyeceklerini söylediler. Eve doktorlar girip çıkıyor. Bu da Yıldız'a müdahale edildiğini ve tedavi gördüğünü gösteriyor" dedi. 
     
     Loto’dan 3 kişi 349’ar milyar aldı 
     8-17-37-39-45-47 
     Sayısal Loto çekildi. Altı bilen üç kişinin 349 milyar 210 milyon 40'ar bin lira kazandığı çekilişte diğer derecelere düşen ikramiyeler ise şöyle 5 bilen 358 kişi, bir milyar 592 milyon 735'er bin lira, 4 bilen 25 bin 503 kişi de 11 milyon 245'er bin lira ve 3 bilen 500 bin 668 kişi ise bir milyon 135'er bin lira. 
     



 GÜNCEL 
















</TEXT>
</DOC>
