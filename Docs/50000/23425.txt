<DOC>
<DOCNO> 23425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/son/sontur19.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Botaş operasyonundan mutluluk duyuyorum" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, Botaş operasyonundan ve konunun araştırılmasından mutluluk duyduğunu söyledi. 
     Yılmaz, yeni seçilen İzmir Esnaf ve Sanatkarlar Odaları Birliği Başkanı Mehmet Ali Susam'ı ziyaret ederek, kutladı. Yılmaz, bir gazetecinin ''Başlatılan Botaş operasyonunu nasıl değerlendiriyorsunuz '' sorusu üzerine, bu gelişmeyi, konunun derinliğine incelenerek, gerçeklerin ortaya çıkarılması ve bugüne dek yanlış yönlendirilen kamuoyunun bilgilendirilmesi anlamında çok önemsediğini kaydetti. 
     Konuların araştırılmasından kişisel olarak mutluluk duyduğunu bildiren Yılmaz, şöyle devam etti 
     ''Çünkü maalesef siyasi rakiplerimiz ve medya, bu konularda kamuoyunu çok yanlış bilgilendirdiler, yanlış yönlendirdiler. 
     Partimizi bu konuda töhmet altına sokacak birtakım suçlamalarda bulundular. Bizim açımızdan öncelik taşıyan husus, bunların açıklığa kavuşması. Partimize yönelen bu haksız iddiaların, gerçek dışı olduğunun anlaşılmasıdır. Tabii ki meselenin hukuk devleti ölçüleri içinde yürütülmesi ayrı bir kaygıdır. Herkesin paylaşması gereken, ilgililerin de özenle üzerine gitmesi gereken bir husustur. Ama bizim için önemli olan, bize yönelik iddiaların asılsız olduğunun anlaşılmasıdır. Onun için bu operasyonları yapanlar, hangi niyetle yaparlarsa yapsınlar, sonuç olarak ortaya iddiaları destekleyecek delilleri koymak zorundadırlar.'' 
     Yılmaz, DGM'nin bir süre önce Enerji ve Tabii Kaynaklar Bakanlığı'ndaki soruşturmalarda 4422 sayılı yasanın uygulanamayacağı kararına rağmen, yaklaşık 8 aydır bu yasanın verdiği tüm imkanların kullanıldığını anlattı. 
     Yılmaz, şöyle konuştu 
     ''İnsanlar, telefonları dinlenerek, takip edilmektedir, kamyon kamyon belgeler götürülerek, Jandarma Komutanlığı'nda incelenmektedir.Önyargılı bilirkişiler tayin edilmiştir, ama bugüne kadar siyasi iddiaları ve ithamları doğrulayacak en küçük belge konulamamıştır. 
     Şimdi nerede benzer iddialar varsa, aynı operasyonların orada da yapılmasını ve varsa bu belgelerin kamuoyu önüne konulmasını istiyoruz. Aksi takdirde, bu konuda olmayan delillere dayanarak partimizi suçlayanlar, kamuoyu önünde bizden özür dilemekle yükümlüdürler.'' 
     
     Adalet Bakanı'nı göreve çağırıyoruz 
     Yılmaz, 4422 sayılı yasanın uygulanmasına ilişkin itirazlarını koruduklarını dile getirerek, yasanın uygulanmasına ilişkin başta Adalet Bakanı olmak üzere tüm ilgilileri göreve çağırdığını belirtti. Söz konusu yasanın, Meclis tarafından mafya tipi örgütlenmelere karşı çıkarılmış özel bir düzenleme olduğunu belirten Yılmaz, şunları kaydetti 
     'DGM bir süre önce verdiği kararla Enerji Bakanlığı'ndaki soruşturmalarda, bu yasanın uygulanamayacağını karara bağlamıştır. Şimdi Enerji Bakanlığı'nın başka bir bölümünde, yine bu yasaya dayalı olarak soruşturma yapılması, bize göre usule aykırıdır, yasanın ruhuna aykırıdır. Ama ben Adalet Bakanlığı'nın girişimde yargının kendi içinde bu usulsüzlüğe bir çözüm getirmesini diliyorum. Öte yandan, siyasi olarak bizim için daha önemli olan husus, kamuoyunda maniple edilen bu konunun açıklığa kavuşmasıdır. Kamuoyunun bu konuda doğru biçimde bilgilendirilmesidir. Operasyonun bu amaca hizmet edeceğini düşünüyorum.'' 
     Yılmaz, DGM'lerin Yargıtay'a bağlanması konusunda bir çalışma olup olmadığı yolundaki bir soru üzerine de, Başbakanlık Kanunlar Kararlar Genel Müdürlüğünün bu konuda bir hazırlık yaptığını belirterek, çalışmanın sonucu ışığında bir değerlendirme yapılacağını söyledi. 
     Yılmaz, bir başka gazetecinin İçişleri Bakanı Sadettin Tantan'ın görevden alınacağı ve yerine Devlet Bakanı Yüksel Yalova'nın getirileceği yolundaki sorusuna, ''Bunu az önce havaalanında öğrendik, çok memnun oldum. Hiç haberim yoktu'' yanıtını verdi. 
     Yılmaz, bakanlık sayısında azaltmaya gidilmesi konusunda bir çalışma olup olmadığı yolundaki bir başka soru üzerine, geçen hafta yapılan liderler toplantısında Bakanlar Kurulunun pazartesi günü 2 yıllık görev süresini tamamlayacağını ve Başbakan Bülent Ecevit'in aynı gün yapacağı basın toplantısında kabinenin görev süresini değerlendireceğini bildirdi. Yılmaz, ''Geçen 2 yıllık sürede yapılan tüm olumlu işler yanında mutlaka düzeltilmesi gereken bazı konular olduğunu tespit ettik. Önümüzdeki hafta bu değerlendirmelere devam edeceğiz ve alınması gereken tedbirler varsa onları da birlikte tespit edip karar alacağız. Başbakan Ecevit'in pazartesi günü yapacağı basın toplantısında hükümetin 2 yıllık icraatını değerlendirirken, varacağımız mutabakatları da bu vesileyle açıklayacağını zannediyorum'' diye konuştu. 
     Yılmaz, Türk siyasetinde istikrarın oluşmasına yönelik bir diğer soru üzerine ise ''Türkiye'de, kurtarıcılar aramak yerine kendi sorumluluklarının bilincine varıldığı zaman Türk demokrasisi olgunluk düzeyine gelecek. Oraya gelene kadar da korkarım bu sorunları yaşayacağız'' dedi. 
     
     
     







</TEXT>
</DOC>
