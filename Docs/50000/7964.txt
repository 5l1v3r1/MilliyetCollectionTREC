<DOC>
<DOCNO> 7964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/20/spor/spo10.html </URL>
<DATE> 2001/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
KARA TAHTA 
</HEADLINE>
<TEXT>

     HAKEM hatalarıyla dolu bir hafta yaşadık. Hata diyoruz da... Kasıtlı yapıldığına inanmıyoruz. "Hata" lafını "yanlış" olarak düzeltiyoruz. Yalnız hakemlerimizden biraz daha dikkatli olmalarını istiyor ve bekliyoruz. Hele hele de onları eleştirmek, eleştiri neyse de, hakaret edip, küçük düşürmek için pusuda bekleyen, bunu bir kazanç kapısı haline getiren yorumcular varken... İşte haftanın kara tahtası 
     
     ALİ AYDIN Beşiktaş - Adana Hadi diyelim, Adana’nın sayılmayan golünde ofsayt bayrağını kaldıran yan hakemi Engin Çırakoğlu’nun yanlışı vardı. Ya son dakikadaki atışı yaptırmayışı... Tamam, süre bitti. Ama o sırada yapılan itirazlar. Onu da süreye ekleyebilirdi. Atışı yaptırır, bu tartışmaların yapılmasını önlerdi. 
     İSMET ARZUMAN Kocaeli - Trabzon İki yanlışı vardı. Sanıyoruz ki pozisyonlara uzak kaldı. Birincisi Kocaelispor’un attığı golde faul vardı, atladı. İkincisi Trabzon lehine verilen penaltı. Olmamalıydı. 
     KUDDUSİ MÜFTÜOĞLU Çaykur Rize - Yimpaş Yozgat İyi götürdüğü maçta bir de Yimpaş Yozgat’ın penaltısını verseydi... Alkışları hakedecekti. 
     MUSTAFA ÇULCU Siirt Jetpa - Fenerbahçe Siirt’in penaltısını es geçti. Herhalde görmedi. Ama daha dikkatli olması gerekirdi. 
     İSMET CENGİZ Gençlerbirliği - Ankaragücü Tamam Gençlerbirliği’nin sahaya altıncı yabancıyı sürmesine yapacağı bir şey yok. Ama itiraz eden futbolculara, "Kuralları bilmiyor musunuz " diye çıkışması... Hiç de yakışmadı. 
     


 SPOR 




























</TEXT>
</DOC>
