<DOC>
<DOCNO> 25017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/son/sontur15.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Nergis Holding hayali ihracat ve usulsüz teşvik kredisinden gözaltında 
</HEADLINE>
<TEXT>

     Bursa Emniyet Müdürlüğü'nce ''Son Kredi'' adı altında düzenlenen operasyonda gözaltına alınan Nergis Holding Yönetim Kurulu Başkanı Şükrü Şankaya, oğlu Şenol Şankaya ve Cavit Çağlar'ın oğlu Mustafa Çağlar'ın da aralarında bulunduğu 11 kişinin sorgusu sürüyor. 
     Bursa Emniyet Müdürü Aydın Genç, zanlıların gözaltında tutulduğu Acemler'deki emniyet müdürlüğü binasına gelişinde gazetecilerin sorularını yanıtladı. 
     Savcılığın bilgisi ve yetkisi dahilinde soruşturmanın devam ettiğini belirten Genç, ''Nergis Holding ve holdinge bağlı şirketlerin sorumluları hakkında hem hayali ihracat yapmak hem de usulsüz teşvik kredileri almaktan geniş kapsamlı soruşturma yapıyoruz'' dedi. 
     Emniyet Müdürü Aydın Genç, bir süre kaldığı emniyet binasından ayrılışında yaptığı açıklamada da, operasyona ''Son Kredi'' adının verildiğini belirterek, savcılıktan gözaltındakiler için ek sorgu süresi talebinde bulunacağını kaydetti. 
     Bu arada, gözaltındaki 11 kişi sağlık kontrolünden geçirilmek üzere Bursa Adli Tıp Kurumu'na götürülürken ellerinin kelepçeli olmadığı gözlendi. 
     

</TEXT>
</DOC>
