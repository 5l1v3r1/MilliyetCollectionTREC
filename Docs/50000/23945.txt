<DOC>
<DOCNO> 23945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/sontur22.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Üniversitesi öğrenci alacak... 
</HEADLINE>
<TEXT>

     Fatih Üniversitesi Mütevelli Heyeti Başkanı Prof. Dr. Şerif Ali Tekalan, 2001-2002 eğitim ve öğretim yılında üniversitelerine öğrenci alınacağını bildirdi. 
     Hilton Oteli'nde düzenlenen basın toplantısında konuşan Prof. Dr. Tekalan, Ankara İdare Mahkemesi'nin, 2001-2002 eğitim ve öğretim yılında ''üniversiteye öğrenci yerleştirmesi yapılmamasına ilişkin işlemin yürütülmesinin durdurulmasına'' karar verdiğini hatırlatarak, YÖK'ün mahkeme kararına karşı yaptığı itirazın da Bölge İdare Mahkemesi tarafından reddedildiğini kaydetti. 
     Kesinleşen mahkeme kararı ile Fatih Üniversitesi'nin önümüzdeki yıl öğrenci alacağını ifade eden Prof. Dr. Tekalan, fizik, biyoloji, coğrafya ile Rus, Çin ve İspanyol Dili ve Edebiyatı bölümlerine ise talep olmadığı için önümüzdeki yıl kayıt yapılmayacağını söyledi. Rektör Vekili Prof. Dr. Turgut Balkaş da, YÖK'ün verdiği kararın üniversiteyi tanımaması ve bilgi eksikliğinden kaynaklandığını belirterek, ''YÖK bir sistem. Fatih Üniversitesi de bu sistemin bir parçası. Bununla mücadele etmeye asla girişmiyoruz. İletilenleri anında yerine getiriyoruz ve bunu titizlikle devam ettireceğiz'' diye konuştu. 







</TEXT>
</DOC>
