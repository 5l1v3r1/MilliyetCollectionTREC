<DOC>
<DOCNO> 45704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/08/yazar/ulagay.html </URL>
<DATE> 2001/10/08/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Küreselleşmeye 11 Eylül darbesi 
</HEADLINE>
<TEXT>

     New York’ta "kıyamet günü" yaşanırken hemen akıllara düşen bir fikir olayın ertesi günü ABD’de yayımlanan kimi gazetelerin manşetlerine de yansıdı "Hiçbir şey artık eskisi gibi olmayacak" diyordu pek çok kimse. İnsanların bu olay karşısında bir anda böyle bir sonuca sıçramaları, hiçbir şeyin artık "eskisi gibi olmayacağını" düşünmeleri, o dehşet anına kadar geçerli olan düzenin kırılganlığı ve sürdürülemezliği konusunda açığa vurulmamış bir iç duygunun, gizli bir beklentinin uzantısı mıydı diye düşündüm bu tepkiyi izlerken. 
     21. yüzyıla dünyanın tek süper gücü olarak giren ABD’nin yaşamakta olduğu "mucize"nin, borsalardaki patlamadan kaynaklanan yeni zenginliğin, teknolojideki atılımın yarattığı "sanal alem"in, hızın ve uçuculuğun simgelediği yaşam tarzının bir noktada dramatik bir olayla darbe yiyebileceği fikri bana da pek yabancı değildi aslında. Yerel ve ulusal alışkanlıklarına fazlaca bağlı insanları aşırı ölçüde zorlayan ve giderek yaygınlaşan protestolara neden olan "küreselleşme" rüzgarının bir noktada bir biçimde bir duvara çarpacağını daha da fazla hissetmeye başlamıştım son zamanlarda. 
     
     Küresel risk 
     Yalnızca New York’un siluetini değiştirmedi ikiz kulelere dalan o uçaklar, Amerikalıların güven duygusunu temelinden sarsmakla da kalmadı bir düzenin, bir gidişin, bir rüyanın hemen tüm sembollerini yaraladı. Küreselleşmeyi de gündeme getiren bir hayat tarzının, iş yapma tarzının, hayal kurma tarzının temellerini sarstı 11 Eylül’de yaşananlar. Malların, hizmetlerin, sermayenin, bilginin ve daha sınırlı ölçüde de olsa insanların sınır tanımaz biçimde hızla yer değiştirdiği, tasarımların ve projelerin havalarda uçuştuğu küresel düzenin işleyişine darbe vurdu o korkunç saldırı. Artık sermaye de, bilgi de, insanlar da eskisi kadar rahat ve pervasız dolaşamayacak belki de her alanda denetim ve sınırlamalar gündeme gelecek, insanlar çok daha az uçacak. Küresel düzenin taşıdığı riskler konusundaki algılama 11 Eylül’den sonra tamamen değiştiği için iş hayatındaki yönelişler de büyük ölçüde değişecek. 
     
     Neler değişecek 
     Bu konuda mükemmel bir makale yazan Stephen Roach’un Financial Times, 28 Eylül deyimiyle "küresel düzenin dişlilerine kum döken" 11 Eylül saldırısı sonrasında iş aleminde yaşanması olası gelişmeler şunlar 

</TEXT>
</DOC>
