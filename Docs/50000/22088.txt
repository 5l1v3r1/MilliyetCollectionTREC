<DOC>
<DOCNO> 22088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/19/spor/ybay.html </URL>
<DATE> 2001/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Olimpiyat, futbol ve Didi 
</HEADLINE>
<TEXT>

     TOGAY BAYATLI 

     Bunların üçü de ayrı ayrı üç yazı olabilir. Ama yine bir yerde birleştireceğim. Hafta başından itibaren Lozan’da olimpiyat ile ilgili çalışmalar yaptım. Bu arada Zürih’te de FIFA Medya Komitesi’nin toplantısına katıldım. Yargısız infaz sendromununun sadece ülkemizde değil, saygın dediğimiz yabancı haber ajanslarında da uygulanmasını görmekten üzüldüm. Ayrıca İstanbul’un adaylığının önemini ve Değerlendirme Komisyonu’nun raporunu açıklanacağını bilmemize rağmen, neden bu olayın kendi muhabirlerimiz tarafından takip edilmediğini de anlamış değilim. 
     Evet, Değerlendirme Komisyonu görevi olmayan işlere karışarak, adaylar arasında ayrım yaptı. Bir gün bunun gerçek nedeni elbette ortaya çıkacak. Ancak ünlü L’equipe gazetesinin spor direktörünün, basın toplantısında komisyon başkanına, "Madem işgüzarlık yapıp, üç favori aday belirledin. Bunları da birden üçe kadar sırala. Yoksa görevini yapmamış olursun" demesi ortaya IOC için hoş olmayan bir hava yarattı. Önce Osaka bütçelerinin yanlış değerlendirildiğini ifade ederek komisyonu suçladı. Biz de daha oyunların yapımına yedi yıl varken alt yapı bütçesini karşılayamamız gibi bir durumun olamadığını söyledik. Sonra IOC Yönetim Kurulu, bu komisyonu hizaya getirerek, beş aday kentin 13 Temmuz’da Moskova’da yarışacağını karar altına aldı. Komisyonun bir değerlendirmesi var. Ama IOC genel kurulu üyeleri ise böyle bir değerlendirmeye komisyonun hakkı olmadığını ifade ediyorlar. Ve de kararı biz veririz diyorlar. Bakalım, temmuzda neler olacak. 
     FIFA’da büyük bir hareketlilik var. Önce transfer ihtilafları için yaptırımları olmadığını açıkça ifade etti. Genel Sekreter Zufrin, "Bizim belirlediğimiz transfer ücretlerini vermeyip, kulüpler mahkemeye gidebilirler. Ve biz de davayı kaybederiz. Çünkü hukuksal bir yaptırımımız yok" dedi. Yani Galatasaray, Fenerbahçe ve diğer kulüplerimizin bu konuda daha anlayışlı olmalarını belirtti FIFA yetkilileri... Şu anda FIFA’da tam 600 ihtilaflı dosya var. 
     FIFA Başkanı Blatter ise, stadlardaki terör olaylarının arttığını, diğer yandan da güvenlik bakımından stadların yeterli teknik yapıya sahip olmadığını söyledi. Ayrıca güvenlik güçlerinin seyirciye karşı nasıl davranacağını bilmediğini de ifade etti. Arjantin’de yapılacak olağanüstü genel kurulda sporda ırkçılığın yanı sıra bu konuların da görüşüleceğini açıkladı. 
     Son sözümüz Didi için. Çok yakın dostumdu, Rio civarındaki evine dahi gittim. O da benim evime geldi. Her şeyden önce insandı. Ve tam bir beyefendiydi. Yanımda Pele’nin, Didi’nin ellerine sarılıp, öperek "benim en büyük babam sensin" dediğine, kulaklarımla şahit oldum. Futbolu ve futbolcuyu çok iyi yorumlardı. Toprağı bol olsun. 
     



 SPOR 




























</TEXT>
</DOC>
