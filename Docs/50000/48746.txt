<DOC>
<DOCNO> 48746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/son/sondun09.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban sonrası Kabil'de Türk birlikleri de olacak mı 
</HEADLINE>
<TEXT>

     Afganistan'ın başkenti Kabil'e, Taliban sonrası Türk birlikleri de dahil olmak üzere Müslüman birliklerin yerleştirilmesi tartışılıyor. 
     Peşaver merkezli Frontier Post gazetesinde çıkan bir haberde, BM Genel Sekreteri Kofi Annan'ın Afganistan Özel Temsilcisi Lahdar İbrahimi'nin Pakistan ziyareti sırasında, Kabil'e BM gözetiminde Müslüman birlikler yerleştirilmesini içeren bir plan getireceği bildirildi. 
     Gazeteye açıklama yapan diplomatik kaynaklar, plan çerçevesinde söz konusu Müslüman birliklerin Kabil'in düşmesinden sonra yerleştirileceğini belirterek, bu birliklerin Pakistan, Türkiye, Mısır, Cezayir, Bangladeş ve diğer Müslüman ülkelerin katkısıyla oluşturulacağını ifade ettiler. 
     Aynı kaynaklar, bu birliklerin Kabil'de barış ve güvenliği sağlarken, Amerikan ve İngiliz birliklerinin de Afganistan dahilinde El Kaide ve Usame bin Ladin'e karşı harekatı sürdüreceklerini belirttiler. 
     Öte yandan, Pakistan yönetimi daha önce yaptığı bir açıklamada, sınır ötesi bir harekata katılmayacağını belirterek, böyle bir birliğe katılmaya sıcak bakmadığının mesajını vermişti. 
     İbrahimi'nin ziyareti sırasında Taliban sonrası Afganistan'da kurulması planlanan geniş tabanlı yönetim konusunun da ele alınacağı belirtiliyor. 
     İbrahimi'nin Pakistan ziyaretine ne zaman başlayacağı açıklanmadı. 
     






</TEXT>
</DOC>
