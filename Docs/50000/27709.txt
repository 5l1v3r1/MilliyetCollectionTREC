<DOC>
<DOCNO> 27709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/soneko18.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahmi Koç "Piyasalarda bir kıpırdanma var" 
</HEADLINE>
<TEXT>

     Koç Holding Yönetim Kurulu Başkanı Rahmi Koç, piyasalarda olumlu gelişmelerin hissedildiğini söyledi. 
     Türk Sanayicileri ve İşadamları Derneği TÜSİAD Yüksek İstişare Konseyi YİK toplantısına katılan Rahmi Koç, gazetecilerin sorularını yanıtladı. 
     Koç, takas ihalesini nasıl değerlendirdiğini soran bir gazeteciye,''Ayak üstü söylenecek bir şey değil. Ama tahmin edilenden fazla bir talep oldu. Müspet bir gelişme. Kemal bey öğlen yemeğe gelecek ona sorarsınız'' yanıtını verdi. 
     Yaz tatilinden sonra ekonomide bir hareket beklediğini anlatan Rahmi Koç, gelişmelerin, içte ve dışta güven unsuru olduğunu kaydetti. Koç, ''Şu kanunları da geçirirlerse daha çok olacak'' dedi. 
     Piyasalarda dün yaşanan dalgalanma ile ilgili olarak sorulan bir soru üzerine de Koç, şunları kaydetti 
     ''Borsanın niye indiğini, niye çıktığını ben şimdiye kadar izah edemedim. Ama piyasalarda olumlu bir şey var. En azından, bizim olduğumuz piyasalarda bunu hissediyoruz. Bir kıpırdanma var. Turizm sezonuna girince bunun daha da hızlanacağını ümit ediyorum. Eylülden sonra adam akıllı... Millet de yeni kurlara alışıyor, bütçesini ona göre hazırlıyor.'' 
     Rahmi Koç, ''Siz alışıyor musunuz '' sorusu üzerine de, ''Zor oldu, ama kafamıza yerleştirdik'' dedi. 
     
     Çarkları biraz yağlasın 
     ''Bazı kesimler takas ihalesini devalüasyon olarak değerlendirdi. Buna ne diyorsunuz '' sorusu üzerine de Koç, şöyle devam etti 
     ''Herkes kendine göre bir yorum yapıyor. Ben de kendime göre yapıyorum. Sonuçta devletin borcu bir müddet ertelendi. Ki buradan gelecek ferahlama, çarkları biraz yağlasın... Zannediyorum tesiri olacak.'' Rahmi Koç, bir gazetecinin, ''FP kapatılırsa siyasi gelişmeler ne olur '' diye sorması üzerine de, ''Yüksek mahkemenin çalıştığı bir konuyla ilgili ahkam kesmek doğru olmaz'' karşılığını verdi. 
     
     Üretime destekten başka çıkış yolu yok 
     Toplantı arasında gazetecilere açıklama yapan Mustafa Koç ise, ''Reel sektörün sıkıntılarını zaten biliyoruz. Bu uzun zamandır süre gelen bir şey. Memleketin düze çıkması açısından reel sektörün tekrar üretim ve istihdam yaratması, üretime destek verilmesi gerekiyor. Başka çıkış yolu göremiyorum'' dedi. Mustafa Koç, özel sektörün desteklenmesi gerektiğini de kaydetti. İşadamı Turgut Yılmaz da bir soru üzerine, reel sektörle ilgili düzenlemelerde geç kalındığı görüşünü dile getirerek, ''Dün gelmesi lazımdı. Geç kalınıyor diye düşünüyorum'' dedi. 







</TEXT>
</DOC>
