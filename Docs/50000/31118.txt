<DOC>
<DOCNO> 31118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/09/son/sondun04.html </URL>
<DATE> 2001/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD kayıp stajyer skandalı ile çalkalanıyor.. 
</HEADLINE>
<TEXT>

     Yaklaşık 2 aydır kayıp olan 24 yaşındaki stajyeriyle ilişkisini kabul eden evli bir Temsilciler Meclisi milletvekili, ABD'de gündemin başına yerleşti. 
     Demokrat Parti'nin 53 yaşındaki California milletvekili Gary Condit, kongredeki ofisinde yanında stajyer olarak çalışan 24 yaşındaki Chandra Levy'nin kaybolmasından sonra ilk kez, Levy ile ilişkisi olduğunu kabul etti. 
     Stajyer Levy'nin Washington'daki apartman dairesinde, kredi kartı, cüzdanı, evinin anahtarı ve bavulu bulunmuştu. Condit, Levy'nin anne-babası ve teyzesinin iddialarına karşılık, stajyer kızla hiçbir şekilde yakın ilişki kurmadığını savunmuştu. Washington polisi, kaybolmadan önceki geceyi milletvekili Condit'in evinde geçiren Levy'nin durumuna ilişkin, Condit'in hiçbir şekilde şüpheli olarak görülmediğini belirtiyor. Condit'in California'da yaşayan karısı Carolyn de polis tarafından sorgulandı. Gary Condit, eski Beyaz Saray stajyeri Monica Lewinsky ile ilişkisi yüzünden eski Başkan Bill Clinton'ı en çok suçlayanların başında geliyordu. Clinton, ifadelerinde Lewinsky ile ilişkisi hakkında yalan söylediği için başkanlıktan azledilme tehlikesiyle karşı karşıya kalmıştı. 
     Temsilciler Meclisi çoğunluk lideri Richard Armey, Fox news televizyonunda yaptığı açıklamada, ''bu çok korkunç bir trajedi, ancak ben, Condit'in bu meseleden kendini kurtararak tekrar siyasete dönebileceğini sanmıyorum'' dedi. Mayıs ayında Southern California Üniversitesi'nde gazetecilik yüksek lisansını tamamlamayı bekleyen stajyer Levy'nin, geçen yıl Washington'a geldiği belirtiliyor. 
     En son 30 Nisan'da bir spor kulübünde görülen Levy'nin teyzesi Linda Zamsky, Chandra'nın kendisine, evli bir kongre üyesiyle ilişkisi olduğunu anlattığını söylemişti. ABD'nin saygın gazetesi The Washington Post'ta, Zamsky ile yapılan röportaj yer aldıktan sonra, Condit'in polise, stajyeriyle ilişkisini itiraf ettiği belirtiliyor. Ocak ayından beri 650 kadının kayıp olduğu Washington'da polis, nehir kıyısı ve ormanlık arazileri de stajyerin öldürülmüş ihtimaline karşı tararken, bunca kayıbın arasında, kongre üyesiyle ilişkisi yüzünden Chandra Levy'nin bulunmasına öncelik tanınması basında eleştiriliyor. 







</TEXT>
</DOC>
