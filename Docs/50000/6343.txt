<DOC>
<DOCNO> 6343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/10/dunya/dun02.html </URL>
<DATE> 2001/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron’dan barış vaadi 
</HEADLINE>
<TEXT>

     DIŞ HABERLER SERVİSİ 

     İsrail’in sertlik yanlısı yeni Başbakanı Ariel Şaron, iktidarının Ortadoğu barış sürecini durduracağı yolundaki endişelere karşın Filistin lideri Yaser Arafat’a "barış için çalışacağı" vaadinde bulundu. 
     Arafat’la hem telefonla konuşan, hem de bir mektup gönderen Şaron, BM kararları çerçevesinde yürütülen barış görüşmelerine devam etmek istediğini bildirdi. Görüşmelerin devamı için şiddetin durdurulması gereğine işaret eden Şaron "İsrail, ihtilafları barış yoluyla çözme prensibi temelinde ve BM Güvenlik Konseyi kararları uyarınca barış ve güvenliğin sağlanması yönünde çaba harcayacak" dedi. BM kararları, İsrail’in 1967 Ortadoğu Savaşı sırasında ele geçirdiği yerlerden barış karşılığında geri çekilmesini öngörüyor. 
     Filistin lideri Yaser Arafat da, Şaron’a barış sürecinin devam etmesi talebini iletti. Filistin yönetiminin, Şaron’un barış mesajından memnun olduğu bildirildi. 
     Önceki gün Şaron’un başbakanlığının üçüncü gününde Kudüs’te kısa aralıklarla patlayan bombalar yeni bir şiddet dalgasının geldiği şeklinde endişelere yol açmıştı. 
     


 DÜNYA 













</TEXT>
</DOC>
