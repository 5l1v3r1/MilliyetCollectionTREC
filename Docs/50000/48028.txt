<DOC>
<DOCNO> 48028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/yazar/zbirand.html </URL>
<DATE> 2001/10/21/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
AB ile takas pazarlığı şart 
</HEADLINE>
<TEXT>

     BRÜKSEL 
     Türkiye, tarihi bir yol ayrımına yaklaşıyor. 
     Ya Avrupa ile yolları ayrılacak veya AB trenine binebilecek. 
     Avrupa Birliği gelecek yıl 13 aday ülkeden Bulgaristan ve Romanya hariç 10’unu tam üyeliğe alacak. Geriye kalan Bulgaristan ve Romanya ile de, bu iki ülkeyi tam üyeliğe hazırlamak için özel bir anlaşma yapacak. 
     Geriye, daha tam üyelik müzakerelerini dahi başlatamamış olan Türkiye kalacak. 
     Eğer, 10’lar tam üyeliğe geçerken, Bulgaristan ve Romanya ile de özel anlaşma imzalanırken, aynı anda Türkiye ile tam üyelik müzakereleri başlatılmazsa, tren kaçacaktır. 
     Böyle bir olasılıkta Türkiye, 50 yıllık Avrupa ile birleşme rüyasını rafa kaldırmak zorunda kalacaktır. Bu defaki "genişleme rüzgarı" biteceğinden dolayı, bir daha ki "genişleme süreci" beklenecektir. Bu da en az 5-10 yıllık bir süreçtir. 
     Bundan dolayı Türkiye, ne yapıp edip 2002-2004 aralığında tam üyelik müzakerelerine başlamak için AB’yi ikna etmek zorundadır. Almanya dahil birçok ülkenin korkulu rüyası da budur. Bunlar, henüz hazır olmadıklarını söyleyip Türkiye’yi bir süre daha bekletmek istiyorlar. 
     Açıkça da söyleyemedikleri için, üç gerekçenin arkasına saklanıyorlar 
     1. Kıbrıs’ta çözüm bulunamaması. 
     2. Avrupa Ordusu’nda AGSP Türkiye’nin direnmesi. 
     3. Kopenhag Kriterleri’ne tam uyumun henüz gerçekleşmemesi. 
     Türkiye bu oyunu bozabilir. 
     İstediği taktirde, bu gerekçeleri kolaylıkla kadükleştirebilir ve önünü açabilir. 
     Ayrıca bunu yapmak zorundadır da... 
     Ankara, geleceğini Kıbrıs-AGSP-Kriterler üçgeninin ipoteğine bırakamaz, bırakmamalıdır. 
     
     Kaybedecek çok şeyimiz var 
     1. Kopenhag Kriterleri’ne uyumda, Türkiye ne kadar ciddi olduğunu açıkça ortaya koydu. Muhalefet dahil, TBMM’den büyük bir oy farkıyla geçen Anayasa değişiklikleri bunun en belirgin işaretidir. Kısa sürede geri kalanları da değiştirebilir, yasalarda uyum sağlayabilir. İşin en kolay bölümü budur. 
     2. Kıbrıs konusuna gelinince, Ankara ya son dakika pazarlığı yapabilmek amacıyla taktik bir direnme içinde veya Türkiye’nin uzun vadeli temel çıkarlarını -vizyonsuzluk nedeniyle- göremeyen insanlar tarafından yönetiliyoruz. 
     Göz göre göre, Kıbrıs’ta kendimizi çözümsüzlüğün tek nedeni durumuna düşürüyoruz. 
     Ankara kimseye, "masaya oturmamasının gerekçesini" anlatamıyor. 
     Anlatabilse dahi, inandıramıyor. 
     Eğer bu tutumla, AB’ye genişleme sürecini erteleteceğimizi sanıyorsak, çok yanılıyoruz. Aksine, Kıbrıs’ı kendi ellerimizle tam üyeliğe götürüyoruz. 
     3. Avrupa Ordusu AGSP konusundaki tutumumuz da anlaşılamıyor. Ayrıca, giderek AB içinde kızgınlık yaratıyor. Türkiye yaygın biçimde eleştiri alıyor. Bu konuda da neden böylesine direniyoruz, anlayabilmek çok güç. 
     
     Gelin, takas pazarlığı yapalım 
     Neden olmasın 
     Türkiye, hem Kıbrıs hem de AGSP konularında, AB ile takas pazarlığı yapabilir. Hem de temel çıkarlarından hiçbir ödün vermeden, hiçbir şey kaybetmeden bunu gerçekleştirebilir. 
     AB, Türkiye ile tam üyelik müzekerelerini başlatsın, buna karşılık Denktaş, BM çerçevesindeki müzakerelere geri dönsün ve AGSP’de de koridorlarda dolaşan formül kabul edilsin. 
     Türk tarafının, önüne konulan önerilerin haksız olduğunu söylemek, hatta reddetmek için dahi müzakere masasına oturması gerekiyor... 
     AGSP’de de varsayımlara dayanıp savaş senoryaları üretmek yerine, gerçeklere göre hareket etmekten başka çare görülmüyor. 
     Bu takas pazarlığı, şu veya bu şekilde başlatılmalı. Zira, 11 Eylül sonrası rüzgarlar Türkiye’den yana esiyor. 
     Seyretmeyi bırakıp harekete geçmeliyiz. 
     
Prodi, büyük bir çam devirecek...      Avrupa Komisyonu Başkanı Romano Prodi, 26-27 Ekim günlerinde Güney Kıbrıs’a gidiyor. 
     Avrupa Birliği ile müzakereye girmiş aday ülkelere yaptığı ziyaret dizisinin sonuncu halkası olacak ve kıyametler kopacak. 
     Prodi’nin bu ziyareti yapmasında hiçbir anormallik yok. Ancak, Türkiye’ye iki yıldır gelmemesi Biz katılma müzakerelerine başlamadığımız için ziyaret programı dışında tutulduk ve daha da önemlisi KKTC’ye hiç uğramadığı gibi, Dektaş’a bir jest dahi yapmaması eleştirilerin odağını oluşturuyor. 
     Prodi bu tutumuyla açıkça taraf tutuyor. Tüm uyarılara rağmen de tutumunu değiştirmiyor. 
     Şimdi siz Klerides’in yerinde olsanız, Dektaş’a esnek davranır mısınız Çözüme katkı için fedakarlık yapar mısınız 
     Tam üyelik nasıl olsa çantada keklik... 
     
AB Parlamentosu teröre farklı bakıyor      11 Eylül sonrasındaki ilginç gelişmelerden bir diğeri de, demokratik haklar ve özgürlükler konusunun şampiyonluğunu yapan Avrupa Parlamentosu’nun, artık terör konusunda daha farklı düşünmeye başlaması. 
     Yine özgürlüklerden yanalar, yine üstüne toz kondurmuyorlar, ancak ilk defa "Biz galiba fazla özgürlük tanıdık ve bundan yararlanan gruplara da yeterince dikkat etmedik" diyenler duyuluyor. 
     Görüşlerini açıklama adına birçok örgütün istedikleri gibi hareket etmeleri, gözlere batıyor. Özellikle Almanya’daki İslamcılar, sol örgütler ve PKK’nın adı bu çerçevede sık sık örnek gösteriliyor. 
     Önümüzdeki dönemde Türkiye, bu örgütlerin kaynaklarının kesilmesi ve faaliyetlerinin kısıtlanması için harekete geçtiğinde, eskisine oranla daha "anlayışlı" bir Avrupa Parlamentosu ile karşılaşacak gibi görülüyor. Abartılmadan harekete geçilmesi koşuluyla, başta Almanya olmak üzere, birçok Avrupa ülkesi bu gruplara eski serbestliği vermeyecek... 
     
     







İGDAŞ davası 


Bütçe ve siyaset 


AB'de terör örgütü kavgası 


Alışmamak - Alışmak 


Kabloda El Cezire niye yok 


Suna - İnan Kıraç'ın eğitim aşkı 


Parmaklıklar bedenlerde değil beynimizin içinde 


Kıssadan hisse... 


Yeni düşünce bandı 


VISA bizi seviyor 


Bir Türk seyyahın Paris serencamı 2001 


Krizle yaşamaya devam mı, tamam mı 


Ayşe Hanım Teyzem dert dinliyor 


</TEXT>
</DOC>
