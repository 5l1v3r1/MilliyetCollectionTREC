<DOC>
<DOCNO> 28436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/son/soneko04.html </URL>
<DATE> 2001/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobilde stoklar erimeye başladı... 
</HEADLINE>
<TEXT>

     Bursa'da üretim yapan OYAK Renault ve FIAT-TOFAŞ'ın, ekonomik kriz nedeniyle oluşan otomobil stoklarını ihracata ve kampanyalı satışlara ağırlık vererek erittiği bildirildi. 
     OYAK Renault ve FIAT-TOFAŞ yetkililerinden alınan bilgiye göre, iki otomotiv devi, Şubat krizinin ardından daha cazip fiyat seçenekleriyle kampanyalar düzenledi. Bu yılın ilk 5 ayında 13 bin 039 adet binek otomobil satışıyla Türkiye pazarındaki liderliğini sürdüren OYAK Renault, 3 yıl vade imkanıyla tüketicilere birçok seçenek sunuyor. 
     ''Kredili satış'', ''36 ay vade seçeneği'' ve ''Tasarruf Renault Kampanyası'' dahilinde ''0'' peşinat ya da istenilen miktardaki peşinat tutarıyla tüketiciyi otomobil sahibi yapan OYAK Renault, kredili alımlarda 3 milyar lirayı bulan özel avantajlar sağlıyor. ''Şimdi Al, Eylül'de Öde Kampanyası''nda, belli oranda peşinat yatıran tüketiciler, fiyatın geri kalan miktarını 16 Ağustos 2001 tarihinde ödeyerek Renault sahibi olabiliyor. 
     Bu kampanyada, tüketiciler, örneğin, 4.3 milyar lira peşinat ile 36 ay 264 milyon lira taksitle ''Clio RTA 1.4 AC'' modeline, 6.3 milyar lira peşinat 36 ay 381 milyon lira taksitle ''Scenic RXE 1.6 16v'' modeline sahip olabiliyor. OYAK Renault, Temmuz'da teslim seçeneğiyle tüketicilere, sadece teslim vergilerini ödeyip, geri kalan miktarını Ağustos ayında verecekleri vade farkıyla otomobil sahibi olma imkanı veriyor. 
     FIAT-TOFAŞ ta, özellikle Doblo ve Palio serisi modellerinin ihracatını artırırken, cazip fiyat seçenekleriyle düzenlediği kampanyalarla satışlarını artırmayı hedefliyor. FIAT-TOFAŞ, ''Anahtar Teslim Nakit Kampanyası''yla Şahin 1.4ie, Şahin 1.6ie, Doğan 1.6ie modellerinde 1.8 milyar lira, LPG'li ve LPG ön hazırlıklı kuş serisi tüm otomobillerinde ise 1.5 milyar lira ile 2.3 milyar lira arasında indirim yapıyor. 
     Aynı kampanya kapsamında Palio serisi 1.2, 1.4 ve 1.6 benzinli ve LPG'li modellerinde 500 milyon-1 milyar lira, Marea, Brava ve Bravo modellerinde ise 750 miyon ile 4 milyar lira arasında değişen miktarlarda indirim yapan FIAT-TOFAŞ, isteyen tüketicilere de Koçbank'tan 3-24 ay vadeli kredi kullanma imkanı sağlıyor. FIAT-TOFAŞ, ''Takas İndirimleri Kampanyası''nda nakit veya kredi imkanından yararlanarak eski aracını takas etmek isteyen tüm müşterileri için LPG'li ve benzinli kuş serisi araçlarda 200 milyon, Doblo SX ve ELX modellerde 300 milyon, Doblo Cargo modelinde de 150 milyon lira indirim yapıyor. 
     
     






</TEXT>
</DOC>
