<DOC>
<DOCNO> 10773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/10/son/sontur07.html </URL>
<DATE> 2001/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "CHP'de tasfiye yapmayacağız" 
</HEADLINE>
<TEXT>

     CHP Genel Başkanı Deniz Baykal, parti içindeki son gelişmelerin ''tasfiye'' olarak nitelenmesinin haksızlık olduğunu belirterek, ''Tasfiye sözünü çok yanlış ve haksız buluyorum. yapılan tam tersine, genişleme çabası ve büyüme arayışıdır'' dedi. 
     Baykal, katıldığı bir televizyon programında, parti içinde yaşanan son gelişmeleri ve eski genel başkanlarla yapacağı görüşme ile ilgili soruları yanıtladı. 
     CHP içinde yaşanan son gelişmelerin bazı çevreler tarafından ''tasfiye'' olarak nitelendirildiğinin hatırlatılması üzerine ''bunu çok yanlış ve haksız buluyorum'' diyen Baykal şunları söyledi 
     'Parti içi tartışmalarda bu kelime kullanılabilir ama bizim karşı karşıya olduğumuz durum bir tasfiye durumu değildir. Tam tersine bir genişleme çabası ve büyüme arayışıdır. 
     Ben kurultaya gelirken sıradan normal alışılmış bir genel başkanlık yapmak üzere gelmeyeceğimi açıkladım. Gelmeden önce partide 3 sorun tespit ettik. Bunlardan birincisi kavgalı parti görüntüsü, ikincisi, siyaseti mezhep, etnik orijin ve bölgecilik tekelinde yapma anlayışı ve üçüncüsü siyaset yapma anlayışı idi. Bu üçünü de değiştirmek üzere genel başkanlığa aday oldum ve kurultay da beni seçti. 
     Seçim yenilgisinin ardından yapılan kurultayda, Sayın Altan Öymen ve Sayın Murat Karayalçın aday oldular. Karayalçın, kurultayda Ben seçilirsem bütün üyelikleri sıfırlayacağım. Tüm örgütü görevden alacağım. dedi. Bu ne demektir, bu, partide çok ciddi bir sorun var demektir. Herkes olağanüstü çareler arıyor. Hiçbir genel başkanın böyle bir yetkisi yok ama, ben bunu yapacağım noktasına geldi arkadaşlarımız. 
     Ben de gelirken bu partiyi toparlayacağım dedim. Bizim partilimizde şöyle yanlış bir anlayış var, Sanılıyorki parti içinde çatışma, çekişme doğaldır ve sürecektir. Bu boş bir yanılgıdır. Bunu değiştirmemiz gerekir ve değiştireceğiz. 
     Partinin yapısının birbiri ile kavga etmeyecek hale dönüştürülmesi lazım. Bu da kurultayın koyduğu irade doğrultusunda olacaktır. Birleşeceğiz, bütünleşeceğiz ve kimseyi atmayacağız ve tasfiye etmeyeceğiz. Ama falan ilçede falan kişinin hemşehrileri yakınları üye olup yönetimi oluşturuyor, orada yığınla sağlam CHP'li girmek istiyor ve yıllarca yönetime nüfuz edemiyorsa buna teslim mi olacağız.'' 
     Baykal, yaşanan bu gelişmelerin, CHP'de Mayıs ayında yapılacak Olağan Kurultay öncesi hazırlıklarla ilgili olup olmadığı yolundaki bir soruya şu karşılığı verdi 
     'Herkes sanıyor ki tüm bunlar kurultay hesabı ile yapılıyor. Bu doğru değil. Buna ne ihtiyaç var, ben yıllardır bunu yapmadım da şimdi niye yapayım. Mayıs ayında yapılacak kurultayda beni rahatsız eden bir durum yok, bunun çok iyi anlaşılması lazım. Ben herkesin sırtını sıvazlarım kimse bir itirazda bulunmaz yine beni seçerler, buraya gelirim. Ama benim derdim seçilmek değil. Ben partinin olması gereken yapıya kavuşmasını istiyorum. Partiyi kurultayın iradesi doğrultusunda bütünleştirmek lazım.'' 
     CHP'nin eski genel başkanlarının kendisine yazdıkları mektup ve mektup sonrası ortaya çıkan değerlendirmelerle ilgili soruyu da Baykal şöyle yanıtladı 
     'Eski genel başkanlarla biraraya gelmek için çağrı yaptım. Gelirlerse çok sevinirim. Bu arkadaşların düşünce ve değerlendirmelerine ben de önem veriyorum. Sadece Sayın Cezmi Kartay'a mektubu vermek üzere geldiğinde düşüncelerimi anlattım ve kendisi de bana hak verdi. Yaptığımız görüşmede benimle tartışmadı tepki göstermedi ve çıktığında da yararlı bir görüşme olduğunu söyledi. Diğer arkadaşlarla konuşma imkanımız olmadı. Mümkün olduğu kadar geniş kesimi ikna etme ihtiyacı içindeyiz. Ama ne yapacağımızı biz kararlaştırıyoruz, bunu da kurultaydan aldığımız yetki doğrultusunda uygulayıp götürüyoruz.'' 




</TEXT>
</DOC>
