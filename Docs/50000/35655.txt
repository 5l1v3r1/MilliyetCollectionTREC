<DOC>
<DOCNO> 35655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/06/spor/spo06.html </URL>
<DATE> 2001/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş endişeli 
</HEADLINE>
<TEXT>

     CEMAL ERSEN 

     A MİLLİ Takım Teknik Direktörü Şenol Güneş’i takımların lige hazır olmayışı ve bazı futbolcuların formsuzluğu endişelendiriyor. 5 Ağustos’ta Norveç ile oynanacak özel maçı değerlendiren Güneş, özellikle Oktay, Sergen, İlhan, Tümer ve Hakan Bayraktar gibi isimlerin form durumlarının belirsizliği ve ligin başlamasına az bir süre kala tüm ekiplerin henüz hazır düzeyde olmayışından yakındı. 
     AY - YILDIZLI ekibin Dünya Kupası elemelerindeki grupta kalan üç maçını da kazanmaktan başka şansı olmadığını belirten Güneş, özellikle Slovakya ve İsveç maçlarından mutlak galibiyetle ayrılmaları gerektiğini ifade etti. Güneş, "Dünya Kupası’na gitmek istiyoruz. Koşullar bizi buna mecbur kılıyor. Milli Takım olarak üzerimize düşen görevi yapıp, Türk insanını mutlu etmeliyiz" dedi. 
     ŞENOL Güneş, Norveç maçının kadrosuna hazır oyuncuları çağıracağını belirtip, şöyle konuştu "Sergen, Oktay, İlhan, Tümer ve Hakan Bayraktar’ın hazır olmaması, Tayfun’un sakatlığı beni düşündürüyor. Norveç maçında sistemi Ümit Özat üzerine kuracağım. Onu iyi bulursam, liberolu sistemi düşünüyorum. Yurt dışındaki bütün lejyoner oyuncularımızı kadroya çağıracağım". 
     



 SPOR 


























</TEXT>
</DOC>
