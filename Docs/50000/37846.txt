<DOC>
<DOCNO> 37846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/19/guncel/gun01.html </URL>
<DATE> 2001/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmenim bulaşıkçı oldu 
</HEADLINE>
<TEXT>

Kızını okutmak için bankadan 1.5 milyar lira kredi alan 37 yıllık Behiye Öğretmen, borcu 4 milyara ulaşınca bulaşıkçılığa başladı 
     CEREN CANDAR İzmir DHA 

     Behiye Özgüner 60 yaşında. 37 yıllık öğretmen. İzmir Karşıyaka Atatürk İlköğretim Okulu’nda görevli. Bir yıl önce kızı Ömür’ü 28 İngiltere’ye göndermek için Emlak Bankası’ndan 1.5 milyar lira kredi aldı. Borcu, faiziyle 2 milyara ulaşan Behiye Öğretmen, bankaya borcunu kapatmak için arkadaşından dolarla borç aldı. Ancak ekonomik kriz nedeniyle borcu 4 milyar liraya ulaşan Behiye Öğretmen, Karşıyaka’da bir pide salonunda ayda 80 milyona bulaşıkçı olarak işe başladı. 
     
     Eşi de otobüs şoförü 
     İki çocuğunu okutmak için bankadan kredi çekmiş Behiye Öğretmen "Oğlum Öner üniversitede okuyor. Kızım Ömür, Turizm Otelcilik mezunu, İngilizcesini ilerletmesi için İngitere’ye gönderdik. Şimdi borcumu ödemek için bulaşıkçılığa başladım. Kızım işe girene kadar çalışmak zorundayım. Eşim de 6 yıl önce DDY’den emekli oldu. O da 61 yaşında şehirlerarası otobüslerde şoförlük yapıyor." 
     
     Utanılacak bir şey değil’ 
     Behiye Özgüner’in 36 yıllık eşi Ali Özgüner ise eşinin mücadeleci ruhuna hayran olduğunu belirtiyor ve "Eşimin yaptığı iş utanılacak bir şey değil. Bizi bu duruma düşürenler utansın" diyor. 
     
İşte halimiz      Sebze yemekten vekillerim, inanın koyuna döndüm 
     Eti yılda bir kurban kesenden gördüm. 
     Bana çorba çeşidi sor, sana bir bir sayayım 
     Et, tavuk, balık almaya nereden para bulayım. 
     
     Atatürk kaç vekille memleketi yönetti 
     550 kişi oldunuz ülkenin pili bitti. 
     Tanrım bir Atatürk daha gönder bizlere 
     Bu böyle olmayacak, cehenneme döndü Türkiye. 
     
     Bir ay benim maaşımla yaşa 
     Ölmez sağ kalırsam seni Meclis’e göndereyim. 
     Soyguncu ile hortumcudan vergi, zam ülkesi olduk 
     Bizim günahımız ne, bahar beklerken kış bulduk. 
     
1700 öğrenci yetiştirdi      37 yıllık öğretmenlik yaşamında bin 700 öğrenci yetiştiren Behiye Özgüner, tuvaletleri temizliyor, bulaşıkları yıkıyor ve yerleri siliyor. Yaptığı işten utanç duymadığını söylüyor Behiye Özgüner. Sonra da şöyle diyor "37 sene boyunca sustum. Ağzımdan kan gelse de kızılcık şerbeti içtim. Alın teriyle para kazanıyorum. Bunun için tuvalet de temizlerim, bulaşık da yıkarım. Başımızdakiler gibi banka hortumlayarak para kazanmıyoruz." 
     



 GÜNCEL 
















</TEXT>
</DOC>
