<DOC>
<DOCNO> 35596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/05/son/sontur05.html </URL>
<DATE> 2001/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli "Hükümetin MHP kanadında revizyon düşünmüyoruz" 
</HEADLINE>
<TEXT>

     Devlet Bakanı ve Başbakan Yardımcısı Devlet Bahçeli, MHP olarak hükümette revizyon düşünmediklerini, buna karşın ANAP'ın böyle bir değişikliği düşünmesi durumunda, bunu saygıyla karşılayacaklarını bildirdi. 
     12. Erciyes Zafer Kurultayı için Kayseri'ye gelen Bahçeli, Erciyes'in 2200 metre yüksekliğindeki Tekir Yaylası'nda kendisi için kurulan otağda, basın mensuplarının sorularını yanıtladı. 
     MHP tarafından düzenlenen kültür şenliklerinin, Alparslan Türkeş'ten kendilerine kalan bir gelenek olduğunu ifade eden Bahçeli, Erciyes Kurultayı'nın bu şenliklerin son düğümü olduğunu belirtti. 
     Bahçeli, bir soru üzerine, dün gerçekleştirilen ANAP Büyük Kongresi'nde genel başkanlığa yeniden seçilen Mesut Yılmaz'ı kutladı. Bahçeli, takip edebildikleri kadarıyla ANAP'ın ''Güzel bir Kongre'' yaptığını belirterek, şunları söyledi 
     ''Kurultay sonrası ve bugün yapılacak olan MKYK seçimleri sonrası ANAP, Bakanlar Kurulu'nda nasıl bir değişikliğe gidebilir. Bu konu üzerinde benim yorum yapmam doğru olmaz. Ancak şunu ifade etmek istiyorum koalisyon 3 siyasi partiden oluşmaktadır. Her siyasi parti Bakanlar Kurulu'ndaki katılımları oranında arzuladığı değişikliğe gidebilir. ANAP da böyle bir değişikliği düşünürse, saygıyla karşılarız. Ama MHP olarak hükümette revizyon gibi bir kavramı düşünmediğimizi belirtmek istiyorum.'' 
     Devlet Bahçeli, ANAP Lideri Mesut Yılmaz'ın ekonomik krizin sorumlusunun kendileri olmadığı şeklindeki açıklamasının hatırlatılması üzerine, ''Birileri var. 10 yıldan beri devam eden sosyoekonomik politikalar ve yanlış politikalar sonucu Türkiye bu noktaya gelmiştir. Önemli olan sorumluları aramak yerine, ekonomik krizden bir an önce çıkmayı düşünmektir'' dedi. 
     Bahçeli, ''Yapısal reformlar içinde düzeltilmesi gereken konu görüyor musunuz '' sorusunu ise ''İhtiyaç duyulduğu an, her türlü değişiklik yapılabilir. Türkiye'nin, bir daha böyle bir ekonomik krize düşmemek ve 21. yüzyılı kucaklayabilmesi için köklü reformlara ihtiyacı var. 57'inci Hükümet, bugüne kadar ortaya koyduğu çalışmaları, bundan sonra da devam ettirecektir'' yanıtını verdi. 
     Bahçeli, bir gazetecinin, ''Eski Ulaştırma Bakanı Enis Öksüz'ün istifası sonrası piyasalardaki rahatlamayı, Öksüz'ün istifasına mı, yoksa alınan ekonomik önlemlere mi bağlıyorsunuz '' sorusunu, ''Bunu zaman gösterecek'' diye yanıtladı. 
     
     







</TEXT>
</DOC>
