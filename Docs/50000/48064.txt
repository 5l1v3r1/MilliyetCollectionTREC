<DOC>
<DOCNO> 48064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/son/soneko07.html </URL>
<DATE> 2001/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro'nun babası Mundell "Asya kendi ortak para birimini yaratmalı" 
</HEADLINE>
<TEXT>

     Avrupa ortak para birimi Euro'nun ''fikir babası'' sayılan Nobel ödüllü iktisatçı Robert Mundell, Asya ülkelerinin de kendi ortak para birimlerini yaratması gerektiğini söyledi. 
     Mundell, Şanghay'da yapılan Asya Pasifik Ekonomik İşbirliği 'APEC 
     zirvesine paralel düzenlenen bir konferansta işadamlarına hitaben yaptığı konuşmada, ortak paranın Asya ekonomisi için yararlı olacağını belirtti. Mundell, Asya bölgesinin siyasal açıdan Avrupa Birliği kadar bütünleşmiş olmaması nedeniyle, bir Asya ortak parasının ulusal paraların tümüyle yerine geçmeyeceğini, Asya ülkelerinin kendi aralarındaki ödemelerini sabit kurlar üzerinden ödemesini sağlayacak bir paralel para olarak, ulusal paralarla birlikte kullanılabileceğini ifade etti. Mundell, Asya ortak para biriminin getireceği parasal istikrarın 1997'da yaşanan kriz gibi mali krizlerden kaçınmakta yararlı olacağını vurguladı. Optimal para alanları konusunda yürüttüğü çığır açıcı çalışmalarla, Euro kuşağının kurulmasının temelini atmış olan Mundell, ideal durumun, sabit kurlarla ABD Doları, euro ve Japon Yeni'ne bağlanan bir ''dünya parası'' yaratılması olduğunu, bunun dünya ekonomisinin daha istikrarlı işlemesini sağlayacağını söyledi. Bu hedefin, aşılması gereken büyük engeller ve güçlükler taşıdığını ve belki gerçekleşmeyeceğini kabul eden ünlü iktisatçı, bu sağlanamasa bile, geniş ortak para alanlarının yaratılmasının ilgili ülkeler için yararlı olacağını kaydetti. 
     






</TEXT>
</DOC>
