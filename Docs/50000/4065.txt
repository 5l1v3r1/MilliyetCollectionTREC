<DOC>
<DOCNO> 4065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/son/sondun15.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz Davos'ta Verheugen ile görüştü 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz, Avrupa Birliği AB Komisyonu'nun genişlemeden sorumlu Komiseri Günther Verheugen ile görüştü. 
     Yılmaz, Davos Kongre Merkezi'nde yaklaşık 45 dakika süren görüşmenin ardından ulusal program konusunda Verheugen'e bilgi verdiklerini belirterek, ''Şubat sonuna kadar ulusal programı AB Komisyonu'na vermiş olacağız'' dedi. 
     Mesut Yılmaz, çerçeve yönetmeliğinin 15 Şubat'a kadar Avrupa Parlamentosu'nda görüşüleceğini, Konsey tarafından onaylanmasının ardından da ulusal programın takdim edilmeye hazır olacağını ifade etti.Verheugen ile Türk-AB ilişkileri ile diğer sorunların da ele alındığını belirten Yılmaz, bir soruya karşılık, ulusal programın çok kapsamlı bir çalışma olduğunu söyledi. Ulusal programın kapsamı nedeniyle belli uzlaşmaların söz konusu olduğunu ifade eden Yılmaz, bazı konuların öne çıkarılmasının zarar vereceğini Verheugen'e ilettiklerini, Türkiye için hassas olan konuları onların da bildiğini kaydetti. Mesut Yılmaz, görüşmede Kıbrıs konusunun da ele alındığını, burada siyasi bir çözüm olmadan Kıbrıs Rum kesiminin AB'ye üye olmasının sakıncalarını ifade ettiklerini belirterek, ''Kıbrıs'a ilişkin vazgeçilmez unsurlarımızı dile getirdik. Bizim açımızdan meseleye iyimser bakmak gerekir'' dedi. 
     Yılmaz görüşmede Verheugen'e Helsinki'den sonraki gelişmelerin bazı olumsuz yansımaları olduğunu dile getirdiklerini belirterek, Nice'de 2010'a kadar AB içinde Türkiye'ye yer verilmemesinin, Türk kamuoyunda olumsuz bir yankı bulduğunu kaydetti. Mesut Yılmaz, Verheugen kendisine görüşmede, Türkiye'nin 2010 yılına kadar dile getirilmemesinin sebebiyle ilgili olarak, 2010'a kadar belirlenen ülkelerin hepsinin müzakere başlatan ülkeler olduğunu, Türkiye'nin ise bu perspektifte yer almadığını ifade ettiğini belirtti. Yılmaz, Verheugen'in Türkiye'nin bir an önce tam üyelik müzakerelerine başlaması konusuna da sıcak baktığını ifade ettiğini söyledi. 
     Başbakan Yardımcısı Yılmaz, bazı yabancı gazetecilerin de sorularını cevaplandırdı. Bir soru üzerine Türkiye'nin Uluslararası Para Fonu'nun IMF stand-by çerçevesindeki tüm koşullarını bütün kararlılığı ile yerine getirdiğini ve getirmeye devam edeceğini kaydetti. Yılmaz, bir başka soru üzerine Trans-Kafkasya doğalgaz boru hattında gecikme olduğunu ama mavi akım projesinin çok iyi gittiğini ifade etti. Mesut Yılmaz, İran'dan gelecek doğalgaz boru hattı projesinin de devam ettiğini hatırlattı. Başbakan Yardımcısı Yılmaz, Suriye ile ilişkiler konusundaki soruya karşılık, Suriye Devlet Başkanı'nın Türkiye ziyaretinde iki ülke arasında yeni bir dönem başlatabileceğini, Türkiye'nin de Suriye ile ekonomik ilişkilerini geliştirmeyi amaçladığını kaydetti. 




</TEXT>
</DOC>
