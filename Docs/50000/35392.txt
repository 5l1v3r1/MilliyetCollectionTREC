<DOC>
<DOCNO> 35392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/yasam/ayas.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin dibi de cennet 
</HEADLINE>
<TEXT>

Sualtı fotoğrafçısı Fehmi Şenok, Türkiye'nin ilk dalış rehberinde, denizlerimizin seyrine doyulmaz güzelliklerini ve en gözde dalış bölgelerini gözler önüne serdi 
     ÖNAY YILMAZ 

     Dalgıç ve sualtı fotoğrafçısı Fehmi Şenok, Türkiye Dalış Rehberi’ adlı kitabında, kıyılarımızdaki 17 dalış alanı ve özelliklerine yer verdi. 
     Türkiye denizlerinde yaşayan canlıların hemen hepsini görüntülemeyi başaran ve bunları rehberinde kullanan Şenok'un kitabında, Çanakkale Savaşı'nda batan İngiliz gemisi Majestik'in patlamamış bombaları, dev ahtapotlar, hatta Marmaris'teki 'Köpekbalığı Koyu'nun hayli vahşi sakinleri de var. 
     
     Köpekbalıklarıyla dans 
     Şenok, boyları 2.5 metreyi bulan camgöz cinsi köpekbalıklarına ev sahipliği yapan koyu, rehberinde şöyle anlatıyor "Kıyıdan 50 metre kadar yüzülerek ulaşılan kayalar, her mayısta çiftleşmeye gelen köpekbalıklarını bekler. En fazla 5 metre derinlikteki suda yüzerken altınızdan geçen bu ürkütücü canlıları görebilirsiniz. Koyda 50'nin üzerinde camgöz, ikişer üçer gruplar halinde dolaşır, kayaların dibinde yüzerler. Çiftleşme dönemlerinde tehlikeli olduklarından onları açıktan izlemek gerekir.' 
     Şenok, aynı rehberinde çoğu kişinin 'öldü' dediği Marmara Denizi'nin de 'yaşam kaynadığını' gözler önüne seriyor. Marmara'nın sualtı yaşamı açısından çok zengin bir bölge olduğunu söyleyen Şenok, 'Dibi midyelerle beslenen denizyıldızlarıyla dolu Marmara, yaşayan bir deniz' diye konuşuyor. Şenok'un rehberinde, Türkiye'nin en gözde dalış bölgeleri, derinlikleri, hangi tür canlı ve arkeolojik eserlerin bulunduğu, o yörelerin tarihi ve turistik özellikleri, 150 dalış eğitim merkezi ile ilgili bilgiler ve haritalara da yer veriliyor. 
     
     İşte en iyi 17 dalış alanı 
     Dalış alanlarının yeri ve simgeleri 1- İstanbul Midye, 2- Saros Gordon bir deniz bitkisi türü , 3- Gelibolu Tarihi batık savaş gemileri, 4- Gökçeada Deniztavşanı, 5- Bozcaada Gri kırlangıç, 6- Ayvalık Kırmızı mercan, 7- Çeşme Karabaş balığı, 8-Kuşadası Dar kovuklar, 9- Bodrum Orfoz, 10- Datça Tarihi batıklar, 11- Marmaris Camgöz köpekbalığı, 12-Sarıgerme - Dalyan Deniz mağaraları, 13- Fethiye Uzun burunlu denizatı, 14- Kalkan Ahtapot, 15- Kaş Uçak batığı, 16- Kemer Sinağrit, 17- Kızkalesi Akya 
     



 YAŞAM 




















</TEXT>
</DOC>
