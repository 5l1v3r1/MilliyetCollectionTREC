<DOC>
<DOCNO> 29358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/son/sontur29.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kara Kuvvetleri 2210 yaşında... 
</HEADLINE>
<TEXT>

     Kara Kuvvetleri Komutanı Orgeneral Hilmi Özkök, ''İrticai faaliyetler, açık ve gizli olarak demokratik velaik bir hukuk devleti olan Türkiye Cumhuriyeti'nin çağdaş kazanımlarını ortadan kaldırmak için, her dönemde olduğu gibi şu anda da sinsice gayretlerini sürdürmektedirler'' dedi. 
     Türk Kara Kuvvetleri'nin 2210. kuruluş yıldönümü, Kara Kuvvetleri Komutanlığı Karargahı'nda düzenlenen törenle kutlandı. 
     Kara Kuvvetleri Lojistik Başkanı Korgeneral Kamuran Orhon ile bazı general, subay ve astsubayların katıldığı tören, saygı duruşunda bulunulması ve İstiklal Marşı'nın söylenmesiyle başladı. Törende, Cumhurbaşkanı Ahmet Necdet Sezer, Genelkurmay Başkanı Orgeneral Hüseyin Kıvrıkoğlu, Milli Savunma Bakanı Sabahattin Çakmakoğlu, Kara Kuvvetleri Komutanı Orgeneral Hilmi Özkök, Deniz Kuvvetleri Komutanı Oramiral İlhami Erdil, Hava Kuvvetleri Komutanı Orgeneral Ergin Celasin ile Jandarma Genel Komutanı Orgeneral Aytaç Yalman'ın kutlama mesajları okundu. 
     Orgeneral Özkök, mesajında, üç kıtanın birleştiği ve son 20 yıldır bütün önemli çatışma ve savaşların cereyan ettiği, dünyanın en hassas bölgelerinden birinde yer alan Türkiye'nin, jeopolitik konumu ve kriz bölgelerine yakınlığı nedeniyle bölgesinde bir güç ve denge unsuru olma zorunluluğuna dikkati çekti. 
     Kara Kuvvetleri'nin, milli çıkarların korunabilmesi, iç ve dış tehdidi caydırması, bölgesel istikrara katkıda bulunması için, harekat kabiliyeti ve ateş gücü yüksek, nicelikten çok niteliği esas alan, modern silah sistemleri ile teçhiz edilmiş, her türlü şartta kesintisiz harekat icra edebilecek ve bilgi çağının ihtiyaçlarına cevap verebilecek bir yapıya kavuşturulmasının ana hedefleri olduğunu bildiren Orgeneral Özkök, şunları kaydetti 
     ''Bugün, yüce milletimizin birlik ve beraberliğini bozarak, ülkemizi içten yıkmayı hedef alan dış destekli bölücü teröre karşı çok önemli bir aşamaya gelinmiştir. Türkiye Cumhuriyeti'ne karşı silahla mücadele ile bir sonuç alamayacağını anlayanlar, hedeflerine siyasallaşma adı altında ulaşma gayretlerini gerek yurt içinde, gerekse yurt dışında yoğun bir şekilde sürdürmektedirler. Ancak iyi bilinmelidir ki, bölücü terörle mücdelede binlerce şehit veren Türk ordusu, hainlerin emellerine ulaşmasına yol açacak hiçbir girişime müsaade etmeyecektir. 
     Diğer taraftan Cumhuriyet tarihimizi zaman zaman tehdit eden irticai faaliyetler, açık ve gizli olarak demokratik ve laik bir hukuk devleti olan Türkiye Cumhuriyeti'nin çağdaş kazanımlarını ortadan kaldırmak için her dönemde olduğu gibi şu anda da sinsice gayretlerini sürdürmektedirler. 
     Vatanın bölünmez bütünlüğü, milletin birlik ve beraberliği uğrunda kendisine verilen her türlü görevi büyük bir özveri, üstün vazife anlayışı ile yüce milletine yaraşır şekilde yerine getiren ordumuz, Türkiye Cumhuriyeti'nin laik ve demokratik yapısını her türlü iç ve dış tehdit ile bunların destekçilerine karşı bugüne kadar olduğu gibi bundan sonra da aynı inanç, heyecan, disiplin ve sarsılmaz bir azimle korumaya ve kollamaya kararlıdır.'' 
     
     
     
     






</TEXT>
</DOC>
