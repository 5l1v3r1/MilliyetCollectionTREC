<DOC>
<DOCNO> 40975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/son/soneko20.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Bankası "Türkiye'de bankacılık sektörü büyüyecek" 
</HEADLINE>
<TEXT>

     Türkiye İş Bankası Genel Müdürü Ersin Özince, bankacılık sektöründe güçlü veya gücünü artıracak sermaye gruplarının kalması gerektiğini bildirdi. 
     Özince, Uluslararası Finans Kurumu'nun IFC , İş Bankası'nın iştiraklerinden olan Şişecam'a verdiği ihracat kredisi anlaşmasının imzalanmasından sonra, gazetecilerin sorularını yanıtladı. 
     Verilen kredinin, Türkiye ekonomisine yönelik bir güven tazeleme olup olmadığı yönündeki soru üzerine Özince, Türkiye'nin en olumsuz şartlarda bile birçok işi olumlu olarak sürdüreceğini vurgularken, özellikle finansman verileri değerlendirildiğinde gerek bankaların gerekse kuruluşların uluslararası destek alacak yapıda olduğunu vurguladı. 
     Bankacılık sektöründeki ciddi daralma ve konsolidasyonun birleşme bazı tereddütler yarattığına dikkati çeken Ersin Özince, ''ama ülkemizde kredi riski kavramının eski dönemlere göre çok daha iyi değerlendirilmesinde, bankacılık sektöründe reel sektörün rekabet eşitliği prensibi ana temeli oluşturacaktır'' dedi. 
     Özince, ''Krizden sonra bankacılık sektörü küçülme gösterdi mi '' sorusunu ise şöyle yanıtladı 
     'Ben bankacılık sektörünün Türkiye'de kesinlikle büyüyeceğine inanıyorum. Ve bu mutlak olarak böyle olmak durumundadır. Ülkemizde bu kadar önemli piyasa potansiyeli varsa, ki olduğundan hiç tereddütüm yok, bunu cevaplayacak mali sektör mutlaka oluşacak. Bütün konu, o mali sektörde yeni dengeler, yeni mali enjeksiyonlar... Mutlak olan konu, ekonomi ve Türk tüketicisinin talebinin önemli ölçüde karşılanmamış olduğudur. Benim kuruluşum, olaylara uzun vadeli bakar. Biz bankacılık sektöründe ve ilgili sigorta, sermaye piyasalarında payımızın çok daha gelişeceğine ve Türkiye'de çok daha anlamlı verimli çalışmalar yapacağımıza inanıyorum.'' 
     Banka sayısındaki azalmayla ilgili soru üzerine de Özince, şunları söyledi ''Bunun bir kıymeti olduğuna inanmıyorum. İhtiyaç varsa artar, ihtiyaç varsa azalır. Türkiye, tüketiciye bankacılık sektörünün sunulmasında daha işin başında. Bütün Avrupa Birliği ülkelerinin altında. Banka sayısı hiçbir şey ifade etmez. Mühim olan mali sektörün büyüklüğü, mali sektörün ekonominin ve bireylerin hizmetine kaynaklarını sunmasıdır. Ülkemizde bireysel bankacılığın dahi 10 yılda geliştiğini düşünürsek, bankacılık sektöründe Türkiye'de daha çok şey yapılacak.'' 
     Ersin Özince, ''Bankalar arasında birleşmeler oluyor. Sizin için böyle birşey söz konusu mu '' sorusu üzerine de, şunları kaydetti 
     ''İş Bankası özelinde bugüne kadar hissedarlamızın tavrı, ne kazandıysak bankacılık sektörüne koymak oldu. Şirketimizin şimdiye kadar en karlı dönemlerinde bile önemli ölçüde temettü dağıttığı görülmemiştir. 
     Sektördeki birleşmeler, eğer birleşenlerin gücünü artıracak yönde olursa yararlı olur. Ama her zaman sorunların, birleşerek hallolacağı veya birleşmelerden daha büyük güçler doğacağı üzerinde durmamak lazım. Mutlak olan birşey var... Bu sektör, zaafiyet kaldıran bir sektör değil. Bu sektör artık bütün olumsuzlukları vergi mükelleflerine, sokaktaki vatandaşa yansıtmaktadır. Bu sektörde güçlü sermaye grupları veya gücünü artıracak sermaye grupları kalmalıdır. Kimi bankalar birleşip güçlerini artırabilir, yabancı banka gelebilir.'' Bazı bankaların, İş Bankası özelinde olduğu gibi işlerini ayrıştırarak hareket etmeyi uygun gördüklerini belirten Özince, Türkiye'deki bankacılığın da, uluslararası normlara göre bağdaşık olarak yapılmasının zorunlu olduğunu söyledi. 
     Özince, ''İş Bankası için bir birleşme söz konusu mu '' sorusunu da, ''İş Bankası özelinde hiç bir fikri reddediyor değiliz ama hiçbir sürpriz faaliyet içinde de değiliz. Olsa zaten derhal borsada açıklama yaparız'' diye yanıtladı. 
     Başka bir soru üzerine ise Özince, ''şartlar ne olunsa olsun cam sektöründe bizim bileğimizi kimse bükemez. Bu çok önemli olumluluktur,yarına güvenle bakmaktır. Ben öyle inanıyorum ki bankacılık sektöründe de, sigortacılık sektöründe de kolay kolay kimse bileğimizi bükemez. Yaptığımız işlere fevkalade talep var. Karlılık dar olsa bile para kazanmaya devam ediyoruz'' şeklinde konuştu. Ersin Özince, banka çalışanlarının sayısında bir daralmaya gidilip gidilmeyeceğine ilişkin soruyu ise ''Mümkün olduğunca istihdam yönünden fedakarlıklar veya olumsuzluklar yaratmamaya çaba sarfediyoruz'' dedi. 







</TEXT>
</DOC>
