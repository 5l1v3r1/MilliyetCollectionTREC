<DOC>
<DOCNO> 33949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/son/sondun01.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Prensesin dramatik sonu...Pehlevi'nin kızı ilaç ve kokaini karıştırmış 
</HEADLINE>
<TEXT>

     İran Şahı Rıza Pehlevi'nin en küçük kızı Prenses Leyla'nın, İngiltere'nin başkenti Londra'da bir otel odasında 10 Haziran'da ölü bulunmasının üzerindeki sır perdesi, otopsi raporunun açıklanmasıyla yavaş yavaş aralanıyor. 
     Bugün açıklanan otopsi raporu sonuçlarına göre, Fransa'nın başkenti Paris'teki Passy Mezarlığı'nda toprağa verilen Prenses Leyla, yüksek miktarda ilaç aldıktan sonra kokain kullandığı için öldü. 
     Prenses Leyla'nın ölümü üzerine açılan mahkemenin bugünkü duruşmasında, 31 yaşında ölen Leyla'nın sağlığında gittiği Mangad İkbal adlı doktor, Prenses'in bu yıl muayene için 3 kez geldiğini ve üçüncü ziyareti sırasında, kendisinin muayenehanede bulunmamasından yararlanarak reçete çaldığını söyledi. 
     Mahkemeye sunulan otopsi raporunda da Prenses'in sara ve uykusuzluk ilacı Secoral'in yanı sıra çok miktarda ağrı kesici aldıktan sonra kokain kullandığı belirtildi. 
     Mahkemeye başkanlık eden Paul Knapman, doktor İkbal'in mahkemedeki açıklamalarıyla polise verdiği ifade arasında farklılıklar bulunduğunu belirterek, bir hükme varmadan duruşmayı 8 Ağustos'a erteledi. 
     
     







</TEXT>
</DOC>
