<DOC>
<DOCNO> 20543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/10/son/sonspo02.html </URL>
<DATE> 2001/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'da hedef 9 puan 
</HEADLINE>
<TEXT>

     Fenerbahçe ve Galatasaray'ın 3 puan ardında şampiyonluk mücadelesi veren Gaziantepspor'da, kalan 3 karşılaşmanın kazanılması hedefleniyor. 
     Teknik direktör Sakıp Özberk, formda bir Gaziantepspor'un, iyi futbol ve başarılı sonuçlarla hedefe ulaşacağına inandığını söyledi Son 3 karşılaşmayı kazanacaklarına inandığını belirten Özberk, ''Bu hafta Trabzonspor ile yapacağımız karşılaşmayı kazanarak Galatasaray karşılaşmasına yüksek moralle çıkmak istiyoruz'' dedi. 
     Ligde Fenerbahçe, Galatasaray ve Gaziantepsor'un şampiyonluk yarışında yalnız kaldığını, maç yitirenin 4. sıraya dahi inebileceğini kaydeden Özberk, şöyle devam etti 
     'Bu takımlar çok ince hesaplar peşinde. Matematiksel olarak 3 takımın da şansı var. Ancak bizden 3 puan önde olan Fenerbahçe ve Galatasaray biraz avantajlı gibi gözüküyor. Trabzonspor'u yenersek Galatasaray karşılaşmasını da mutlaka kazanmak zorundayız. Galatasaray ile sahamızda yapacağımız karşılaşmayı kazanarak Avrupa Şampiyonlar Ligi'ne gidebiliriz.'' 
     Geçen sezon Gaziantepspor'un 62 puanla lig 3.sü olarak UEFA Kupası'na katılma başarısını gösterdiğini, ancak yönetimle anlaşamayarak takımdan ayrıldığını hatırlatan Özberk, ''Gelecek sezon için yönetimin benimle yeniden anlaşmak istemediğini anladım. Eğer çalışmak isteselerdi Şubat veya Mart'ta sözleşme yenilemek isterlerdi'' diye konuştu. 
     Gaziantepli olarak Gaziantepspor'da görev yapmaktan büyük keyif aldığını ve gurur duyduğunu vurgulayan Özberk, sözlerini şöyle tamamladı 
     'Bu düşüncemin arkasındayım. Ama eğer başkanımız yanlış düşüncede olduğumu söylediyse özür dilerim. Yanılmış olabilirim, ancak gelişmeleri böyle değerlendirdim. Türkiye'de ne yazık ki, işler böyle oluyor. Kulüpler alınan sonuçlara göre teknik direktörle devam edip etmeme düşüncesini taşıyorlar. Şu ana kadar büyükler dahil hiçbir kulüp yeni sezona yönelik çalışma yapmadı. Profesyonellik anlayışımız bu. '' Bu arada Trabzonspor hazırlıklarını sürdüren Gaziantepspor'da, sarı kart cezalısı Batista ile sakat olan Mustafa'nın kadroda yer alamayacağı, uzun süredir sakatlığı bulanan Nikolay'ın ise takımla çalışmalara başladığı öğrenildi. 







</TEXT>
</DOC>
