<DOC>
<DOCNO> 22335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/spor/spo03.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'ın inadı 0 - 2 
</HEADLINE>
<TEXT>

Galatasaray pes etmedi. Gaziantep’i devirdi, Şampiyonlar Ligi’ni garantilerken Fenerbahçe’nin de peşinden ayrılmadı ve umudunu ligin son haftasına taşıdı 
     HALİL ÖZER 

     Büyük olmak için önce elini büyük hedeflere atman lazım. Bu nedenle büyük oynaman şart. Büyük öyle kolay olunmuyor. Büyüksen büyüksün. Kötü de olsan yine büyüksün. Dün de Galatasaray büyüklüğünü gösterdi ve kötü haliyle bile üç puanı tecrübesiyle alıp, gitti. Gaziantep’in daha çok peynir ekmek yemesi lazım. Bu yıl tarihi fırsatları kaçırdı. Önce şampiyonluğu, sonra Şampiyonlar Ligi’ni. Bir daha bu fırsatlar kolay kolay gelmez. Eğer bir takımın taraftarı Şampiyonlar Ligi’ni kovalarken, Fenerbahçe şampiyon diye bağırıyorsa vay Antep vay. Daha senin yapacak çok şeyin var. 
     Galatasaray dün ahım şahım oynamadı. Ama onlar strese dayanıklıydı. Antep ise dayanıksız. "Hagi hoca" dün yine klasını konuşturdu. Öyle iki gol attırdı ki, bunlar olmasaydı, herhalde Serkan ile Hasan’ı bir güzel sahada döverdi. Çok koşmamasına rağmen oyunun kaderini elinde tutan adamdı. 
     Galatasaray, kontrolü hiç bırakmadı. Savunmada çok dikkatli idi. Capone ve Bülent ikilisi cılız Antep ataklarını terlemeden önledi. Orta sahada da Hagi gününde olunca diğerleri de ona ayak uydurdu. Ve kaçınılmaz üç puan geldi. Antep kötünün kötüsüydü. Bu sezon belki de bu kadar kötü olmadılar. Hele bir de Mehmet Polat diye birisi vardı ki, eyvahlar olsun. Bu adamı üç büyüklere düşünüyorlar. Aman bizden uyarması. Alan yanar 
     13. dakikada Hagi şöyle bir yokladı. 30. dakikadaki golün sinyalini verdi. Bu dakikada sağdan öyle bir sarktı ki durdurana aşkolsun. Sıfıra kadar indi, ortaladı, Serkan yine bildiği en iyi işi yaptı, boş kaleye yuvarladı 0-1 
     45. dakikada maçın kötülerinden Metin Tokat, Emre’yi düşüren son adam Batista’ya herhalde acıdı. Ama kırmızı kartını çıkartmaması da büyük ayıptı. 
     57. dakikada Gaziantep en önemli pozisyonunu yakaladı. Erhan Albayrak hafif çaprazdan Taffarel ile karşı karşıya kaldı. Ancak Brezilyalı tecrübesiyle önledi. 
     69. dakikada Antep beraberliği umarken Mehmet Polat’ı unuttu. Polat takımını atağa kaldıracağına topu kaptırdı. Hagi yakaladı. Ortaladı. Şaş gelişine vurdu 2-0 
     76. dakikada Hagi, Ümit’e bir gol daha attırıyordu. Ama Ümit topu fazla ayağından aştı, pozisyonu kaçırdı. 
     Ne demişler, çıkmadık candan umut kesilmez. Tavşan tazı misali. Haftaya bir umut daha oynayacaklar. Kulaklar Samsun’da olacak, gözler sahada. Ama olsun. Belki lig bitti ama, kendine yakışan ligi yakaladı. Onun büyüklüğünü de bu yakışır. 
     
Transfer operasyonu      GALATASARAY’ın Gaziantepli üç futbolcuya talip olduğu bildirildi. Hasan Yiğit, Ramazan ve Hakan Bayraktar’a teklif götüren Sarı - Kırmızılılar’ın üç oyuncuyu da gelecek sezonda takımda görmek istedikleri öğrenildi. 
     
Süren’den moral      BAŞKAN Faruk Süren, maç öncesinde prensiplerini bozdu ve ilk kez soyunma odasına indi. Süren’in, futbolculara "Ne oluyor beyler Nedir bu hava Bir an önce kendinize gelin. Çıkıp maçınızı oynayın. Başka şeyleri düşünmeyin" dediği belirtildi. Lucescu ise maçtan sonra basın toplantısına katılmadan stadı terketti. 
     
İlginç şaka      SARI - Kırmızılı ekibin iki farklı önde olduğu sırada taça çıkan top Lucescu’nun ayağına geldi. Bu sırada oyuncu değiştiren Rumen teknik adam, topu tutunca, Hagi üzerine yürüyüp, bağırdı ve acele topu atmasını istedi. Lucescu, hemen topu Hagi’ye uzattı. Hagi’nin gülmesine rağmen, şaka olduğuna anlamayan Lucescu, özür dilemeye devam etti. 
     
İki cezalı      CİM - BOM, Gaziantepspor’u yenerken, iki de fire verdi. Ümit ve Bülent Akın cezalı duruma düşerken, iki futbolcu son maçta oynamayacak. 
     
Hagi’ye jest      SARI - Kırmızılı futbolcular, Hagi’ye son maçında jest yaptılar. Bülent, çıkarken kaptanlık pazubandını Ümit’e verdi. Ümit de bunu Hagi’ye uzattı. Bundan dolayı mutlu olduğunu söyleyen Hagi, "Maçı kazanarak büyüklüğümüzü gösterdik" dedi. 
     
Havuzda şampiyon      GALATASARAY, Deplasmanlı Sutopu Ligi’nde şampiyonluğa ulaştı. Sarı - Kırmızılılar, ENKA’yı 11 - 5 yendiler ve final serisinde durumu 3 - 0 yaparak hedefe vardılar. 
     



 SPOR 

























</TEXT>
</DOC>
