<DOC>
<DOCNO> 1751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/ekonomi/aeko.html </URL>
<DATE> 2001/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayraktar, Bahçeli’nin toplantısını bastı 
</HEADLINE>
<TEXT>

TÜSİAD'ın, Başbakan Yardımcısı Bahçeli ile toplantısına davetsiz olarak katılıp, sorunlarını anlatan Hüseyin Bayraktar, diğer iş adamlarının yazılı uyarısıyla susturuldu 
     SEÇKİN ÜREY 

     Türk Sanaycileri ve İşadamları Derneği'nin TÜSİAD Biyoteknoloji paneli için İstanbul'a gelen Başbakan Yardımcısı Devlet Bahçeli, işadamlarıyla basına kapalı bir toplantı yaptı. 
     TÜSİAD Başkanı Erkut Yücaoğlu, Başkan Yardımcısı Aldo Kaslowski, Yüksek İstişare Konseyi Başkanı Bülent Eczacıbaşı, Sakıp Sabancı, Tuncay Özilhan, Mustafa Koç, Osman Boyner, Lütfü Yenel ve Yavuz Canevi'nin katıldığı toplantıda adı Egebank skandalına karışan bankanın eski sahibi Bayraktar Holding Onursal Başkanı Hüseyin Bayraktar da vardı. 
     
     TÜSİAD üyeleri Bizi rezil etti 
     Ancak, bu toplantıya TÜSİAD üyesi olmasına karşın Hüseyin Bayraktar'ı kimse davet etmemişti. Buna rağmen Bayraktar, özel sektörün sorun ve çözüm önerilerini dile getirmeyi amaçlayan toplantı boyunca kendi sorunlarını anlatıp, Bahçeli'ye 'Ben suçsuzum' diye seslendi. 
     Bayraktar'ın bu beklenmeyen çıkışı rahatsızlığa neden oldu. 'Bahçeli'ye rezil olduk' diyen işadamları, Bayraktar'ı, 'Biz Türkiye'nin sorunlarını konuşuyoruz. Sen kendi sorunlarını açma' yazılı pusula göndererek susturabildi. Notu yazan iş adamlarının ise Eczacıbaşı ve Kaslowski olduğu öğrenildi. İş adamları, toplantı sonunda da Bayraktar'ın çıkışlarını, 'Bizi mahvetti' sözleriyle eleştirdi. 
     
     Bahçeli gizli diyalog istedi 
     Bu arada, beklentilerini aktaran TÜSİAD yönetimi Bahçeli'ye de 'Siz bizden ne bekliyorsunuz ' diye sordu. Bahçeli'nin yanıtı "'Konuşmalarımızda tehditvari olmayalım. Diyalog kuralım. Bunu da basın önünde yapmayalım' oldu. Toplantı sonrası bir açıklama yapan Yücaoğlu, "ekonomik programın tekrar rayına girmekte olduğunu ifade ettiklerini" söyledi. 
     Yücaoğlu, "Beş, altı ana konuda özel sektörle beraber stratejilerin oluşturulmasının, programın sağlıklı biçimde sürdürülmesinin teminatı olacağı konusunda anlaştık" dedi. 
     
     Biyoteknoloji yol haritası hazırlanmalı’ 
     TÜSİAD'ın Biyoteknoloji raporunun tanıtıldığı seminerin açılışında konuşan Erkut Yücaoğlu, Türkiye'nin teknolojiye yatırım yapmadan rekabet gücünü artıramayacağını söyledi. Yücaoğlu, Türkiye'nin AR - Ge için her yıl 1 - 2 milyar dolar harcayarak, yurtdışında 25 bin kişilik bir Ar - Ge ordusu beslediğini belirtti. TÜSİAD Başkan Yardımcısı Mustafa Koç da "Türkiye biyoteknolojideki gelişmenin dışında kalmamalı, bir yol haritası hazırlamalı" dedi. Koç, biyoteknoloji pazarının 80 milyar dolar olduğunu kaydetti. 

 EKONOMİ 

















</TEXT>
</DOC>
