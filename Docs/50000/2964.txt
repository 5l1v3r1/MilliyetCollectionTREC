<DOC>
<DOCNO> 2964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/19/son/sondun12.html </URL>
<DATE> 2001/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da havuz paniği 
</HEADLINE>
<TEXT>

     Belçika'nın Louvain Katolik Üniversitesi bilim adamları tarafından yapılan bir araştırma sonunda, havuz sularını dezenfekte etmek amacıyla kullanılan klorun, çocukların akciğerlerine zarar verdiğinin belirlenmesi üzerine, çok sayıda yüzme havuzu, çocuklar için düzenlenen yüzme kurslarını askıya almayı kararlaştırdı. 
     Havuzların yönetimini kontrol eden bazı belediyelerin başkanları, bugün açıklanan araştırma sonuçlarına ilişkin incelemelerin tamamlanması sürecinde kursların durdurulması talimatı verdiler. 
     Öte yandan, okullarda yüzme derslerindeki mecburiyetin askıya alındığı belirtildi. 
     Çevre Bakanlığı'nın isteği üzerine çocuk sağlığı üzerine genel bir araştırma başlatan bilim adamları, ülkenin değişik bölgelerinden seçerek sağlık kontrolundan geçirdikleri, kan ve idrar tahlili yaptıkları yüzlerce çocuk arasında ortak bir unsur gördüler. Yaşları 10 cıvarında olan çocuklardan düzenli olarak havuza gidenlerin akciğerlerinde, sigara içen büyüklerin ciğerlerinde olduğu gibi zayıflama tespit edildi. 
     Araştırmayı derinleştiren uzmanlar, ülkede çok fazla bulunan yüzme havuzlarında teneffüs edilen havanın, çocukların akciğerlerini olumsuz etkilediğini belirlediler. Havuz sularını mikroptan arındırarak dezenfekte etmek için kullanılan klorun teneffüs edilen havaya karışması ve havuzlarda havalandırma yöntemlerinin yetersiz kalması, astım ve allerji gibi sorunların da kaynağı olarak ortaya çıktı. Raporun basına sızması üzerine bir açıklama yapan Brüksel Bölgesi Çevre Bakanı Didier Gousin, Federal Sağlık Bakanı Magda Aelvoet'ye bilgi verdiğini, eğitimden sorumlu bütün bakan ve yetkili mercileri uyardığını belirtti. Belçika hükümetinin önümüzdeki günlerde daha geniş kapsamlı önlemler alacağı bildirildi. 




</TEXT>
</DOC>
