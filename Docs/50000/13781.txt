<DOC>
<DOCNO> 13781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/30/son/sondun08.html </URL>
<DATE> 2001/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya "Türkiye Boğaz trafiğini kısıtlayamaz" 
</HEADLINE>
<TEXT>

     Rusya'nın Hazar bölgesiyle ilgili özel temsilcisi ve Dışişleri Bakan Yardımcısı Viktor Kalujnıy, Tengiz-Novorossisk boru hattının inşaatının tamamlanmasıyla yeniden gündeme gelen Boğazlar'a petrol tehtidi tartışması konusunda, ''Türkiye'nin Boğazlar'daki trafiği kısıtlama veya engelleme gibi bir hakkı yok'' dedi. 
     Kalujnıy, Aşkabat'ta İnterfaks'a yaptığı açıklamada, Devlet Bakanı Ramazan Mirzaoğlu'nun, ''Kazak petrolünün Boğazlar üzerinden dünya pazarlarına gönderilmesinin deniz trafiğinde kargaşaya yol açacağı ve bu nedenle Türkiye'nin, trafiği kısıtlama hakkını saklı tuttuğu'' şeklinde bir açıklama yaptığını belirterek, şunları söyledi 
     ''Bu mümkün değil. Çünkü herhangi bir projeye başlanıldığında, onun başından sonuna kadar bütün ayrıntıları hesaba katılır. Projenin çevresel ve mali boyutları, müşterinin durumu değerlendirilir, ulaştırma yollarının ekonomik hesaplamaları yapılır. Tengiz Kazakistan -Novorossisk Rusya'nın Karadeniz limanı boru hattını inşa eden konsorsiyum da bunun istisnası değil.'' 
     Kalujnıy, Rusya'nın Novorossisk limanının Boğazlar üzerinden yılda 50 milyon ton petrol sevk ettiğini, Tengiz-Novorossisk boru hattıyla yılda ayrıca 67 milyon ton petrol sevkinin planlandığını belirtti. Kalujnıy, şöyle devam etti 
     ''Güvenlik boyutu başka bir sorun. Herkes, her yerde güvenlik olmasını kabul eder. Bunun için ne yapılabileceği Türk Hükümeti'nin karar vereceği bir konu. Deniz trafik düzenleme araçlarını değiştirip değiştirmemek, kılavuzluk veya geminin yedeğe alınarak çekilmesi gibi servisleri güçlendirip güçlendirmemek tamamen kendilerinin karar verecekleri bir konu. Görüşüme göre, eğer güvenlik sorunlarının üstesinden gelinmesi gerekiyorsa, Türkiye bu sorunları ayrıntıları ile ortaya koymalı, belgelerle uygun biçimde delillendirmeli. Diğerleri de bunları kabul eder ya da etmez.'' 




</TEXT>
</DOC>
