<DOC>
<DOCNO> 39837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/son/soneko19.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
The Banker dergisi Akbank'ı 'Türkiye'nin En İyi Bankası' seçti 
</HEADLINE>
<TEXT>

     The Banker dergisi Akbank'ı Türkiye'nin en iyi bankası seçti. 
     Akbank'tan yapılan açıklamaya göre, Akbank'a bu ödülü, bireysel ve kurumsal bankacılık hizmetlerini internete taşıma başarısı ve aktiflerinde sağladığı güçlü pazar payı artışı getirdi. 
     The Banker dergisi, Akbank'ı Türkiye'nin en iyi bankası seçmesinin gerekçelerini şu ifadelerle açıkladı 
     ''Türkiye'de enflasyonun düştüğü 2000 yılında Akbank mükemmel finansal sonuçlar elde etti ve özkaynak karlılığını artırdı. Akbank, bu başarılı sonuçları kredi ve aktiflerini büyütmesi, faaliyetlerini çeşitlendirmesi ve Türkiye'nin ilk ticari internet şubesini oluşturması sayesinde elde etti.'' 
     Akbank Genel Müdürü Zafer Kurtul'a göre ise Akbank'ı başarılı kılan unsurlar, hissedar yapısı, bireysel bankacılığa odaklı operasyonları ile takım çalışmasına önem veren şeffaf yapısı. 
     2000 yılında proje finansmanı konusunu ana faaliyet alanı olarak belirleyen ve bu alanda yüzde 227 oranında bir artışla 550 milyon dolarlık iş hacmine ulaşan Akbank'ın komisyon, fon yönetimi ve proje finansmanından elde ettiği gelirler de yüzde 87 oranında artış gösterdi. Akbank, aynı zamanda özel bankacılık hizmeti vermeye başladı ve bir varlık yönetim şirketi de kurdu. 
     Tüm parasal işlemlerin yapılabildiği internet şubesi kanalıyla yılın ilk yarısında 3.2 milyar dolarlık iş hacmine ulaşarak başarılı bir performans sergileyen Akbank, bireysel internet bankacılığındaki payını da geçen yıl yüzde 11'den yüzde 25'e yükseltti. 
     Akbank, geçtiğimiz Temmuz ayında da dünyaca ünlü finans dergisi Euromoney tarafından Türkiye'nin en iyi bankası seçilmişti. Euromoney dergisi, Akbank'ı Türkiye'deki yeni ekonomik ortama en iyi uyum sağladığı ve gerçek bankacılık yaptığı gerekçesiyle ödüle değer bulmuştu. 






</TEXT>
</DOC>
