<DOC>
<DOCNO> 29844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/02/ekonomi/eko07.html </URL>
<DATE> 2001/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Esbank, İnterbank tarihe karıştı 
</HEADLINE>
<TEXT>

Etibank çatısı altında birleştirilen İnterbank ve Esbank’ın lisansları kaldırıldı. Etibank’ın aktif büyüklüğü 2.8, zarar toplamı da 1.7 katrilyon lirayı aşıyor 
     Türk bankacılık sisteminde iki banka daha tarihe karıştı. Bankacılık Düzenleme ve Denetleme Kurulu BDDK kararıyla, Interbank ve Esbank’ın Etibank çatısı altında birleştirilmesi işlemleri tamamlandı. Bu iki bankanın 2 Temmuz itibariyle bankacılık işlemleri yapma ve mevduat kabul etme izinleri kaldırıldı. 
     Interbank ve ve Esbank’ın Etibank’a devriyle, Fon’daki bankalar arasında Sümerbank’tan sonra ikinci çatı bankası, faaliyete geçti. Interbank ve Esbank şubeleri, bugünden itibaren Etibank olarak hizmet vermeye başladı. 
     İki bankayı tüm aktif ve pasifleriyle devralan Etibank’ın, devirden sonra aktif büyüklüğü 2.8 katrilyon lirayı, zarar toplamı da 1.7 katrilyon lirayı aştı. 
     İnterbank 1888 yılında Selanik Bankası adıyla kuruldu. Son olarak Cavit Çağlar’ın sahibi olduğu banka, 7 Ocak 1999 tarihinde Fon’a devredildi. Bankanın eski sahibi olan Çağlar da cezaevinde bulunuyor. 
     1990’lı yıllarda bireysel bankacılık alanında ilerleyen Esbank’ın tüm hisseleri 22 Aralık 1999 itibariyle Tasarruf Mevduatı Sigorta Fonu’na devredildi. Halka açık olan banka, son olarak Zeytinoğlu Grubu’nun kontrolündeydi. 
     
     
     



 EKONOMİ 



















</TEXT>
</DOC>
