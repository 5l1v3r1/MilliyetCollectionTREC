<DOC>
<DOCNO> 33503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/23/son/sontur18.html </URL>
<DATE> 2001/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Recai Kutan'dan Yenilikçilere "Yine buraya döneceksiniz" 
</HEADLINE>
<TEXT>

     Saadet Partisi Genel Başkanı Recai Kutan, FP döneminde iki ayrı görüntü verdikleri için daha önce hükümete gerektiği şekilde muhalefet edemediklerini belirterek, "Bundan sonra çok sert muhalefet yapacağız" dedi. 
     Saadet Partisi'nin ilk grup toplantısında Genel Başkan Recai Kutan, milletvekillerinden il ve ilçe teşkilatlarının kuruluşunun bir an önce tamamlanması gerektiğini belirterek, hepsinin seçim çevrelerine gitmelerini ve çalışmalara başlamalarını istedi. 
     Edinilen bilgiye göre Kutan, milletvekillerine RP'de 38 milletvekili oldukları dönemde TBMM'de yaptıkları çalışmaları anımsatarak, daha önce iki ayrı görüntü verdikleri için muhalefet görevlerini yeterince yerine getiremediklerini söyledi. 
     Kutan, bundan sonra sert bir muhalefet yapacaklarını bildirdi. Tayyip Erdoğan liderliğinde yeni oluşum çalışmalara da değinen Kutan, yanlış bir yolda olduklarını kaydetti. 
     "Ana gövde biziz" diyen Kutan, yeni oluşumcu milletvekillerine karşı ağır eleştirilerden kaçınılmasını istedi ve bu milletvekillerinin bir süre sonra kendilerine döneceklerini savundu. 






</TEXT>
</DOC>
