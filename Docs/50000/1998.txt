<DOC>
<DOCNO> 1998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/13/spor/spo05.html </URL>
<DATE> 2001/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını, Terim’i tarihin en çok istenilen teknik adamı ilan etti 
</HEADLINE>
<TEXT>
Paylaşılamayan adam 
Corriere dello Sport "Nasıl Terim olunur" başlıklı haberinde, "Hareketleri biraz gösterişli, tiyatrovari. Ama her şeyi anladı, şimdi bir İtalyan gibi" dedi 
     ASLI BIÇAKÇI FLORANSA 

İtalya’yı fethetti      FIORENTINA Teknik Direktörü Fatih Terim, İtalya basınında dünkü baskılarda da manşetlerde yer aldı. Terim’e tam sayfa ayıran Corriere dello Sport gazetesi "Nasıl Terim olunur" başlığı altında verdiği haberinde, "Teknik direktörlük tarihinin en istenen adamı. Hareketleri biraz gösterişli, tiyatrovari ama herşeyi hemen anladı ve şimdi bir İtalyan gibi hareket ediyor. Kısa bir zaman sonra önce Floransa’yı, daha sonra İtalya’yı fethetti" diye yazdı. 
     
Etrafı kuşatıldı      GAZETE, Terim’in Başkan Gori ile yapacağı pazarlığın uzun süreceğini vurgularken, "Çünkü onu Milan da istiyor. Terim, gerçek bir flaş transfer" yorumunu yaptı. La Nazione de, "Fiorentina - Terim, tehlikeli karşılaşma" başlığını kullanırken, Gorri - Terim görüşmesini başlangıç olarak niteleyip, tarafların esas masaya oturmalarının haftaya olduğunu ifade etti. Gazetede "Milan’ın İstanbullu teknik direkörün etrafını kuşattığı kesin" denildi. 
     
Gori’nin sürprizi      TUTTOSPORT gazetesi de, bugünkü maçın Zaccheroni’nin geleceğini belirleyeceğini yazdı. Gazetede "Salı günü Milan ile bir kez daha görüşecek olan Zaccheroni, toplantıya boynu eğik gitmemek için Fiorentina karşısında galip gelmek zorunda" ifadesi kullanıldı. La Gazzetta dello Sport ise ara transferde Başkan Gori’nin İnter’deki defans oyuncusu Serena’yı transfer edeceğini ileri sürerken, Terim’in de bu futbolcuyu istediğini kaydetti. 
     
İtalyan hocalar ne diyor      "Fatih Terim karakter verdi" 
     "Fatih Terim, Fiorentina’ya başarılması zor olan heyecan yaratan bir karakter verdi. Bunun üzerine hiçbirşey eklenemez. Takım, büyük bir ısrarla galibiyet arıyor." 
Tardelli - Inter 

     "Çok iyi bir teknik direktör" 
     "Fatih Terim gerçekten de çok iyi bir teknik direktör. Galatasaray’da gösterdiği büyük kaliteyi İtalya’da da ispatladı. Her geçen gün daha da iyiye gidiyor." 
Guidolin - Bologna 

     "Futboldan zevk almayı öğretti" 
     "Terim, oyuncularına futboldan zevk alınmasını öğretti. Eğlenmek, başta gelen bir faktör. Fiorentina’yı farklı yollarla canlandırdı. Takımın projesi ve taktik organizasyonu var." 
De Canio - Udinese 

     "İtalya’ya hemen ısındı" 
     "Fatih Terim, futbolumuza hemen ısındı. Saha içinde ve dışında nasıl hareket edilmesini hemen hızlıca anladı. Fiorentina takımı ne olursa olsun iyi oynuyor." 
Fascetti - Bari 

Fiorentina Milan önünde      FATİH Terim yönetimindeki Fiorentina, bu akşam İtalya Ligi maçında Milan’la karşı karşıya gelecek. TSİ 21.30’da başlayacak karşılaşma Cine 5’ten naklen yayınlanacak. Mor - Beyazlı taraftarların A. Franchi Stadı’nı rekor ölçüde dolduracakları söylenirken, Terim’in Floransa’da kalmasına destek vermek için pankart asacakları da belirtildi. Fiorentina’da kart cezalısı olan Amoroso oynayamazken, Milan’dan Albertini, Costacurta ve Boban’ın takımda yer almayacağı bildirildi. 
     


 SPOR 


























</TEXT>
</DOC>
