<DOC>
<DOCNO> 21785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/son/sonspo06.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Siirt Jet-Pa "Sergen'in bonservisi bizim elimizde" 
</HEADLINE>
<TEXT>

     Siirt Jet-Pa Spor Kulübü Başkanı Takiddin Yarayan, son günlerde adı birçok takımın transfer listesinde yer alan futbolcuları Ceyhun için, ''Trabzonspor ile 2-3 gün içinde söz keseceğiz'' dedi. 
     Takiddin Yarayan, bir görüşme için geldiği Futbol Federasyonu'nda,gazetecilere yaptığı açıklamada, Ceyhun için kendilerine birçok kulüpten öneri geldiğini, ancak en ciddi öneriyi Trabzonspor'un yaptığını söyledi. Yarayan, Beşiktaş'ın da transfer listesinde yer alan Ceyhun'un, teknik direktör Christoph Daum tarafından bu hafta izleneceğini öğrendiklerini ifade ederek, ''Ekonomik krizden etkilenen kulüplerden, takas talepleri geliyor. Biz takası reddediyoruz'' diye konuştu. 
     
     Sergen'in bonservisi 
     Siirt Jet-Pa Spor Kulübü Başkanı Yarayan, Trabzonspor'da forma giyen Sergen'in, ''Bonservisim elimde'' biçimindeki sözlerini değerlendirirken, ''Sergen'in bonservisi Siirt Jet-Pa Spor'dadır'' dedi. 
     Yarayan, Sergen'in, gerekli ödemelerin yapılmaması nedeniyle bonservisinin kendisine geçtiğini savunduğunu belirterek, ''Tüm belgeler bizim lehimizde. Sergen kendi kendine gelin güvey oluyor. Bu futbolcuya talip olacak kulüpler, bizimle görüşmek zorunda'' dedi. Bugüne dek Sergen için yalnızca Trabzonspor'dan görüşme talebi geldiğini kaydeden Yarayan, bu futbolcu için adı sıkça anılan Beşiktaş Kulübü'nün ise kendilerine herhangi bir başvuruda bulunmadığını bildirdi. 
     
     Oktay bilmecesi 
     Yarayan, sezon başında İspanya'nın Las Palmas takımına transfer olan, sezon ortasında ise Trabzonspor ile sözleşme imzalayan Oktay'ın FIFA'lık olan bonservis sorununun çözümü için, Zürih'te bir toplantı yapılacağını, burada Trabzonspor ve Las Palmaslı yöneticilerle biraraya geleceklerini söyledi. Yarayan, gelecek hafta içinde Zürih'e gideceklerini, burada yapılacak toplantı sonrasında, Oktay'ın satışının gündeme gelebileceğini kaydetti. 







</TEXT>
</DOC>
