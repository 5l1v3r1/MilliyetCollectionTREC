<DOC>
<DOCNO> 43067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/son/sontur07.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa değişikliği görüşmeleri başladı 
</HEADLINE>
<TEXT>

     TBMM Anayasa Komisyonu, Partilerarası Uzlaşma Komisyonu tarafından hazırlanan 37 maddelik Anayasa değişikliğini görüşmeye başladı. Yapıldığı günden bu yana 5 kez değişikliğe uğrayan 1982 Anayasası, 37 maddesinde yapılacak düzenleme ile en kapsamlı değişikliğe sahne olacak. 
     Komisyon Başkanı Turhan Tayan, toplantıyı açarken yaptığı konuşmada, 1982 Anayasası'nın 12 Eylül şartları içinde hazırlanarak yürürlüğe girdiğini, ancak 19 yıl içinde çok tartışıldığını ve eleştirildiğini belirterek, bu nedenle geçen sürede 24 maddede değişikliğe gidildiğini hatırlattı. 
     Anayasa'nın, ''toplumsal ve bireysel beklenti ve ihtiyaçlara cevap vermediği'' tartışmalarının boyut kazandığını vurgulayan Tayan, temel hak ve hürriyetler, hukuk devleti, demokratik hak ve özgürlükler açısından yetersiz hatta sınırlayıcı olduğu gerçeğinden hareketle toplumda ortaya çıkan geniş çaplı Anayasa değişikliği istekleri doğrultusunda TBMM'nin 2 yıldan beri çalıştığını kaydetti. 
     Son yıllarda siyaset kurumu, partiler demokrasisi ve TBMM'nin önemli ölçüde eleştirildiği, hırpalandığı ve itibar kaybettiğine işaret eden Tayan, şu anda Türkiye'nin önemli bir ekonomik kriz yaşadığını, toplumun yeni bir ümit ve heyecan beklediğini savundu. Tayan, AB kapısında bekleyen Türkiye'nin bu büyük projeyi tamamlamasının önemli bir aşama olacağını ifade etti. Anayasa'nın 37 maddesinin TBMM tarafından değiştirilmesini önemli ve tarihi bir olay olarak değerlendiren Tayan, ''Umuyorum ki, TBMM siyasetin itibar bulması için bu fırsatı en iyi şekilde değerlendirecektir. Bu onurlu başarı, 21. dönem TBMM üyelerinindir'' görüşünü savundu. 
     Tayan, komisyonunu tam bir uzlaşı anlayışı içinde çalışacağını, Anayasa değişikliklerinin gerektirdiği nitelikli çoğunluğun komisyonda da geniş çaplı uzlaşma gerektirdiğine dikkat çekerek, Uzlaşma Komisyonu'ndaki olumlu ve uzlaşmacı tututumun Anayasa Komisyonu'nda da devam edeceğine olan inancını dile getirdi. ''Yaşanan müessif terör saldırıları moralimizi bozmamalı'' diyen Tayan, bu talihsiz olayların demokratikleşme heyecanını kesmemesi gerektiğini, yıllarca terör acısını yüreğinde hisseden bir ülke olarak Türkiye'nin, en kara günde bile demokrasi ve özgürlüklerden ödün vermediğini söyledi. 
     Anayasa Komisyonu'nda Hükümet'i temsil eden Devlet Bakanı Nejat Arseven, Tayan'ın ardından yaptığı kısa konuşmada, toplumun her kesiminin hak ve özgürlükler ve düşünceyi ifade yönünde beklentisi bulunduğuna işaret ederek, Partilerarası Uzlaşma Komisyonu tarafından hazırlanan 37 maddelik değişikliğin, toplumun mutabakatına sahip olduğunu söyledi. Anayasa Komisyonu'nun tıpkı Partilerarası Uzlaşma Komisyonu'nun sergilediği uzlaşma anlayışı içinde çalışarak değişiklikleri hayata geçirmesi dileğinde bulunan Arseven, ülke ve toplumun yararına olan bu değişikliklerin önemini vurguladı. 
     Anayasa Komisyonu'ndaki görüşmeler, komisyon üyesi olmayan milletvekilerinin ve kalabalık bir basın grubunun ilgisine neden oldu. Komisyon Başkanı Tayan, bazı milletvekilerinin salonun küçük olduğundan dolayı görüşmelerin sağlıklı yürütülemeyeceği eleştirilerine karşılık, çalışmalara 10 dakika ara vererek, KİT Komisyonu'na geçilmesini istedi. Komisyon, daha sonra KİT Komisyonu'na geçerek, çalışmalarını sürdürdü. Tayan, bazı DYP'li milletvekilerinin isteği üzerine, genel görüşmelerin kameralara açık olarak yapılmasına izin verdi. 







</TEXT>
</DOC>
