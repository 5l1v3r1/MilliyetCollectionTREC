<DOC>
<DOCNO> 30177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/04/ekonomi/eko02.html </URL>
<DATE> 2001/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Universal Sigorta tasfiye edilecek 
</HEADLINE>
<TEXT>

Hazine el koyduğu şirketin tasfiyesi için beş kişilik bir ekip oluşturdu. Öncelikli olarak hasarları mahkemece kanıtlanmış poliçeler için ödemede bulunulacak 
     KADİFE ŞAHİN 

     Hazine, Universal Sigorta’ya el konulmasından sonra tasfiye sürecini başlatıyor. Hazine yetkililerinden alınan bilgiye göre, 3797 Sayılı Sigorta Murakebe Kanunu’nun Kanun Hükmünde Kararnameye dayanıyor 20’inci maddesinin 3’üncü fıkrasının B bendince el konulan Universal Sigorta’nın toplam 2.5 trilyon liralık hasar ödemesi bulunuyor. 
     Hasarların teminatlardan karşılanacağını belirten Hazine yetkilileri, Universal Hayat’ta yaşanan tasfiye sürecinin başarılı bir şekilde tamamlandığına dikkat çekerek Universal Sigorta’nın tasfiyesinin benzer bir süreçte gerçekleştirileceğini ifade etti. 
     Hazine yetkilileri, tasfiye sürecinde hiçbir sigortalının mağdur edilmesinin söz konusu olmayacağını belirtti. 
     
     173 bin sigortalısı var 
     Tasfiye süreci için beş kişilik bir ekip oluşturan Hazine, hasarları mahkemece kanıtlanmış poliçelere öncelikle ödemede bulunacak. Bir yıllık bir süreyi kapsayan poliçelerde ev, araba veya diğer sigorta poliçelerinde meydana gelen hasarların ödemeleri bu süre içinde haklılık kazanmaması halinde ödenmeyecek. 
     173 bin sigortalısı bulunan Universal Sigorta’nın trafik, yangın ve makine sigorta poliçelerinden kaynaklanan 2.5 trilyon liralık hasar ödemesi bulunuyor. 
     
     Talimat Derviş’ten 
     Bu arada Hazine’nin resmi bir açıklama ile kamuoyuna duyurmadığı sektörünün ilk el koyma operasyonun Devlet Bakanı Kemal Derviş’in talimatıyla sessiz yapıldığı öğrenildi. 
     Derviş’in bu talimatı Bankacılık sektöründe yeterince sorun var sigortacılık sektörünü de çok öne çıkarmayın’ ifadesiyle verdiği belirtildi. Böylece Universal Sigorta’nın devlete geçmesi kararı kamuoyuna resmi olarak bildirilmeden geçtiğimiz günlerde sessizce gerçekleştirildi. 
     
     İlk el koyma 
     Universal Sigorta ile birlikte ilk kez bir sigorta şirketine Hazine el koymuş oldu. Daha önce Fon’a geçen bankaların sigorta şirketleri de Fon’a geçmişti. 
     
Bolak, finanstan tamamen çekildi      Finans sektörüne Universal Sigorta’yı kurarak giren Türkpetrol Holding’in sahibi Aydın Bolak, daha sonra Universal Hayat’ı kurmuştu. 1998 yılında Türk Ticaret Bankası’nı Türkbank alarak finans sektöründe büyümeyi hedefleyen Bolak, Çakıcı’nın devreye girmesi ve hükümet istifası ile sonuçlanan ihaleden 500 milyar zarar ile çıktı. Bolak, Türkbank Munzam Vakfı’na ödediği 500 milyarı geri alamadı. Bu gelişmelerden sonra ekonomik sorunlar yaşayan Bolak, Universal Hayat’ta zor duruma düştü. Hazine, 1999 yılında şirketin poliçe kesme yetkisini elinden alarak Mart 2000’de portföyünü Ziraat Bankası’nın iştiraki olan Başak Sigorta’ya devretti. Hazine, geçtiğimiz günlerde de Bolak’ın elinde olan Universal Sigorta’nın ödeme güçlüğünde olması ve sermaye açığını kapatamaması nedeyle şirkete el koydu. 
     



 EKONOMİ 



























</TEXT>
</DOC>
