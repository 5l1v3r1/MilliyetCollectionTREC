<DOC>
<DOCNO> 37966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/19/son/sontur13.html </URL>
<DATE> 2001/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte azim bu... 75 yaşında hem okulu bitirdi hem ehliyet aldı 
</HEADLINE>
<TEXT>

     Manisa'nın Sarıgöl İlçesi'ne bağlı Sığırtmaçlı Köyü'nde yaşayan 75 yaşındaki İsmail Kartal, bu yıl önce ilköğretim diploması, sonra da sürücü belgesine kavuştu. 
     İsmail Kartal, okuma yazmaya çok meraklı olmasına rağmen imkansızlık yüzünden 3. sınıfta terk etmek zorunda kaldığı ilkokulu, 75 yaşında da olsa bitirmenin mutluluğunu yaşadığını söyledi. 
     Otomobili ve traktörü olduğunu, ancak ehliyeti olmadığı için bugüne kadar bu taşıtları kullanamadığını belirten Kartal, ''Diplomamı alınca, sürücü belgesi de almak istedim. Sınavı başardım. Artık otomobilimi rahatça kullanıyorum'' dedi. 
     İsmail Kartal, 5 çocuk, 20 torun sahibi olduğunu ve ilerlemiş yaşına rağmen yaşama sevincini hiç yitirmediğini ifade ederek, ''Belirli bir yaşa ulaşmış insanlar hayattan kopmak yerine, kendilerine güzel uğraşlar bulmalı. Bu kendini geliştirici yönde olursa daha iyi. Son nefesimizi verdiğimiz ana kadar hayatın değerini bilmeliyiz'' dedi. 
     







</TEXT>
</DOC>
