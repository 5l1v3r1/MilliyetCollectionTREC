<DOC>
<DOCNO> 25764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/son/soneko10.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyalı Ahmet, Yahoo'nun gözdesi oldu... 
</HEADLINE>
<TEXT>

     ABD'nin Chicago kentinde Asena Bilgisayar firmasının sahibi Konyalı Ahmet Keskes 25 , internetteki ünlü Yahoo sitesinin mezat kanalını kullanarak tüm dünyaya perakende elektronik cihaz satıyor. 
     Yahoo sitesinin mezat bölümünde tüketici yorumlarıyla yüzde 99 güvenli firma seçilen Asena için, Yahoo sitesi özel bir bölüm dizayn etti. Yahoo sitesi Asena firmasını, elektronik satıcılarının liderleri arasında gösterdi. 
     Chicago'da yüksek öğrenimini ekonomi alanında yapan Ahmet Keskes, öğrencilik yıllarında arkadaşlarıyla kurduğu Nova bilgisayar firmasıyla, PC Maganize'in yarışmalarına girerek, Compaq ve Gateways gibi firmaları geride bırakmıştı. 
     
     Yeni Zelanda'dan Japonya'ya 
     Günün 8 saatini bilgisayar başında, Yahoo ve Ebay sitesindeki açık arttırmalarını organize etmekle geçirdiğini belirten Ahmet Keskes, Yeni Zelanda'dan Japonya'ya kadar bir çok ülkeye mal satıyor. 
     Elektronik cihazlar, bilgisayar parçaları ve programlar, dijital kameralar pazarlayan Keskes, müşterilerinin yarısına yakınının ABD'den, yarısından çoğunun ise diğer ülkelerden olduğunu kaydetti. 
     Keskes, siparişleri zamanında gönderdiği ve malları rakiplerinden daha ucuza sattığı için kısa zamanda, sürekli müşteriler kazandığını açıkladı. 
     Keskes'in Chicago'daki firmasında çalışan 26 bilgisayar uzmanı ise ABD'nin çeşitli firmalarına yazılım programları ve web siteleri hazırlıyor. 






</TEXT>
</DOC>
