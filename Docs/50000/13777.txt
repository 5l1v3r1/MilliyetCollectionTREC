<DOC>
<DOCNO> 13777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/30/son/sondun04.html </URL>
<DATE> 2001/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı Cem, Ulusal Güvenlik Danışmanı Condoleezza Rice ile görüştü 
</HEADLINE>
<TEXT>

     ABD Dışişleri Bakanı Colin Powel'in davetlisi olarak Washington'a resmi bir ziyaret düzenleyen Dışişleri Bakanı İsmail Cem'in, ABD Başkanı George Bush'un Ulusal Güvenlik Danışmanı Condoleezza Rice ile ekonomi başta olmak üzere, Kafkasya, Ortadoğu, Balkanlar ile Avrupa Güvenlik ve Savunma Kimliği AGSK konularını içeren kapsamlı bir görüşme yaptığı öğrenildi. 
     Edinilen bilgiye göre yaklaşık bir saat süren görüşmede, ilk önce Türkiye'deki ekonomik sıkıntı konusu ele alındı. Dışişleri Bakanı Cem, mevcut ekonomik sıkıntıları anlatmakla birlikte Türkiye'nin Dünya Bankası verilerine göre, dünyanın 16'ıncı büyük ekonomisi olduğunu anlattı. 
     Türkiye'de dinamik bir ekonomik altyapı olduğunu belirten Cem, bu aralar zor bir dönemden geçmekle birlikte hazırlanan ekonomik program çabalarına da değinerek, bu sorunu aşabileceklerini ifade etti. 
     Görüşmede Condoleezza Rice'ın ise, Ekonomiden Sorumlu Devlet Bakanı Kemal Derviş'in ABD'de çok önemli ve yararlı temaslarda bulunduğunu ilettiği öğrenildi. Rice ayrıca, ABD'nin, Türkiye'nin önemini iyi bildiğini ve ekonomik gelişmeleri yakından izlediğini de kaydetti. Rice, 3 Nisan'da gerçekleşecek Azerbaycan-Ermenistan Cumhurbaşkanları zirvesine ABD'nin verdiği önemi ve bu zirveden umutlu olduklarını da ifade etti. Dışişleri Bakanı Cem de, bölge ülkesi olarak Türkiye'nin Azerbaycan halkının ''evet'' diyeceği bir yaklaşımı destekleyeceğini ifade etti. 
     Rice-Cem görüşmesinde,, Yukarı Karabağ sorununa ilişkin ABD ile Türkiye'nin benzer yaklaşımlarının teyid edildiği belirtildi. 
     Cem görüşmede, Yukarı Karabağ'da yeni istikrarsızlıklara yol açmayacak bir barışa ulaşılması gerektiği mesajını iletti. 
     Görüşmede, Gürcistan'ın istikrarı, Türkiye Gürcistan işbirliği konuları ve Rusya'nın tutumunun da ele alındığı öğrenildi. Cem görüşmede, ABD'nin Ortadoğu'da aktif rol alması ve şiddetin durdurulması mesajını iletmesi gerektiği görüşünü vurguladı. Cem-Rice görüşmesinde, Avrupa Güvenlik ve Savunma Kimliği AGSK konusu da ele alındı. Cem, NATO'nun merkezi konumu bulunduğunu ve NATO'ya zarar gelmemesi gerektiğini vurguladı. İsmail Cem, NATO'nun ''kuralı koyan taraf'' olması gerektiğini, çünkü zaten NATO imkanlarını kullanmayı talep edenin AB olduğunu ve Türkiye'nin karar mekanizmasından dışlanmaması gerektiğini ifade etti. 
     Cem görüşmede, kendi çektiği fotoğraflardan oluşan kitabını da Rice'ye hediye etti. Görüşmeye, ABD'nin Ankara Büyükelçisi Robert Pearson da katıldı. Türk tarafından da, Dışişleri Bakanlığı Müsteşar Yardımcıları Uğur Ziyal ve Yiğit Alpogan katıldı. 




</TEXT>
</DOC>
