<DOC>
<DOCNO> 3045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/20/sanat/asan.html </URL>
<DATE> 2001/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ben başkasıyım 
</HEADLINE>
<TEXT>

"John Malkovich Olmak" adlı filmde ünlü aktörün zihnine bir kapı açılıyor 
     1999’un en iyi ve en özgün filmlerinden birini gecikmeli de olsa izleme fırsatını yakaladık. Sakın kaçırmayın "John Malkovich Olmak" başta aşk ve tutku olmak üzere cinsel tercihler, fantaziler, bir başkasının yerine geçme, cinsiyet değiştirme, sonsuza dek genç kalma, ölümsüz olma gibi temaları yoğun biçimde işliyor. 
     Kuklacı Craig, bir New York gökdeleninin yedi buçukuncu katında arşiv memuru olarak iş bulur Mesai arkadaşı Maxine’e abayı yakar. Craig, arşivdeki bir dolabın ardında, John Malkovich’in zihnine açılan bir kapı keşfeder. Zihne giren kişi on beş dakika boyunca, kendi benliğini yitirmeden John Malkovich olur, onun hissettiklerini hisseder. Özel alanın içerden işgali Hem röntgenleyen hem röntgenlenen olmanın sapkın hazzı On beş dakika dolunca New Jersey otoyol turnikeleri yakınında şarampole fırlatılırlar... 
     Craig ve Maxine, geceleri yedi buçukuncu katı, iki yüz dolar bastıran herkesi John Malkovich’in zihnine gönderen J.M. A.Ş.’ye çevirir Ancak, Craig’in, çocuk özleminden evi ufak çaplı bir hayvanat bahçesine çevirmiş karısı Lotte işe farklı bir boyut kazandırır. Lotte, Malkovich olma, bir erkek bedenine sahip olma deneyimini yaşayınca aslında lezbiyen olduğunu keşfeder. En kısa zamanda cinsiyet değiştirmeyi kafasına koyar. 
     
     Kukla Malkovich 
     Bu arada John Malkovich’i baştan çıkaran Maxine ile onun bedenindeyken birlikte olur. Maxine de bu ilişkiden hoşnut kalınca zavallı aktörün bedenini randevu evi niyetine kullanmaya başlarlar Kıskançlıktan çatlayan Craig, kuklacı olmanın verdiği beceriyle Malkovich’i kendi zihninde tutsak alır. Craig, sıkılgan kişiliğinden kurtulmayı ve Maxine’i elde etmeyi filmin başında yaptığı kuklalar aracılığıyla başarırken, gizli kapıyı bulduktan sonra John Malkovich’i kukla yerine koyarak amacına ulaşmaya çalışır. 
     Olaylar git gide karmaşık hale gelir. İzlemesi de daha zevkli olur 
     
     


 SANAT 









</TEXT>
</DOC>
