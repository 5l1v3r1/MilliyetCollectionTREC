<DOC>
<DOCNO> 45353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/guncel/gun11.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Kardeş Çapan cephanelik gibi 
     Tutuklu bulunan Esenyurt Belediyesi eski Başkanı Gürbüz Çapan’ın kardeşi Resul Çapan’ın içinde bulunduğu otomobili Kartal Yakacık’ta durduran Asayiş Şube ekipleri, arabanın torpido gözünde 9 milimetre çapında ruhsatsız bir tabanca, bagajında da savunma tipi el bombası buldu. Resul Çapan ile yanında bulunan Tuncay Durukan ve Onur Lehtemur gözaltına alındı. Asayiş Şube Gasp Büro Amirliği’ne götürülen Çapan’ın "Gürbüz Çapan’ın kardeşiyim. Onu ziyarete gelmiştim" dediği belirtildi. 
     
     Sincar basını istemedi 
     Sincar aşiretinden Sadettin Sincar’ın katil zanlısı Gaffur Karaca’nın iş ortağıyla şoförünün öldürülmesini azmettirdiği iddia edilen Murat Sincar, idam istemiyle yargılandığı İstanbul 1 No’lu DGM’de basını suçladı. Sincar, "Başıma ne geldiyse bunlar yüzünden geldi" dediği gazetecilerin duruşma salonundan çıkarılmasını istedi. Talebi kabul eden mahkeme, gazetecileri dışarı çıkarttı. Sincar, Turizm Bakanı Mustafa Taşar’ı da tehdit etti. 
     
     Kenan Kalav’a 15 yıl hapis 
     Türkiye’den götürdüğü uyuşturucuyla İspanya’da yakalanıp 9 yıl hapis yattıktan sonra serbest kalan sinema oyuncusu Kenan Kalav, aynı olayla ilgili İstanbul 3 No’lu DGM’de görülen davada da 15 yıl ağır hapis ve 156 milyon lira para cezasına çarptırıldı. Dünkü duruşmaya katılmayan Kalav’ın, aynı suçtan İspanya’da hapis yattığı için Türkiye’de tekrar cezaevine konulmayacağı bildirildi. 
     



 GÜNCEL 

















</TEXT>
</DOC>
