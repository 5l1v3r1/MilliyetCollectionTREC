<DOC>
<DOCNO> 30869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/07/son/soneko10.html </URL>
<DATE> 2001/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yükselen piyasalarda ekonomik çıkmazlar borsaları vurdu 
</HEADLINE>
<TEXT>

     Türkiye ve Latin Amerika'daki bazı ülkeler gibi yükselen piyasalar denilen ülkelerdeki ekonomik güçlükler, Uluslararası Para Fonu IMF ile pürüzler ve sorunların olumsuz etkisiyle, bu ülkelerin para birimleri önemli ölçüde değer kaybetti, menkul kıymetler borsaları da düştü. 
     Güney Afrika para birimi rand'ın dolar karşısındaki değeri dün yeni düşüş rekoru kırarken, 1 dolar 8.24 rand'a yükseldi, bir günde rand 7.5 sent binde 9 oranında değer kaybetti. 
     Güney Afrikalı ihracatçıların rand'ı kurtarmak için harekete geçmeleriyle, bu ülkenin para birimi daha sonra toparlandı ve 1 dolar 8.2110 rand'a geriledi. Dolar daha önce 23 Nisan'da 8.20 randa kadar çıkmıştı. Sterlinin rand karşısındaki değeri son iki ayın en yüksek düzeyine 11.5320 rand'a çıktı. 
     Borsacılar, rand'ın gelecek günlerde yine dalgalanacağını tahmin ediyor ve esasen yükselen piyasalar ülkelerinin para birimlerinin baskı altında olmasından dolayı bunun devam edeceğini belirtiyorlar. Borsacılara göre euro zayıflarken, dolar güçleniyor. 
     Polonya'da Dayanışma Grubu liderliğindeki koalisyon hükümetindeki anlaşmazlıklar ve bütçe açıklarının giderek büyümesinden duyulan endişeler nedeniyle, zloti dolar karşısında değer kaybetti. 
     Varşova döviz borsasında zloti dolar karşısında yüzde 4'den fazla değer kaybederken, dolar 4.03 zlotiden 4.22 zlotiye yükseldi, euro da 3.38 zlotiden 3.54 zlotiye çıktı. 
     Bu arada borsacılar, uluslararası bir bankanın Polonya'daki şubesinin 50 ila 100 milyon dolar civarındaki dolar alımının zlotinin değer kaybını hızlandırdığını, bu alımın sığ piyasada ani ve çok saldırgan olduğunu bildirdi. 
     Bunun ardından, Polonya Başbakanı Aleksander Kwasniewski'nin Polonya Radyosu'na yaptığı ''bütçe durumunun kötüleşmesi nedeniyle Maliye Bakanı Jaroslaw Bauc'un görevine son verilmesinin düşünülmesi gerektiği'' yolundaki süpriz açıklaması, adeta tuz-biber ekti. 







</TEXT>
</DOC>
