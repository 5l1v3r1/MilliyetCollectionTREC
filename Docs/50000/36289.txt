<DOC>
<DOCNO> 36289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/ekonomi/eko02.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
OYAK’tan Sümerbank’a 27 trilyon lira sermaye 
</HEADLINE>
<TEXT>

Devir tarihinde sermayesi sıfır olacak Sümerbank’a 27 trilyon lira sermaye koyacak olan OYAK Grubu, bankayı 15 Ocak 2002’ye kadar OYAK Bank’la birleştirecek 
     MİLLİYET Ankara 

     Tasarruf Mevduatı Sigorta Fonu TSMF bünyesinde ki Sümerbank’ın hisse senedi devir ve satış sözleşmesi, Bankacılık Düzenleme ve Denetleme Kurulu BDDK ile Ordu Yardımlaşma Kurumu OYAK arasında dün imzalandı. Yapılan anlaşmaya göre, OYAK Sümerbank’a ilk aşamada 27 trilyon lira sermaye koyacak. 
     Devir ve satış anlaşması, BDDK Başkanı Engin Akçakoca ve OYAK Grubu Başkanı Yusuf Selçuk Saka tarafından Ankara’da imzalandı. İmza törenine, OYAK Genel Müdürü Coşkun Ulusoy da katıldı. 
     
     Birleşme 2002’de 
     BDDK’dan Sümerbank’ın satışına ilişkin anlaşma nedeniyle yapılan açıklamaya göre, bankanın her biri bin lira nominal bedelli 133 milyar 400 milyon adet hisse OYAK’a devredildi. 
     Sermayesi sıfır olarak verilecek bankaya alır almaz 27 trilyon lira sermaye koyacak olan OYAK, Sümerbank’ı en geç 15 Ocak 2002 tarihine kadar OYAK Bank’la birleştirecek. 
     
     Bilançonun üçte biri 
     OYAK, Sümerbank’ın yaklaşık 6 katrilyon liralık bilançosunun 2 katrilyonluk bölümünü devralacak. Bilançonun üçte ikisi devlette kalacak. Ancak OYAK, TMSF’nin el koyduktan sonra bankaya aktarılan 672 trilyonluk kaynağı en geç 12 Haziran 2002’ye kadar geri ödeyecek. 
     TMSF’nin aktardığı bu paraya k r üzerinden hesaplanacak faiz de uygulanacak. Böylece devlet, Bank Ekspres’e aktardığı 141 trilyon liranın ardından Sümerbank’a aktardığı parayı da kurtarmış olacak. 
     
Engin Akçakoca Grup hak ettiği büyüklüğe ulaşacak      BDDK Başkanı Engin Akçakoca, Sümerbank’ın satışının, OYAK Grubu’nu güçlendireceğini belirterek, "Sümerbank’ın satışının, OYAK Bank’ın uzun süreden bu yana hak ettiği büyüklüğe ulaşması açısından yerinde bir adım olduğuna inanıyorum" dedi. 
     OYAK Grubu Başkanı Yusuf Selçuk Saka da, zafiyete düşmüş, belkide tasfiye sürecine girmiş olan bir bankayı ekonomiye kazandırmaktan mutluluk duyduğunu söyledi. Grubun, bankacılıkta daha da büyüyeceğini vurgulayan OYAK Genel Müdürü Coşkun Ulusoy ise, Sümerbank’ın satın alınmasını bankacılıktaki ilk adım olarak gördüklerini kaydetti. 
     Bankayı büyüterek Türkiye’ye örnek bir banka haline getirmek istediklerini kaydeden Ulusoy, "Bankacılıkta, attığımız adımı başka adımlar takip edecek. İlk etapta Sümerbank’ı, OYAK Bank’la birleştireceğiz, onu orada bırakmayacağız. Bazı yeniliklerin ve adımların peşinde olacağız." 
     



 EKONOMİ 























</TEXT>
</DOC>
