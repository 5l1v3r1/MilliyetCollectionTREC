<DOC>
<DOCNO> 21392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/son/sonspo03.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor "Galatasaray'ı yenmek zorundayız" 
</HEADLINE>
<TEXT>

     Trabzonspor beraberliğini unuutan Gaziantepspor, tüm dikkatlerini Galatasaray karşılaşmasına yöneltti. 
     Avrupa Şampiyonlar Ligi'ne katılma yolunda Galatasaray ile kader maçına çıkacak olan kırmızı-siyahlı ekip, yönetim, teknik heyet ve taraftarla birlikte hedefe bir adım daha yaklaşabilmenin hesaplarını yapıyor. 
     Trabzonspor maçından sonra hazırlıklara başlayan Gaziantepspor, perşembe gününden sonra tüm çalışmalarını basına kapalı olarak sürdürecek. 
     Gaziantepspor Teknik Direktörü Sakıp Özberk, Avrupa Şampiyonlar Ligi'ne katılma yolunda tarihi bir fırsat yakaladıklarını, bunu en iyi şekilde değerlendirmek için öncelikle Galatasaray engelini aşmaları gerektiğini söyledi. 
     Hedefe ulaşmak için yönetim, teknik heyet, futbolcu ve taraftarın kenetlendiğini ifade eden Özberk, ''Hiçbir sıkıntımız yok, moralimiz çok yüksek. Bir ilke daha imza atmak için sabırsızlanıyoruz. Bu hırs ve istek, galibiyet umutlarımızı daha da artırıyor. Tüm hesaplarımız galibiyete yönelik, başka bir skoru düşünmek dahi istemiyoruz'' dedi. 
     Gaziantepspor'un kollektif futbolu en iyi oynayan takım olduğunu, bu özelliğin kendilerini Galatasaray maçında sonuca götüreceğine inandığını anlatan Özberk, şöyle konuştu 
     ''Sezon başından beri, yapabileceğimizin en iyisini gerçekleştirmek için mücadele ettik. Lig maratonunda, kaybettiğimiz ve üzüldüğümüz dönemler oldu ancak, her maça final havasında çıkıp, kollektif oyun anlayışı sergiledik.Bu mücadelenin semeresini aldık. Çok koşan, mücadele eden hırslı ve istekli futbolculardan kurulu güçlü bir kadromuz var. Bu kadronun Galatasaray sınavını da başarı ile geçeceğine inanıyorum.'' 
     
     Basına kapalı çalışma 
     Özberk, kadro sıkıntısı yaşamadıklarını, perşembe gününden itibaren tüm çalışmaları basına kapalı olarak yapacaklarını kaydederek, şöyle devam etti 
     ''Cezalı olduğu için Trabzonspor maçında görev yapamayan Batista, Galatasaray maçında forma giyecek. Sakat olan Mustafa'nın tedavisi sürüyor. Bu futbolcunun durumu maç günü belli olacak. Trabzonspor maçında sakatlanan Fatih'in ciddi bir rahatsızlığının bulunmaması da sevindirici bir gelişme. 
     Futbolcularımı Galatasaray maçına en iyi şekilde motive etmek için Perşembe gününden itibaren dış dünya ile bağlantıyı keseceğiz. Çalışmaları basına kapalı yapmayı kararlaştırdık. Bu konuda, anlayış bekliyoruz. Gaziantepspor, basınla çok içli dışlı olmaya alışkın olan bir takım değil. Futbolcunun, motivasyonunu kendi içerisinde oluşturmasının çok önemli olduğunu düşünüyoruz.'' 
     Özberk, Şampiyonlar ligi hedefine çok yaklaşan Gaziantepspor'a tam destek verilmesi için herkesin seferber olması gerektiğini de sözlerine ekledi. 






</TEXT>
</DOC>
