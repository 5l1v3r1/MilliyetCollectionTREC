<DOC>
<DOCNO> 1458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/10/spor/spo01.html </URL>
<DATE> 2001/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Alaçayır’a meniskus yırtığı tanısıyla artroskopi yapıldı. Meniskus sağlam çıktı. Dizdeki yağ dokusu alındı 
</HEADLINE>
<TEXT>
Olur böyle vakalar 
Doktorlar bu tür operasyonlarda yanılma payı olabileceğini savundu. Olan takımıyla birlikte hazırlık kampına gidemeyen Murat ile "Bu meniskus sağlam" dediği için "İşi bilmiyor" diye görevden alınan kulüp doktoruna oldu. 
     BİLAL MEŞE 

     HER şey bu sezon kasım ayının ikinci haftasındaki Samsunspor - Beşiktaş maçında başladı. Murat Alaçayır, karşılaşmadan sonra dizindeki ağrılardan yakındı. Kulüp doktorları Alaçayır’ı kontrol altına aldılar. Aradan bir ay geçtikten sonra Siyah - Beyazlı futbolcu İzmir’e gitti. Yakından tanıdığı Altay Kulübü’nün doktoru Levent Köstem’e muayene oldu. 
     KÖSTEM, Murat’tan hemen MR çektirmesini istedi. Murat Alaçayır, İstanbul’a döndü, 3 Ocak’ta Alman Hastanesi’nde MR çektirildi. Tanı, meniskus yırtığı şeklindeydi. Operasyon yapılacaktı, dizdeki yırtık temizlenecekti. Haber, Beşiktaş yönetimini de öfkelendirdi. "Bu meniskus sağlam" dediği için "İşi bilmiyor" diye kulüp doktoru Gökhan Metin görevden alındı. 
     VE Alman Hastanesi’nde Profesör Doktor Aziz Alturfan, Murat Alaçayır’a artroskopi yaptı. Ama meniskus sağlamdı. Bunun üzerine artroskopide ağrılara neden olduğu gerekçesiyle "medial plica" yani yağ dokusundan oluşan dizdeki iç kıvrım temizlendi. Olan hazırlık döneminde takımından ayrı kalacak Murat ile görevden alınan doktor Gökhan Metin’e oldu. 
     
Doktorlar ne diyor      "BU tür olaylarda çekilen MR’larda yüzde 5, hatta 10 yanılma payı vardır. Kaldı ki dizde oluşan bu tür ağrılar meniskus yırtığını taklit eder. Yırtık tanısıyla geldi. Artroskopi yaptık. Ancak yırtık olmadığını gördük. Ağrılara neden olan medial plicayı temizledik." 
Prof.Dr.Aziz Alturfan Artroskopiyi yapan 

     "İLK yarıda oynadığımız Samsunspor maçından sonra Murat sürekli dizindeki ağrılardan şikayetçi oldu. Yaptığımız klinik muayenelerde meniskus yırtığına rastlamadık. Gereken tedavileri sürekli uyguladık. Ve bir süre öncesine kadar antrenmanlara da çıkıyordu. Görevimizde eksiklik yapmadık." 
Dr.Gökhan Metin Beşiktaş’tan ayrılan 

     "İZMİR’e geldi ve ağrılarını söyledi. MR çektirmesini istedim. Çektirdikten sonra bana geçilen raporda meniskus yırtığı yazıyordu. Eğer ortada yırtıkla ilgili bulgular varsa artroskopi yapıp, görmek gerekir. Yapılan artroskopi doğrudur. Çünkü MR’de yüzde 3 ile 5 yanılma payı olabiliyor." 
Dr.Levent Köstem İzmir’deki doktoru 

     "SÜREKLİ şikayeti olan sporculara kesin teşhis konulamıyorsa doğal olarak artroskopi bir alternatiftir. Artorsokopiyle diz içindeki problem direk olarak görülebilir. Medial plica iç meniskusu taklit eder. MR ve diğer muayeneler sınırlı bulgu verir." 
Prof.Dr.Mehmet Binnet UEFA Sağlık Kurulu Üyesi 

     "TEK başına MR’a güvenmek yanlış. Artroskopi yapılmadan önce hasta enine, boyuna muayene edilmeliydi. Yani önce klinik muayene yapılmalıydı. Eğer yapılan muayenelerden sonra medial plicada kalınlık tespit edilmişte artroskopi yapılması doğaldır." 
Prof. Dr. Yüksel Tenekecioğlu Cerrahpaşa Ün.Öğretim Üyesi 

SCALA otel kapattı      BEŞİKTAŞ Teknik Direktörü Nevio Scala, bu akşam başlayacak Antalya kampında kalınacak otele başka takım alınmamasını istedi. İtalyan hoca, 11 gün kamp yapılacak Belek’teki Adora Otel’in yöneticilerinden kendilerinden başka takımın tesise alınmamasını talep etti. Scala, basın mensuplarının da otele kabul edilmemesini istedi. 
     SCALA’nın bu talebinden önce iki takımla anlaşan Adora Oteli yetkilileri bunun üzerine rezarvasyonları iptal etti. Scala, yardımcılarına bu konu hakkında "Futbolcularım en rahat şekilde çalışmalı. Bunun için hepimizin elinden geleni yapması lazım. Otel’de takım sayısı fazla olduğu zaman çalışma imkanı kısıtlanır" yorumunu yaptı. l KARTAL YİĞİT 
     
Serdar Bilgili SPK’ya gittiNECMİ KEPÇETUTAN 
     BEŞİKTAŞ, şirketleşme ve halka arz için Sermaye Piyasası Kurulu Başkanlığa’na resmen başvurdu. Başkan Serdar Bilgili, Genel Sekreter Hüsnü Güreli ve Beşiktaş A.Ş.’nin Müdürü Gökhan Sarı ile birlikte dün Ankara’da SPK Başkanı Doğan Cansızlar’ı ziyaret ederek, şirketleşme ve halka arzla ilgili evrakları teslim etti. Bilgili ve arkadaşları GSGM Kemal Mutlu’ya nezaket ziyaretinde bulundu. 
     
Ayhan evleniyor      BEŞİKTAŞ’ın genç futbolcusunun yaklaşık dört yıldır birlikte olduğu İzmirli bir üniversite öğrencisi ile evlenmeyi planladığı belirtildi. Ayhan, "Bugüne kadar ismim bazı kişilerle anıldı. Buna hiç tepki vermedim çünkü benim herkesten sakladığım ciddi bir beraberliğim vardı. Bu ciddi beraberlik inşallah sezon sonunda evillikle noktalanacak" dedi. Ayhan, müstakbel eşinin ismini daha sonra açıklayacağını söyledi. 
     
Terleten sorularTurgay Örme 
     BEŞİKTAŞLI futbolculardan Tayfur, Ahmet Dursun ve Nihat, Beşiktaş Koleji’nin düzenlediği panelde terlediler. Nihat, "Geceleri Nouma’ya takılıyor musun " sorusuna, "Pascal gece hayatını seviyor. Ben onlardan değilim" cevabını verdi. Ahmet ise "Kadınlar performansını düşürüyor mu " sorusunu kaçamak yanıtlarla geçiştirdi. Nihat ayrıca, Fatih Terim’le çalışmak istediğini, ancak bunun Beşiktaş’ta olabileceğini söyledi. 
     


 SPOR 




















</TEXT>
</DOC>
