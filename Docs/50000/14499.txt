<DOC>
<DOCNO> 14499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/guncel/gun05.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ladin’in ölüm hücresi Türkiye’de de var 
</HEADLINE>
<TEXT>

Terörist Carlos’u mahkum ettiren Fransız yargıç, Kanada’dan ABD’ye giriş yaparken yakalanan Cezayirli bir teröristin, Bin Ladin’in Türkiye’de örgütlenmiş bir hücresiyle ilişkisi olduğunu açıkladı 
     YASEMİN ÇONGAR Washington 

     ABD’nin Kenya ve Tanzanya’daki büyükelçiliklerinin bombalanmasıyla bağlantılı olabileceğinden kuşkulanılan ve 31 Aralık 1999’da milenyum kutlamaları sırasında, Amerika’nın batı kıyısındaki büyük kentlere sabotaj yapmayı planladığı iddia edilen Ahmed Ressam adlı Cezayirlinin, ucu Türkiye’ye uzanan "terörist bir zincirin önemli halkalarından olduğu" öne sürüldü. 
     14 Aralık 1999’da, Kanada’dan ABD’ye girerken, bomba yapımında kullanılan malzemelerle yakalanan Ressam’ın Türkiye bağlantısını, Los Angeles’taki yargılama sırasında, Fransız sorgu yargıcı Jean - Louis Brugiere dile getirdi. "Çakal" lakaplı Venezuellalı terörist Carlos’u mahkum ettiren yargıçlardan biri olarak tanınan Brugiere, Ressam’la ilgili iddiasında, Suudi terörist Usame bin Ladin hakkında bazı bulguları da açıkladı. 
     Ressam’ın Afganistan’daki terör kamplarında eğitim gördüğünü, daha sonra Kanada’ya giderek Bin Ladin’e bağlı terör örgütünde yükseldiğini savunan Brugiere, "Ressam’ın üye olduğu Montreal hücresi Türkiye, Londra ve Afganistan’da, yine hücre şeklinde örgütlenmiş birimleri bulunan, Bin Ladin yanlısı bir şebekenin parçasıdır" dedi. Ressam’ın avukatıysa, Brugiere’in "Radikal İslam konusunda önyargılı olduğunu" savunarak, kendisine başvurduğu için ABD hükümetini suçladı. Bölge Yargıcı John Coughenour da, "Brugiere’in önceki deneyimleri, yorumlarının somut verilere dayanmasa bile etkileyici olmasına yol açıyor. Bu durum jüriyi yanıltabilir" diyerek, iddianame okunurken, jürinin salondan çıkmasına karar verdi. 
     


 GÜNCEL 

























</TEXT>
</DOC>
