<DOC>
<DOCNO> 28587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/24/son/soneko07.html </URL>
<DATE> 2001/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Nergis Holding'e ilanlı destek... 
</HEADLINE>
<TEXT>

     Nergis Holding A.Ş. ile çalışan 212 şirket, bazı ulusal ve yerel gazetelere ''Nergis Holding Yanındayız'' başlığıyla ilan verdi. 
     Türkiye'nin ve halkın zor günler geçirdiği, enflasyon, işsizlik ve belirsizliğin ülkenin geleceğini kararttığı öne sürülen ve 212 şirketin isminin yeraldığı ilanda, ''Çalışan, üreten, istihdam alanı yaratarak ekonomimize katkı sağlayan Nergis Holding'in, 50 yıllık tekstil geçmişi ve birikimiyle bu dönemde her türlü engeli aşabilecek güce ve potansiyele sahip bir kuruluş olduğuna inanıyoruz'' denildi. 
     İlanda şu görüşler yer aldı 
     ''On binleri aşan çalışanı olan ve birlikte çalıştığı firmalar aracılığıyla da binlerce çalışana iş imkanı yaratan Bursa'nın lokomotif kuruluşu Nergis Holding fabrikalarının, ülkemize yaptığı yatırımlara ve Türk ekonomisine sağladığı katkılara bundan sonra da devam etmesi bizi ve çalışanlarımızı yakından ilgilendirmektedir. Nergis Grubu'nun gücüne ve başarısına inanıyor, bu yolda onlara her zaman destek vermeye devam ediyoruz.'' Nergis Holding Yönetim Kurulu Başkanı Şükrü Şankaya ile halen Kartal Cezaevi'nde tutuklu bulunan Cavit Çağlar'ın oğlu Mustafa Çağlar'ın da aralarında bulunduğu 9 holding yöneticisi, ''Suç işlemek amacıyla teşekkül oluşturmak'', ''Hayali ihracat yapmak'' ve ''Usulsüz teşvik kredisi'' almak suçlarından tutuksuz olarak yargılanıyor. 







</TEXT>
</DOC>
