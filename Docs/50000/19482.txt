<DOC>
<DOCNO> 19482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/04/spor/spo01.html </URL>
<DATE> 2001/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Haciz korkusu 
</HEADLINE>
<TEXT>

Beşiktaşlı oyuncular maddi kriz nedeniyle güç duruma düştü, alacaklı bankalar baskılarını artırdı, kulüpte protesto mektupları yığılmaya başladı 
     KARTAL YİĞİT 

     BEŞİKTAŞ'ta yaşanan maddi kriz futbolcuları haciz tehlikesiyle karşı karşıya getirdi. Yönetim tarafından kendilerine 22 maçtır transfer taksiti verilmeyen birçok oyuncu, bankalara olan borçları nedeniyle mahkemelik olma korkusu yaşıyorlar. Çeşitli nedenlerle para çeken, kredi kartına borçlanan futbolcuların peşinde banka görevlileri koşmaya başladı. 
     DURUMU kötü olan 7 - 8 futbolcuya bankalar tarafından son protestoların geldiği, borçlarını ödememeleri halinde taşınmaz mallarına haciz uygulanacağı bildirildi. Fulya ve Akaretler'deki kulüp binasında futbolculara ilişkin protesto mektupları her geçen gün artarken, bazı oyuncuların yakın çevresine de büyük miktarda borçlandıkları ifade edildi. 
     ÇIKMAZA giren Siyah-Beyazlı futbolcular, yönetime bir an önce kendilerine ödeme yapılmasını istediler. Özellikle Ali Eren, Fevzi, Erman, Salih, Fazlı, Ümit ve Murat gibi oyuncuların bankalar tarafından takipte olduğu, borçlarının ödenmesi için baskı yapıldığı öğrenildi. Oyuncuların haciz tehlikesi nedeniyle oldukça sıkıntılı oldukları bildirildi. 
     
Tayfur'a 700 milyar      BEŞİKTAŞ yönetimi, sezon sonunda yapacağı transfer görüşmelerinde en yüksek ücreti en fazla maç oynayan futbolcuya göre belirleyecek. Yönetim, tavan ve taban fiyatı buna göre şekillendirecek. Her futbolcunun performansı değerlendirilecek, sonra da masaya oturulacak. 
     YENİ sistemde cezaları dışında en çok forma giyen Tayfur'un, en yüksek parayı alması bekleniyor. Yönetimin, tecrübeli futbolcuya tavan fiyat olarak tek yıllığına 700 milyar lira vermeyi planladığı, bu rakamın brüt mü, net mi olacağı konusunda henüz karara varılamadığı ifade edildi. 
     
Nouma güldürdü      BEŞİKTAŞLI oyuncular Mehmet, Tayfur, Nouma, Nihat ve Bayram, Özel Tarhan Koleji'nde soruları yanıtladı. Aynı grup, Ahmet'i de alıp, Merter'deki Türk Böbrek Vakfı Hastanesi'ni de ziyaret etti. Fevzi, İlhan, Murat ve Fazlı ise Özel Bayramlar İlköğretim Okulu'ndaki panele katıldı. İspanyol Oviedo'nun istediği Nouma, "şampiyon kim olur" sorusuna "Belki Altay veya Yozgat, Siirt" diyerek, espri yaptı. "Türkiye'de mutlu musun" sorusunu ise Türkçe, "Bas bas paraları Leyla'ya" şarkısıyla yanıtladı. 
     



 SPOR 
























</TEXT>
</DOC>
