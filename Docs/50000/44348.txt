<DOC>
<DOCNO> 44348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/30/yazar/tamer.html </URL>
<DATE> 2001/09/30/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Telekomda küçülme zamanı 
</HEADLINE>
<TEXT>

     Telekom şirketlerinin aşırı yatırım ve aşırı harcamalar sonucu düştükleri darboğaz ortada. Deutsche Telekom'un borcu 58.3 milyar dolara fırlamış. Hele France Telekom'unki geçen yıl sadece 4 milyar dolar olan borcunun bu yıl nasıl 57.7 milyar dolara fırlayabildiğini havsalam almıyor. Bu 2 dev kurumun borcunu topladığınızda, Türkiye'nin 107 milyar dolarlık toplam dış borcu mütevazı kalıyor. 
     Tüm telekom şirketleri birbiri ardına çok acıtıcı önlemleri almak durumundalar. Örneğin Turkcell'in kurucu ortağı Finli Sonera, 4 milyar dolara satın aldığı 3. kuşak telefon lisansını bedava geri verdi. 
     Önceki ay, Pirelli - Olivetti - Benetton grubuna satılan Telekom Italia'nın da, hafta ortasında yeni patronaj altındaki yeni stratejisi açıklandı. Ve grubun CEO'su Tronchetti Provera, durumu gayet net ortaya koydu 
     "Bugünkü yönetim iş başında olsaydı, son 20 ayda yapılan yatırımların hiçbiri yapılmazdı " Türkiye'deki 2. jenerasyon mobil telefon lisans ihalesi Nisan 2000'de yapıldığına göre, bizim İş - TİM de işin içinde. 
     Provera'nın verdiği bilgiye göre internet, mobil telefon ve sabit hatlar şirketleri için Telecom Italia'nın son 20 ayda yaptığı yeni yatırımın tutarı 14.1 milyar euro. Ve bu miktarın en az 5 milyar euro'sundan mutlaka vazgeçilmesi gerek. Topun ağzındaki ilk şirket Fransız Bouygues T'el'ecom. 
     Provera ortaklıktan çekilecekleri şirketlerin listesini henüz vermiş değil, ancak gayet net olarak "Avrupa'ya yayılma stratejisinden vazgeçiyoruz. İç pazarımız İtalya'nın yanı sıra Güney Amerika'ya ağırlık vereceğiz" diyor. 
     
Şarapta kadın parmağı      İngiliz Financial Times gazetesinde geçenlerde yandaki desenin eşliğinde, Güney Fransa'da şarap üretiminin giderek kadınların eline geçtiğini anlatan geniş bir yazı vardı. Şarap üreticisi hanımlardan biri, eşi öldükten sonra işi devralması gerektiği için, diğeri yıllarca bir derginin şarap yazarlığını yaptıktan ve değişik ülkelerde şarap üretme yöntemlerini gördükten sonra ben en iyisini yaparım diyerek eşiyle birlikte bu işe merak sardığı için, mimar olan bir diğer hanım ise mesleğinden sıkılıp yeni bir hayata şarapçılıkla başlamayı yeğlediği için... 
     Yazıyı okurken aklıma bizim şarapçı hanımlar Güler Sabancı, Vicdan Nil ve Sibel Kutman geldi. Bizde de şarapçılıkta hanımların ağırlığı gözle görülür şekilde artıyor. Vicdan Nil, Sarafin şaraplarının yaratıcısı eşi Güven Nil'in zamansız ölümü üzerine geçtiğimiz aylarda işin başına geçti. Yılların şarap üreticisi Kutman ailesinin erkekleri arasında son dönemde bir hanım Sibel Kutman da sivrilmeye başladı. Ama bu alanda bizim ilkimiz Güler Sabancı herhalde. Ya da ben, medyanın da etkisiyle ilk kadın Türk şarapçı olarak Sabancı'yı anımsıyorum. 
     
Cepte zırtlatma dönemi      Son aylarda bakıyorum kızımın cep telefonu kısacık çaldırılıp kapatılıyor. Ardından da kızım arkadaşlarını arıyor. Önceleri zannediyordum ki hatlarda bir problem olduğu için karşıdaki kızıma ulaşamıyor. Ama sonradan anladım ki bu yeni bir uygulama. 
     Ekonomi sıfırı tükettikçe ve işten atılmayanların bile maaşlarıyla ay sonunu getirmeleri giderek zorlaştıkça, cep telefonları sinyal verme cihazı olarak da kullanılıyor. Hazır kartını sık sık yenilemeye gücü yetmeyen, arkadaşını bir kez çaldırıp "Ara beni" sinyali veriyor. Ekranda kimin aradığını gören karşı taraf da arıyor. 
     Turkcell ve Telsim de buna karşı şu önlemi almışlar. Eğer hazır kart sahibi, 3 ay boyunca kartını yenilemezse, telefon 2 taraflı görüşmelere kapatılıyor. Kapatıldıktan sonra 4 ay süreyle yeni kart almazsa numarası iptal ediliyor. Şu sıralar en ucuz kart 8.5 milyon lira olduğuna göre demek ki mobil telefon operatörlerimiz yıllık minimum 35 milyon liralık kullanımı şart koşuyorlar. 
     
     







Törkiş bayram 


Büyük yangına dikkat 


Şiddet fikrini zihnime kim mi soktu .. 


Dünyanın sesi 


Çocuklarının poposunu temizleyemeyen ülke 


Avni Akyol'u özledik 


Sevdim seni bir kere... 


Kıssadan hisse gibi... 


Nerede Anayasa coşkusu 


Telekomda küçülme zamanı 


Cici Beyler’ felaketi 


1,5 milyarlık İslam'da tek laik Cumhuriyet 


Türkiye'de krizi yöneten var mı 


Mark - euro değişimi için özel tahvil çıkarılıyor 


Kral çıplak Giydirin o zaman 


</TEXT>
</DOC>
