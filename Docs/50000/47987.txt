<DOC>
<DOCNO> 47987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/spor/aspo.html </URL>
<DATE> 2001/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tökezledi düşmedi 
</HEADLINE>
<TEXT>

Şampiyonlar Ligi’nde aldığı kötü sonuçlarla hedef takım olan Fenerbahçe, son dakikaya kadar mücadele eden Antalyaspor’a karşı kazanmasını bildi 
     FENERBAHÇE Şükrü Saracoğlu’ndaki galibiyet serisine Antalyaspor’u da katarak, kendi evinde oynadığı 23. maçı da kazandı. Lyon yenilgisinden sonra Mustafa Denizli dört as oyuncusunu kenara çekerek yeni bir takımla sahaya çıkarken 9. dakikada Oktay’ın golü geldi. Seyircisinin de katkısıyla temposunu yükselten Sarı - Lacivertliler 16. dakikada Johnson ile farkı ikiye çıkardılar. 
     ANTALYA yenik duruma düşmesine rağmen akıllı oynadı ve 23. dakika Mustafa’yla farkı tekrar bire indirdi. İkinci yarıya Fenerbahçe golle başladı. Günün kahramanı Johnson’un 67. dakikadaki şutu skoru 3-1’e getirdi. Bu golün beş dakika sonrasında Nuri 30 metreden mükemmel vurdu ve takımını ümitlendirdi. Son dakikalarda Fenerbahçe oyundan düşmesine rağmen skoru korumasını bildi. 
     

</TEXT>
</DOC>
