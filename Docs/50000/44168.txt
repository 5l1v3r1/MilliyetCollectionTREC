<DOC>
<DOCNO> 44168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/spor/spo03.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
"Krallığı özledim" 
</HEADLINE>
<TEXT>

Galatasaray’ın son haftalardaki formda ismi Serkan, geçen yıl Jardel yüzünden ikinci planda kaldığını söyledi, "Başarısız olduğuma inanmıyorum. Eğer onun kadar forma şansı bulsaydım, çok daha fazla gol atardım" dedi 
     ERHAN TELLİ 

     SARI - Kırmızılı takıma büyük umutlarla gelen ancak ilk yılında fazla ön plana çıkamayan Serkan, Jardel’e rağmen başarısız olmadığını iddia etti. Golcü futbolcu, "Oynamadığım için küstüğüm zamanlar oldu. Gerçekten çok mutsuzdum. Kendimi yalnız hissettiğim anlar çoktu. Ancak daha sonra mantalitemi değiştirdim ve 10 - 12 maçta 15 gol atmayı başardım. Özellikle ikinci yarıda gerçek Serkan’ı sahada gösterdim" dedi. 
     BU sezon yeni umutlara yelken açan Serkan, "Galatasaray’da başarısız olduğuma inanmıyorum. Eğer Jardel kadar şans bulsaydım ondan daha fazla gol atardım" diye konuştu. Krallığı özlediğini sözlerine ekleyen genç oyuncu, "Ümit Karan, Arif, Berkant ve yeni yabancılarla birlikte toplam altı forvet takıma girebilmek için uğraşıyor. Devamlı oynarsam hedefim 25 golü bulmak. Kendime güveniyorum. Kuvvetli olduktan sonra formayı benden kimse alamaz" ifadelerini kullandı. 
     GALATASARAY’A gelmeden önceki en büyük hayalinin Hakan Şükür ile yan yana oynamak olduğunu belirten Serkan, "Onu çok beğeniyorum. Televizyondan onun maçlarını seyrederken, cezaalanının içine indirdiği topları görünce kendi kendime keşke yanında olsaydım’ diye söylemeden edemiyorum" dedi. Hakan’ın golcülüğü dışında, müthiş bir asist özelliği bulunduğunu söyleyen genç yıldız "İnşallah bir gün bir yerlerde buluşuruz" diye konuştu. 
     

</TEXT>
</DOC>
