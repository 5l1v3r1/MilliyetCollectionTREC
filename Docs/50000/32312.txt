<DOC>
<DOCNO> 32312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/son/sondun22.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
TV Programı katili yakalattı.. 
</HEADLINE>
<TEXT>

     ABD'nin New York kentindeki bir apartman dairesinde 10 Mayıs'ta 3 kişiyi kurşuna dizmekle suçlanan bir kişi, televizyonda yayınlanan program sayesinde, saklandığı Miami evsizler barınağında yakalandı. 
     Şimdiye kadar başka sanıkların yakalanmasına da katkıda bulunan ''ABD'nin en çok aranan suçluları'' adlı programın önceki akşam yayınlanan bölümünde, katil zanlısı Sean Salley adlı kişi konu edildi. Programın yayını devam ederken, verilen telefon numarasını arayan bir kadın, sanığa benzer birine evinde tamirat işi yaptırdığını, söz konusu kişinin Miami evsizler barınağında kaldığıni söyledi. Kadının telefonundan 3 dakika sonra ''Beckham Hall'' adlı evsizler barınağı yöneticilerinden biri de, telefon ederek, adının ''Galen Bell'' olduğunu söyleyen Salley'in kendi barınaklarında kaldığını belirtti. 
     New York emniyetine yapılan ihbar üzerine, Salley'i annesinin yaşadığı New Orleans kentinde arayan polis detektifleri, Miami'ye doğru yola çıktı. 
     Gece yarısından sonra Miami'ye ulaşan dedektifler, Salley'i önce ellerinden kaçırdı. Polis köpekleriyle sürdürülen arama sonunda, köpeklerden biri Salley'i buldu ve kaçmasına engel oldu. Miami-Dade polis merkezine götürülen Salley, burada sorguya alındı, ancak Sean Salley olduğunu inkar etti. Sonuçta New York polisinin getirttiği parmak izleri, katil zanlısının kimliğini açıklığa kavuşturdu ve sanığın yakalandığı, New York Polis Müdürü Bernard Kerik tarafından televizyonlarda açıklandı. Sanığın bugün Miami'den New York'a getirilerek yargıç huzuruna çıkarılması bekleniyor. 







</TEXT>
</DOC>
