<DOC>
<DOCNO> 18160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/yazar/pulur.html </URL>
<DATE> 2001/04/26/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Bir zamanlar onlar da bakandı... 
</HEADLINE>
<TEXT>

     ADINA "Beyaz Enerji" denilen yolsuzluk iddianamesinde 50 yerde adı geçen Enerji ve Tabii Kaynaklar Bakanı, Anavatan Partili Cumhur Ersümer istifa eder mi 
     Hayır, etmez 
     Eğer, Meclis, savcılık iddianamesinden haberdar olursa, soruşturma açılmasına karar verirse, Bakan belki o zaman Yüce Divan'a gider. 
     Bu da olmayacak duaya amin, demektir. 
     
     NİYE derseniz 
     Birbirleri hakkında en ağır suçlamaları yapıp, sonra "al gülüm, ver gülüm " taktiğiyle birbirlerini aklayan Mesut Yılmaz, Tansu Çiller ve onların işbirlikçisi "Refah Partisi" örneği ortada dururken, kim Cumhur Ersümer'i suçlu bulacak, eller kalkacak, inecek Sayın Bakan aklanacak... 
     Peki, 9'u tutuklu 15 sanık, içlerinde eski bakanlar, genel müdürler de var, onlar ne olacak 
     Ne yapalım, kaderlerine küssünler, gelecek seçime kadar... Onlar da bir yerlerden seçilip gelirlerse paçayı kurtarırlar. 
     
     ZAVALLI Kemal Derviş, "Dış yardım gelecek ama, adamlar yolsuzluklar önlensin diyorlar" diye yırtınıyor. 
     Güngör Uras'ın kulakları çınlasın, hiç ağzından düşürmediği bir laf vardır 
     "Burası Türkiye abicim " der... 
     Evet, burası Türkiye, devleti sahte faturalarla, belgelerle dolandırmaktan hükümlü birinin, pişmiş kelle gibi sırıta sırıta, bir ömür boyu hırsızlarla, namussuzlarla mücadele edenleri, jurnal edebildiği bir memlekettir burası... 
     
     CUMHUR Ersümer istifa etmeyecektir. 
     Diyeceksiniz ki "Kim istifa etmiş ki, o etsin " 
     Eğer, bu bir soruysa cevabını verelim... 
     
     YIL 1948, tek partiden çok partiye geçiyoruz, Meclis'te CHP çoğunluğu ve cılız DP muhalefeti var. Başbakan CHP'li Hasan Saka, Ticaret Bakanı da Atıf İnan'dır. Bakanın buğday ihracatında tedbirsiz davrandığı iddia edilmektedir. Görüşmeler sırasında ihracatı yapan şirketlerden birinin ortakları sırasında, Milli Savunma Bakanı Münir Birsel'in adı geçer. Şirketin 110 bin hisse senedinden 400'ü Bakanı'ndır, yani 0.36'sı... Birsel bu hisseleri, milletvekili seçilmeden önce almıştır. 
     Birsel kürsüye çıkar, buğday ihracatıyla hiçbir ilgisi ve bilgisi olmadığını söyler, sadece şirketin 400 hisse senedi elindedir ve başı dimdik kürsüden iner. 
     Çünkü son sözü şudur 
     "Bakanlıktan, hakikatin aydınlanması için, istifa ediyorum. Bu memleket ancak, şerefli insanların ellerinde yükselir." 
     Meclis çoğunluğu CHP'nindir, CHP milletvekilleri isterlerse Ticaret Bakanı Atıf İnan'ı da parmak hesabı ile aklayabilir, soruşturma açılmasını önleyebilirler. 
     Hayır, Ticaret Bakanı hakkında soruşturma açılır. 
     
     ŞİMDİ diyeceksiniz ki, o dönemlerde hiç mi yolsuzluk yoktu 
     Ne münasebet, "Selam verdim, rüşvet değildir, diye almadılar " diyen Fuzuli'nin, yakındığı tarihin mirasçısıyız... 
     Onlar her dönemde vardı, ama Münir Birsel gibiler de vardı. 
     
     DÜZELTME - Dünkü yazımızın girişindeki "Tarihin tekerrürden ibarettir deyimi, elbette "Tarih tekerrürden ibarettir" olacaktır." 
     Prof.Refii Şükrü Suvla, o yazıyı "1930"da değil "1939" da yazmıştır. 
     
     







Hukuk ve siyaset 


Moda'ya davet 


Yılmaz’ı bekliyoruz’ 


Ya Sevr, ya terk et 


Ersümer'in istifası ve hükümette revizyon... 


Krizde keriz olmamak için .. 


Ersümer düğümü 


Transparan binadan... 


Seneye de sinir olmamak için... 


Mali piyasalarda ufuk... 


Kavga dediğin hukuksuz olmaz 


Bir zamanlar onlar da bakandı... 


Ersümer'e Yüce Divan 


Kamuda tasarruf derken yeni lojman 


Hangi eğitim 


IMF kongre’yi bekliyor 


</TEXT>
</DOC>
