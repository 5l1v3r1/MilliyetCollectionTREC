<DOC>
<DOCNO> 5154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/son/sondun05.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeni tasarısı şimdi de ABD'de Maryland eyaleti kongresi'nde 
</HEADLINE>
<TEXT>

     ABD'nin Maryland eyaleti yerel temsilciler meclisi ve senatosuna sunulan sözde ''Ermeni soykırımının'' tanınması ve okullarda eğitim programına alınmasına ilişkin tasarının görüşüldüğü oturumlarda Marylandli Türk, Azeri ve Museviler, güçlü bir savunma ortaya koydu. 
     Washington yakınındaki Maryland'in başkenti Annapolis'te yapılan kongre oturumlarında, Ermeni lobisi, her zamanki gibi, ABC televizyonunda yayınlanan, gazeteci Peter Jennings'e hazırlatılan bir sözde belgeseli kanıt olarak sundu. 
     Bunun dışında, sözde soykırım kurbanı olduklarını iddia eden 95 ve 97 yaşında iki kadın, tanık olarak Maryland kongresinde konuştu ve Ermeni tezlerini tekrarladı. American Üniversitesi soykırım uzmanı Christopher Simpson ve bir Ermeni papazı da, somut temellere dayanmadan, bir harita üzerinde, sözde soykırımın gerçekleştiği bölgeleri gösterdi. Tasarıya karşı çıkan yaklaşık 45 kadar Türk, kongre binasında yer alırken, bu Türkler'den bir kısmı kongreye hitap etti. 
     Maryland'de yaşayan Serdar Manizade, Maryland eyaletinde vatandaşların verdiği vergilerin, Türk ve Ermeni toplumunu birbirine düşürecek bir tasarıya gitmesine karşı olduğunu söyledi. Manizade, ''kanıtlanmamış böyle bir iddianın eğitim programına alınması ırkçılığı körüklemektir'' dedi. 
     Kore Savaşı'nda yer alan Türk-Amerikan Veteranlar Birliği temsilcisi William Ali de konuşmasında, tasarının eşitlik ilkesine karşı olduğunu ve ırkçılık yaptığını kaydederken, ABD'nin en önemli müttefiklerinden biri olan Türkiye'ye karşı bu tür bir girişimin haksızlık olacağını belirtti. 
     Ali, Türkiye'nin bütün komşularına insancıl davrandığını, Balkanlar, Kafkasya ve diğer bölgelerden gelen mültecilere kucak açtığını, yardım sağladığını hatırlattı. Türkiye'nin soykırımcı bir ülke olması durumunda, mültecilerin bu ülkeye gelmek istemeyeceğini ancak mültecilerin, bölge ülkeleri Yunanistan ya da Suriye'ye değil Türkiye'yi tercih ettiklerini belirten Ali, bunun nedeninin de Türkiye'nin modern, demokratik bir ülke olması olduğunu vurguladı. 
     Azeri-Amerikan İş Konseyi üyesi Ceyhun Mollazade de, Ermeniler'in soykırım iddialarında bulunmaya hiç hakkı olmadığını belirtirken, Ermeniler'in yaptıkları yüzünden 1 milyon Azeri'nin mülteci konumuna düştüğünü, etnik temizlik politikasının, Ermeniler tarafından Azeriler'e karşı bugün bile uygulandığını anlattı. 
     Türk-Amerikan Dernekleri Asamblesi'nin ATAA eski başkanı Ülkü Ulgur da konuşmasında, Ermeni terörünün bütün dünyadaki Türkler için yarattığı sıkıntıları anlattı. Ulgur, ''ATAA başkanı olduğum için, FBI benden her gün eve giderken yolumu değiştirmemi söyledi'' dedi. Ulgur, Ermeni terörist saldırısına karşı evinin çevresinin ışıklandırıldığını, çocuklarının başına birşey gelmesinden korktuğunu,komşularının bu durumdan çok rahatsız olduğunu anlattı. Musevi asıllı Maryland sakini, hukukçu David Salzman, 1915'te Ermeniler ile Türkler arasında geçen olayların soykırım olamayacağını ve Musevi soykırımıyla hiçbir benzerlik taşımadığını ifade etti. 
     Marylandli Türk-Amerikan Dernekleri üyesi avukat Günay Evinç de, ''bu tasarıyı reddedenlere soykırımı inkar ediyor diyemezsiniz. Bu konu hala Amerikan üniversitelerinde profesörler tarafından, diplomatlar, tarihçiler tarafından tartışılıyor. Onlara da mı inkarcı diyorsunuz '' dedi. Evinç, Ermeni tezlerinin aksine, Birleşmiş Milletler'in, sözde ''Ermeni soykırımını'' kabul etmediğini ve BM'nin bu iddiayı reddeden bir açıklama yayınladığını da hatırlattı. Evinç konuşmasında, ''tarihi mecliste oylayamazsınız. Bu konu,zannettiğiniz gibi siyah-beyaz değil'' dedi. Evinç, tasarının uzman komisyon kurularak tartışılmasının daha uygun olacağını kaydetti. 
     ATAA üyesi Osman Tat da, Ermeniler'in kanıt olarak gösterdiği telegraflar ve birçok belgenin sahte olduğunu anlattı. Tasarı için iki hafta içinde bir karar çıkabileceği gibi, erteleyerek unutturulabileceği ya da başka bir tasarıyla yer değiştirebileceği ihtimalleri de göz önüne alınıyor. Maryland kongresi, tasarının oylanmasına ilişkin belli bir tarih vermedi. 




</TEXT>
</DOC>
