<DOC>
<DOCNO> 20579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/10/son/sontur19.html </URL>
<DATE> 2001/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullahçı Sudan "Lider ben değilim,kim olduğunu bilmiyorum" 
</HEADLINE>
<TEXT>

     İstanbul'da ölü ele geçirilen Hüseyin Velioğlu'ndan sonra Hizbullah'ın elebaşılığına getirildiği bildirilen sanık Mehmet Sudan, kendisinin lider olmadığını, liderliği kimin üstlendiğini de bilmediğini iddia etti. 
     Diyarbakır 3 Nolu DGM'deki duruşmada Sudan, sözlü savunmasını yaptı. Duruşmaya, fotoğraf makinesi ve kamera alınmasına izin verilmezken, Sudan'ın duruşmayı izleyen yakınları arasında hiç erkek bulunmadığı ve yaklaşık 20 kadının duruşmayı izlediği dikkati çekti. 
     Sudan, örgüt içerisinde şura değil, cemaat üyesi olduğunu söyleyerek, "Diyarbakır ve Batman'da cami örgütlenmelerinde yer aldım. Benim yaptığım peygamberler döneminden başlayıp Osmanlı dönemine kadar yapılan şeylerdir" dedi. Yazılı savunmasını, Besleme çekerek okumaya başlayan Sudan, şöyle devam etti 
     
     "90 cami örgütün elinde" 
     "Ben esnaflık yapıyordum. Benim gibi esnaflık yapan Hüseyin Velioğlu ile bu vasıtayla tanıştım. Daha sonra, Velioğlu ile birlikte İslamı yaşamak ve yaşatmak için Kuranı'da belirtildiği gibi emirleri yerine getirdik. Camilerde Kuran dersleri vermeye başladık. Ders vermeyen imamları uyardık onların yerine başkalarına ders verdirdik. Bu oluşumlara kadın erkek herkes katıldı. Biz onların isimlerini listelere yazdık. Şimdi bunlar örgüt üyesi olarak yargılanıyorlar. Bunların örgütle ilgisi yok. Bu beni üzüyor. Hizbullah 90 camide çalışmalarını sürdürüyor." 
     Sanık avukatları, müvekkillerinin idamdan yargılandığını ancak, yaptığı faaliyetlerin örgüt üyeliği veya yardım ve yataklıktan öteye geçmediğini öne sürerek, bu suç vasfının değişme ihtimali bulunduğunu bildirdiler. Mahkeme heyeti, kısa bir aradan sonra, sanık Mehmet Sudan'ın tutukluluk halinin devamına, duruşmanın ertelenmesine karar verdi. 







</TEXT>
</DOC>
