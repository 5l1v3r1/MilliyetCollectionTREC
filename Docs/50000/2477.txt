<DOC>
<DOCNO> 2477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/16/son/sontur12.html </URL>
<DATE> 2001/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
AİHM'de RP duruşması bitti, karar üç ay sonra 
</HEADLINE>
<TEXT>

     Avrupa İnsan Hakları Mahkemesi'nde bu sabah başlayan, kapatılan RP ile ilgili duruşma sona erdi. 
     Mahkemenin, RP yöneticilerinin yaptığı başvuruyla ilgili kararını üç ay içinde vermesi bekleniyor. RP'nin Fransız avukatı Laurent Hincker, duruşmanın ikinci bölümünde mahkeme heyetinin sorularını yanıtlarken, RP'nin şeriat ve din devleti istemediğini söyledi. 
     Fransız avukat, RP ile Lübnan'daki Hizbullah arasında hiçbir ilgi ve benzerlik bulunmadığını, partinin hiçbir zaman din devletini savunmadığını ileri sürdü. RP'nin laikliğe aykırı davranmadığını, laikliği farklı biçimde yorumladığını söyleyen Hincker, Türkiye'de üniversitelerde bayan öğrencilere getirilen türban yasağını da gündeme getirdi. Türk hükümetinin avukatı Ergun Özbudun ise RP'nin parti programından değil parti üst yöneticilerinin Anayasa'ya aykırı demeç ve hareketleri yüzünden kapatıldığını belirtti. Özbudun, yasalara aykırı demeç verenlerin, partinin sıradan üyeleri değil, lideri, başkan yardımcıları ve sözcüleri olduğuna dikkati çekerek, bu açıklamalar nedeniyle parti içinde disiplin soruşturması yapılmadığı, aksine yasayı çiğneyen demeçleri verenlerin ''mükafatlandırıldığını'' ifade etti. 
     Özbudun, tarihte demokrasiyi savunur gibi görünerek iktidara geldikten sonra takiyye yaptığı anlaşılan ve demokrasiyi katleden birçok partinin örnekleriyle karşılaşıldığını belirtti ve laikliğin, Türkiye Cumhuriyeti'ni kuranlar için demokrasinin vazgeçilmez unsuru olarak kabul edildiğini belirtti. 
     




</TEXT>
</DOC>
