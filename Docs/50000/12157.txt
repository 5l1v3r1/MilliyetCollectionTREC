<DOC>
<DOCNO> 12157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/20/guncel/gun02.html </URL>
<DATE> 2001/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
WC’nin w’si kabul ama Newroz’unki UYMAZ 
</HEADLINE>
<TEXT>

     SERHAT ÜNAL İstanbul 

     İstanbul Emniyet Müdürlüğü, 21 Mart’ta kutlanacak olan Nevruz’un terör örgütleri tarafından amaç dışı kullanılmaması için yoğun önlem alıyor. Geçen yıl sorun olan pankartlardaki Newroz’ yazılımının bu yıl da sorun yaratması ve kullananlar için yasal işlem yapılması bekleniyor. Ancak yetkililer, konuyla ilgili açıklama yapmaktan çekiniyor. 
     W’ harfinin dilimize İngilizce’den girdiğini belirten bazı dernek yetkilileri, "New York, Washington, WC, walkman, wap, watt" gibi kelimelerin kullanıldığını, Newroz kelimesindeki W’nin yasaklanmasının mantığa aykırı olduğunu söyledi. İstanbul Emniyet Müdürü Kazım Abanoz ise, "Türkçemizde W’ harfi yok. Eğer yazacaklarsa Nevruz kelimesini yazabilirler. Kalkıp Newroz’ yazıp da olayı başka yere çekmek isterlerse, biz de bu pankartları toplarız" dedi. 
     
Kriz masası kurulacak      Nevruz’un kutlanacağı çarşamba günü İstanbul’da 27 bin polis görev yapacak. Gazi Mahallesi, Alibeyköy, Ümraniye, Atışalanı, Halkalı, Esenyurt, Zeytinburnu, Kadıköy, Fikirtepe, Taksim, Fatih, Beykoz ve Avcılar bölgelerinde giriş ve çıkışlar sabah saatlerinden itibaren kontrol altına alınacak. Üst aramaları ve kimlik kontrolleri yapılacak, İstanbul Emniyet Müdürlüğü’nde de kriz masası kurulacak. 
     


 GÜNCEL 












</TEXT>
</DOC>
