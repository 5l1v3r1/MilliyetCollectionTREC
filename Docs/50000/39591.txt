<DOC>
<DOCNO> 39591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/30/ekonomi/aeko.html </URL>
<DATE> 2001/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
BAĞIŞA ÇAĞRI 
</HEADLINE>
<TEXT>

İşveren konfederasyonu TİSK, krizden çıkış için patronları ve sendikaları maddi katkıda bulunmaya çağırdı. Konu, 5 Eylül’deki zirvede görüşülecek 
     ATİLLA ÖZSEVER 

     TİSK Başkanı Refik Baydur, işçi ve işveren sendikalarıyla firmaların hem şahsen hem de kurum olarak ekonomik krizden çıkış için parasal katkıda bulunmasını istedi. Baydur, bu görüşünü 5 Eylül’de İstanbul’da yapılacak işçi - işveren zirvesinde gündeme getirecek. 
     "Artık lafların bir kıymeti yok. Krizden çıkış için bizim de somut maddi katkıda bulunmamız lazım" diyen Refik Baydur, görüşünü şöyle açıkladı 
     "İşçi, işveren sendikaları, odalar kasalarını açsınlar, hükümete yardım etsinler. IMF’den 1.5 milyar dolar almak için dilencilik yapıyoruz. Bunun yerine kendimiz doğrudan katkıda bulunalım. Yurt dışında yaşayan Türklerin 40 - 50 milyar dolar parası var. Bunun Türkiye’de yatırım için kullanılması istihdamı arttırır, krizden çıkmaya katkı sağlar." 
     
     Patron başına 10 bin dolar 
     Baydur’un, maddi katkıyla ilgili verdiği örnek şöyle "Bizim 60 üyemiz var. Her firma sahibi 10 bin dolar verse 600 bin dolar eder. Odalar Birliği mensuplarının da parasını katarsak bu meblağ daha büyür. Ayrıca işçi ve işveren sendikalarının fonları var. Yasal bir değişiklikle buralardan da katkı yapılabilir." 
     Refik Baydur, 5 Eylül’deki toplantıya sunacağı yeni önerisi hakkında şöyle konuştu 
     "Herkes üye sayısına göre belli bir miktar para vermeli. Şahsen verilecek paranın yanısıra odaların da fonlarından katkı yapılabilir. Toplanacak paraların istihdamda kullanılması amacıyla yatırım ve ihracat alanında kolaylıklar sağlanabilir. Örneğin bir organize sanayi bölgesi kurmak için 21 bakanlığın onayı gerekiyor ve bu iş üç yıl sürüyor. Hükümetten bu işlemlerin asgariye indirilmesini ve iki aylık sürede sağlanmasını talep edebiliriz." 
     
1960’ta alyans bağışlanmıştı      27 Mayıs İhtilali ertesinde Türk Silahlı Kuvvetleri mensuplarının öncülüğünde bir bağış kampanyası açılmıştı. Yurttaşlar, çeşitli illerde Hazine’ye Yardım Kampanyası çerçevesinde alyans ve diğer ziynet eşyalarını bağışlamışlardı. Odalar ve çeşitli derneklerin de katıldığı kampanyada, üniversite öğrencileri gazete satarak, şoför, ayakkabıcı gibi meslek mensupları da günlük hasılatlarını Hazine’ye bağışlayarak katkıda bulunmuşlardı. Alyanslarını veren yurttaşlara 27 Mayıs hatırası olarak birer gümüş yüzük verilmişti. Dönemin Maliye Bakanı Ekrem Alican 10 Haziran 1960 tarihinde düzenlediği basın toplantısında, Hazine’nin altın stokunu takviye etmek amacıyla bu kampanyaya destek çağrısında bulunmuştu. 
     
İşsizlik raporu kasımda      şçi konfederasyonları Türk - İş, Hak - İş ve DİSK’le birlikte işveren konfederasyonu TİSK, 5 Eylül’de İstanbul’da bir toplantı yapacak. TİSK’in ev sahipliğini yapacağı bu toplantıda istihdam ve işsizlik konusu da gündeme gelecek. Daha önce Ankara’da yapılan ilk toplantıda kriz nedeniyle kapanan işyerleri ile işsiz kalanların saptanması için 
     bir komite oluşturulmasına karar verilmişti. İkinci toplantı için bilgi veren TİSK Başkanı Baydur, komitenin verilerinin kasım ayı başına kadar toplanacağını söyledi. Baydur, kasımdaki toplantının özellikle işsizlik raporuyla ilgili olacağını belirtti. 
     5 Eylül’deki toplantıda yerli malı kullanılması için çağrı da yapılacak. 
     
Sanatçılara TL daveti      ANKARA Milliyet 

     Ankara Ticaret Odası ATO Başkanı Sinan Aygün, doları, dünkü kur olan 1 milyon 358 bin lirada sabitlediklerini, kurun artması durumunda bundan hükümetin sorumlu olacağını söyledi. Aygün, esnafın, "Güçlü Türkiye güçlü para" afişleri asacağını belirtirken, TL’ye itibar kararlarını hükümetin de bir kararnameyle yürürlüğe koymasını istedi. 
     Aygün, ithalat dışında döviz kullanımının yasaklanmasını, yurtdışına çıkışlarda alınan 50 doların kaldırılmasını veya 50 milyon lira olarak alınmasını, bedelli askerlik taksitlerinin TL’ye çevrilmesini, eğitimde ve kiralarda TL kullanılmasını istedi. "Dövize endeksli ihalelerden vazgeçilsin" diyen Aygün, KİT’lerin dolarlarını TL’ye çevirmesini önerdi. 
     
     Döviz kullanana 400 milyon ceza 
     Aygün, Hülya Avşar, Tarkan, Mahsun Kırmızıgül ve Sibel Can gibi sanatçıların çalışmalarında TL kullanmalarını, futbol takımlarına da transferlerde TL’ye dönmesini önerdi. ATO Meclisi’nin kararı uyarınca TL kullanmayan üyeler, uyarı, kınama ve 400 milyon liralık para cezasına çarptırılabilecek. Döviz kullanımını sürdürenler üyelikten çıkarılabilecek. 
     Bu arada İş Bankası da "TL’ye İtibar Kazandırma Kampanyası"na desteğini açıkladı. İş Bankası Genel Müdürü Ersin Özince, "Kampanyanın sonuna kadar yanındayız’’ dedi. 
     



 EKONOMİ 














</TEXT>
</DOC>
