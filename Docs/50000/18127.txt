<DOC>
<DOCNO> 18127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/spor/spo05.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
HEDEF 3. OLİMPİYAT 
</HEADLINE>
<TEXT>

Bulgaristan’da tarladan patates sökerken, Türkiye’ye gelen ve halterin yeni efsanesi olan Halil Mutlu, 2004’te de zirveye çıktıktan sonra sporu bırakacak 
     CEMAL ERSEN 

     "BULGARİSTAN’dan herkes anavatana göç etmişti" diye sözlerine başladı Halil Mutlu "Bunun üzerine beni spor akademisinden aldılar, tarlaya patates sökmeye yolladılar." İşte bu olay hayatında dönüm noktası olmuş. Kararını vermiş, ailesini bırakıp 29 Aralık 1989’da Türkiye’nin yolunu tutmuş. O günden sonra Dünya, Olimpiyat şampiyonlukları derken, son olarak Slovakya’daki Avrupa Şampiyonluğu ile başarılarına bir yenisini daha ekledi. 
     HALİL, "En büyük idolüm Naim ağabeyimdir" dedi ve devam etti "Onu asla geçemem. Şimdi halter yaşamımda tek bir amacım kaldı. O da 3. kez olimpiyat şampiyonu olmak. 28 yaşındayım. 2004 Atina Olimpiyatı’nda altın madalyayı kazanıp, spora veda edeceğim. Burada sakat olmama rağmen seromonide Naim ağabeye bir rekor hediye etmek için koparmada 18 kilo artırdım ve rekor kırdım. Dünya’nın en büyük haltercisinden madalya aldım, mutluyum." 
     
Şimdi sıra ATİNA’DA’      AVRUPA Halter Şampiyonası’nda 53 kiloda zirveye çıkan Emine Bilgin, "Şimdi sıra olimpiyatta. İnşallah 2004 Atina Olimpiyatı’nda da şampiyonluğa ulaşacağım" dedi. Genç sporcumuz, "Henüz çok gencim. Önümde uzun bir yol var. Olimpiyat kazanmadan halteri bırakmam" diye konuştu. 
     EMİNE Bilgin, okul ve antrenmanları bir arada yürüttüğünü, bu nedenle zorlu dönem geçirdiğini belirtti ve "Günde yaklaşık 6 saat antrenman yaptım. Şimdilik ilk amacıma ulaştım. Asıl hedefim Halil Mutlu gibi bir sporcu olmak. Onun izinde gidiyorum" ifadelerini kullandı. 
     
Döndü Ay gümüş aldı      14. Avrupa Bayanlar Halter Şampiyonası’nda 58 kiloda podyuma çıkan Döndü Ay, bir gümüş, bir bronz madalya kazandı. Ay koparmada 95 kilo kaldırarak Polonyalı Gotfryd’in ardından tartı fazlasıyla ikinci oldu. 
     DÖNDÜ Ay silkmede 105 kilo kaldırdıktan sonra 110 kiloda başarılı olamadı ve altıncılıkla yetindi. Ay, toplamda 200 kiloyla üçüncülüğe ulaştı. Toplamda ve silkmede birinciliği Polonyalı Klejnolska alırken, koparmada altını Gotfryd aldı. 
     
4 sporcumuz podyumda      SLOVAKYA’nın Trencin kentinde devam eden Avrupa Halter Şampiyonası’nın üçüncü gününde 4 sporcumuz daha podyuma çıkacak. Bayanlar 75 kiloda Aysel Özgür ve Şule Şahbaz Türkiye saati ile 16.00’da altın madalya mücadelesine girerken, erkekler 69 kiloda Ekrem Celil ile Reyhan Arabacıoğlu klasmanda iyi bir yer edinebilmek için mücadele edecek. Celil ve Arabacıoğlu’nun mücadelesi Türkiye saati ile 18.30’da start alacak. 
     



 SPOR 

























</TEXT>
</DOC>
