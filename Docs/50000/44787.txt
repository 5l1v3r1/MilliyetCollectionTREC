<DOC>
<DOCNO> 44787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/guncel/gun10.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Asayiş’le Terörle Mücadele’ çarpıştı 
</HEADLINE>
<TEXT>

     BÜNYAMİN YIL, ALİ GÜLERYÜZ Adana DHA 

     Adana’da kontrolsüz kavşakta iki polis otosunun çarpışması sonucu, 6’sı polis 7 kişi yaralandı. Yüreğir İlçesi Cumhuriyet Mahallesi’nde sinyalizasyon sistemi olmayan Taşköprü Kavşağı’nda önceki gece yarısı meydana gelen kazada, Asayiş Ekipler Amirliği’ne ait polis otomobili, Terörle Mücadele Şubesi’ne ait ekip otomobiliyle çarpıştı. Kazada Komiser Yardımcısı Fethullah Başkurt, polis memurları Eyüp Yaldız, Süleyman Aslan, Özgür Özlü, Mehmet Yardımcı, Ümit Özyiğit ile polislerin hastaneye götürmek için otomobile aldıkları Hayriye Korkmaz yaralandı. Ağır hasar gören polis otolarından etrafa saçılan silahların kaybolma olasılığı üzerine kaza yerine kimse yanaştırılmadı. Başından yaralanan Başkurt, yüzü kan içinde kalmasına rağmen ekip otomobilinden saçılan silahların bulunması için çalıştı. Yaralı polislerden durumu ağır olan Yaldız Başkent Hastanesi’ne, Aslan ise Numune Hastanesi’ne sevk edildi. 
     



 GÜNCEL 


















</TEXT>
</DOC>
