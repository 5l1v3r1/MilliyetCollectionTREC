<DOC>
<DOCNO> 23539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/27/son/soneko05.html </URL>
<DATE> 2001/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kamu bankaları nasıl battı... " Kemal Derviş'in açıklamaları... 
</HEADLINE>
<TEXT>

     Devlet Bakanı Kemal Derviş, kamu bankalarının görev zararlarının kişi ya da şirketlere kullandırılan krediler sonucu değil tarım, esnaf-sanatkar, genç ve kadın girişimcilerin desteklenmesi ile doğal afetler sonucu yapılan desteklerden kaynaklandığını bildirdi. 
     FP Kocaeli Milletvekili Mehmet Batuk'un, Başbakan Bülent Ecevit'e yönelttiği soruları, Devlet Bakanı Kemal Derviş yanıtladı. Derviş, Ziraat, Emlak, Vakıflar ve Halk bankalarının 2000 yılı Eylül ayı itibarıyla bankacılık sektörünün Türk Lirası mevduatının yüzde 60.7 ve toplam mevduatın yüzde 38.2'sine sahip olduğunu kaydetti. 
     Derviş, Hazine tarafından bütçe imkansızlıkları nedeniyle karşılanamayan görev zararı alacaklarına faiz yürütülerek faiz geliri sağlandığını kaydetti. 
     Kamu bankalarının görev zararı tutarlarının, çeşitli kanun ve kararnameler uyarınca tarım kesimi ile esnaf, sanatkar, genç ve kadın girişimcilerin desteklenmesi, Türkiye Öğretmenler Bankası TÖBANK ile Sümerbank ve Denizcilik Bankası'nın devrine ilişkin bu bankalara verilen görevlerle tabii afetler nedeniyle yine sayılan kesimlere yapılan kredi destekleri sonucunda ortaya çıkan zararları ifade ettiğini belirten Derviş, bilançolarında ''zarar'' olarak değil, ancak aktif hesaplarında ''Hazine'den olan alacaklar'' kaleminde izlendiğini anlattı. 
     Derviş, Halk Bankası'nca hem sel hem depremler sonucunda ertelenen, aynı zamanda bankada görev zararına yol açan tabii afet kredileri kapsamında bugüne kadar 17 bin 664 esnaf-sanatkar, KOBİ, sanayi ve ticaret erbabına 19.6 trilyon liralık kredisinin ertelendiğini ve bu bölgelerdeki 27 bin 172 esnaf ve sanatkar, KOBİ, sanayi ve ticaret erbabına 69 trilyon liralık kredi tahsis edildiğini bildirdi. 
     Derviş, 2000 sonu itibarıyla Ziraat Bankası'nın toplam tarımsal kredi bakiyesinin 3 katrilyon 268 trilyon 625 milyar lira olduğunu ifade etti. 
     Ziraat Bankası yurtiçi şubelerinden 31 mart 2001 tarihi itibarıyla toplam 11 bin 569 kişiye, 382 trilyon 949 milyar lira ticari kredi kullandırıldığını, bu miktarın 40 trilyon 983 milyar lirasının takip hesaplarından halen tasfiye edilmeye çalışıldığına işaret eden Derviş, yurtdışı şubeler tarafından kullandırılan krediler içinde 1995-2001 yılları arasında vadesi geçen ve vadesinde tahsil edilmeyen bir alacağı bulunmadığını bildirdi. Derviş, ''Bankanın görev zararı alacakları herhangi bir şahsa ya da şirkete kullandırılıp da geri dönmeyen krediyi içermektedir'' dedi. 
     Emlak Bankası'nın Mart sonu itibarıyla 1 katrilyon 292 trilyon lira ticari kredi tutarı bulunduğunu kaydeden Derviş, bu miktarın 608 trilyon liralık kısmının yasal ve idari takip aşamasında olduğunu bildirdi. Derviş, Bankalar Yeminli Murakıplarınca yapılan inceleme sonucunda verilen raporlara göre, kesinleştirilen görev zararlarının kanun ve kararnamelerde belirtilen tarım kesimi ile esnaf, sanatkar, genç ve kadın girişimcilere yönelik destekleme uygulamalarından kaynaklandığını, bankalar ya da diğer finansman kuruluşlarıyla herhangi bir ilgisi bulunmadığını hatırlattı. 
     Derviş, Halk Bankası'nın 2000 yıl sonu itibarıyla yurtiçi ve dışından sağlamış olduğu fon miktarının 291 katrilyon 8 trilyon lira olduğunu, ayrıca 1990-99 yılları arasında Avrupa para piyasalarından 3-5 yıl vadeli 1 milyar dolar dış kredi sağlandığına işaret etti. Derviş, Emlak Bankası tarafından 1996-1998 yılları arasında tütün ve denizcilik sektörünün finansmanı ve banka fon ihtiyacının giderilmesi amacıyla toplam 477 milyon 750 bin dolar ve 150 milyon mark kredi temin edildiğini, geri ödemelerin ise banka tarafından gerçekleştirilmiş olup, Hazine'ye herhangi bir yük getirilmediğine dikkati çekti. 
     Halk Bankası'ndaki yangın 
     Derviş, Hak Bankası Hukuk Müşavirliği'nde 7 Temmuz 1998 tarihinde bir yangın çıktığını, bu olayın Genel Müdürlük Hukuk Müşavirliği'nin tek bir odasında meydana geldiğini belirterek, yangın nedeniyle yok olan evrakların asıllarının, bölge müdürlükleri veya şubelerinden temin edildiğini söyledi. 
     Emlak Bankası tarafından özel bankalara ve iştiraklerine kullandırılan kredilere ilişkin 25 Nisan 2001 tarihi itibarıyla nakdi 1 milyon dolar ve gayrınakdi 10 milyon 419 bin 750 dolar ile 578 milyar 609 milyon lira tutarında risk bulunduğunu bildiren Derviş, ayrıca Tasarruf Mevduatı Sigorta Fonu'na devredilmiş banka ve iştiraklerinin ise Emlak Bankası'nda yine aynı tarih itibarıyla 1 milyon dolar ile 493 milyar 630 milyon lira nakdi, 322 milyar 566 milyon lira ile 17 milyon 281 bin 896 dolar gayrınakdi riski olduğunu, sözkonsu risklerden 493 milyar 630 milyon lirasının takip hesaplarında izlenmekte olduğunu ve bunun bankaların iştiraklerinden kaynaklandığını bildirdi. 
     Yurtiçi bankalara muhabir ilişkileri dahilinde lira ve döviz cinsinden depo hesapları açıldığını, bu kapsamda özel bankalara 6 milyon 195 bin 200 dolar tutarında döviz depo hesabı açıldığını ve bu tutarın içinden 500 bin dolarlık kısmın geri dönüşünün sağlanamadığını kaydeden Derviş, ''Halk bankası tarafından Fon'a devredilen bankalar ile özel bankalara nakdi kredi kullandırılmamıştır'' dedi. 
     Derviş, Ziraat Bankası'nın 19 Şubat tarihinden yaşanan kriz süresince, karşılığı Türk lirası olarak bankaya yatırılması kaydıyla döviz mevduat işlemleri yapıldığını, bankanın halen hiçbir özel Türk bankasından alacağı bulunmadığını belirtti. Derviş, ''Uluslarararası ithalat-ihracat işlemleri ile ilgili olarak belirlenen kredi limitleri içinde riski olmayan Türk bankalarına yönelik ticaretin finansmanı amacıyla yapılan muhtelif kredi işlemleri bulunmaktadır'' dedi. 
     
     






</TEXT>
</DOC>
