<DOC>
<DOCNO> 38293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/son/sontur11.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan'a kaset soruşturması... 
</HEADLINE>
<TEXT>

     Şişli Cumhuriyet Savcılığı, Ak Parti Genel Başkanı Recep Tayyip Erdoğan'ın, kapatılan RP'nin Ümraniye İlçe Teşkilatı'nın 1994 yılında açılışında yapıldığı öne sürülen konuşması için TCK'nın ''Devlete hakaret'' suçunu düzenleyen 159. maddesi yönünden soruşturma başlattı. 
     Basın suçlarına bakan Şişli Cumhuriyet Savcısı Turgay Evsen, konuşma bandının yayınlandığı Kanal D Televizyonu'nun kendi yetki sınırları içinde bulunması nedeniyle Recep Tayyip Erdoğan hakkında re'sen soruşturma açtı. Soruşturmayı TCK'nın ''Türklüğü, Cumhuriyeti, Büyük Millet Meclisi'ni, hükümetin manevi şahsiyetini, bakanlıkları, devletin askeri ve emniyet muhafaza kuvvetlerini veya adliyenin manevi şahsiyetini alenen tahkir ve tezyif etmek'' suçunu düzenleyen 159. maddesi yönünden açan Savcı Evsen, bu amaçla söz konusu TV kanalından konuşma bandını istedi. Suç tarihini 1994 yılı olarak kabul eden ve bu suçtan dolayı zaman aşımı süresinin 10 yıl olmasını dikkate alan Savcı Turgay Evsen, soruşturmayı tamamladıktan sonra bu maddeden sanık hakkında dava açabilmek için Adalet Bakanlığı'ndan izin isteyecek. Bakanlığın da izin vermesi halinde Recep Tayyip Erdoğan hakkında TCK'nın 159. maddesi uyarınca 1 ile 6 yıl arasında hapis cezası istemiyle dava açılabilecek. 
     DGM kaynakları ise, söz konusu konuşmanın 1994 yılında yapıldığını bildirmesi nedeniyle TCK'nın 312. maddesi yönünden zaman aşımı süresi dolduğu için herhangi bir inceleme ya da soruşturma açılmasına gerek görmediklerini bildirdiler. Aynı kaynaklar, Erdoğan'ın söz konusu konuşmasına ilişkin 1998 yılında soruşturma yapan eski DGM Savcısı Ayhan Gödekmerdan'ın, ''Takipsizlik kararı'' verdiğini hatırlattılar. Zeytinburnu Cumhuriyet Savcılığı'na atanan eski DGM Cumhuriyet Savcısı Ayhan Gödekmerdan, Erdoğan'ın 1998 yılında ortaya çıkan kasetle ilgili olarak TCK'nın 312. maddesine göre soruşturma başlatmış, ancak konuşmanın 1992 yılı Aralık ayı içinde yapıldığını tespit ederek, bu suçtan dolayı 5 yıllık dava açma süresi dolduğu gerekçesiyle Erdoğan hakkında takipsizlik kararı vermişti. Recep Tayyip Erdoğan da, bu soruşturma kapsamında 22 Ağustos 1998 tarihinde İstanbul DGM Cumhuriyet Başsavcılığı'na giderek ifade vermişti. 







</TEXT>
</DOC>
