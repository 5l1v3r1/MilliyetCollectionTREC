<DOC>
<DOCNO> 44124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/ekonomi/eko02.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD revizyon istedi 
</HEADLINE>
<TEXT>

Türkiye Sanayicileri ve İşadamları Derneği, IMF ile acilen’ yeniden müzakereye oturularak, faiz dışı fazla hedefinin aşağı çekilmesini ve sağlanacak kaynağın kan kaybeden reel sektöre aktarılmasını istedi 
     EKONOMİ SERVİSİ 

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, IMF ile yeniden müzakereye oturularak, zaten gerçekleşmesi mümkün olmayan’ faiz dışı bütçe fazlası hedefinin geriye çekilmesini, yaratılacak kaynağın da reel sektöre aktarılmasını istedi. 
     TÜSİAD Yüksek İstişare Konseyi toplantısında konuşan Başkan Özilhan, programda unutulan reel sektöre, hükümetin de sırt çevirdiğini söyledi. Özilhan, reel sektörü canlandırmak için IMF ile bazı hedeflerin yeniden tartışılmasını istedi. 
     
     IMF’den gerçekçiyiz 
     Türkiye’nin IMF’nin sıkı düzenine ihtiyacı olduğunu, ancak şartların çok hızlı değiştiğine dikkat çeken Özilhan, "Şartlar değişti. Bazı hedeflerin gözden geçirilmesi, programın kendi kendini boğmasına engel olunması gerekiyor. Bu konuda IMF’den çok daha gerçekçiyiz. Programda milli gelirin yüzde 5.5 - 6’sı oranında faiz dışı bütçe fazlası öngörülüyor. Bu hedef gerçekçi olmaktan çok uzak. IMF ile anlaşarak büyüme hedeflerindeki revizyona bağlı olarak faiz dışı bütçe fazlası aşağı çekilmeli ve elde edilen kaynak, üretim ve istihdam artışı sağlayacak şekilde reel sektöre aktarılmalıdır" diye konuştu. 
     
     Kendini sabote ediyor 
     Yeni kavramları tartışan yeni bir dünyanın eşiğinde Türkiye’nin eski gündemiyle hesabını kesemediğini belirten Özilhan, hükümetin, güven ortamını oluşturamadığını belirtti. Özilhan, "Hükümet aksine sanki her adımda kendi kendini sabote etmek ister gibi bir görünüm sergiledi. Önce programa güdük ve isteksiz bir siyasi destek verildi. Sonra da popülist uygulamalarla kritik özelleştirmelere bayrak açıldı. Güven ortamı için gerekli olan ne varsa tersi yapıldı" dedi. 
     Toplantının basına kapalı bölümünde Hazine Müsteşarı Faik Öztrak ve TÜSİAD YİK Başkanlık Divanı Üyesi Yavuz Canevi üyelere Türkiye’deki ekonomik gelişmelerle ilgili bir sunum yaptılar. Bu bölümde, TÜSİAD’ın bir yıldır aynı görüşleri dile getirmesine karşın, hükümet cephesinde bir yankı bulmadığına dikkat çekildi. 
     
Bürokrasi felç durumda      Özilhan, bugün kamu bürokrasisinin tamamen felç durumda olduğunu, kimsenin sorumluluk almak istemediğini, dolayısıyla kimsenin iş yapmadığını savundu. Yolsuzlukların Türkiye’nin kanını emdiğinin doğru olduğunu belirten Özilhan, daha sonra şöyle konuştu "İpin ucunu bırakmamak lazım. Bu da doğru. Ama her geri dönmeyen krediye yolsuzluk damgasını basarsanız, uzmanlık isteyen konuları polisiye vak’a bakış açısıyla incelemeye alırsanız sistem işlemez. Burası Türkiye, burada bir yatırım izni için 30 ayrı imzaya ihtiyaç var. Kendi sıkıntılarıyla başedemeyen ekonominin, felç olmuş bir bürokrasinin yaratacağı ek sorunlara tahammülü yok. Korku ve kuşkunun egemen olduğu çalışma ortamı giderilmelidir." 
     
Kayhan Bizi komplocu sanıyorlar      TÜSİAD Yüksek İstişare Konseyi YİK Başkanı Muharrem Kayhan da toplantının açılışında yaptığı konuşmada, IMF ile yeniden müzakere yapılmasını istedi. Kayhan, şu görüşleri dile getirdi "Dünyada öngörülemeyecek değişimler oldu. Türkiye’de üretim ve istihdam tehlikeli bir biçimde geriledi. Bu koşullar altında IMF ile müzakere ederek bazı kredilerin ertelenmesi, bazı hedeflerin değiştirilmesi zorunlu. Aksi takdirde program kendi kendini vurur hale gelecek. Hükümet bazı basit gerçekleri kavramamakta ısrar ediyor. Reel sektörden gelen uyarılara, programdan sapmaya zorlayan komplolar gözüyle bakıyor. Bize gösterdikleri direnci kendi içlerinde gösterselerdi bugün program daha iyi bir noktada olabilirdi. 
     



 EKONOMİ 






















</TEXT>
</DOC>
