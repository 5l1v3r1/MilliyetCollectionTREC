<DOC>
<DOCNO> 33667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/24/son/sontur08.html </URL>
<DATE> 2001/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye Başkanları'nın maaşına zam yapıldı 
</HEADLINE>
<TEXT>

     İçişleri Bakanlığı'nca, belediye gruplarına göre belediye başkanlarının maaşları artırıldı. Buna göre, büyükşehir belediye başkanlarının maaşı en az 1 milyar 450 milyon liraya, en çok 1 milyar 800 milyon liraya yükseltildi. 
     İçişleri Bakanlığı, 81 il valiliğine, belediye başkan ödenekleri konulu bir genelge gönderdi. Genelgede, ''İçişleri Bakanlığı'nca tespit edilecek asgari ve azami sınırlar dahilinde belediye başkanlarının aylık ödemeleri, belediye meclislerince kararlaştırılır'' hükmü gereğince, belediyelerin nüfus ve statüleri dikkate alınarak, belediye başkanlarına ödenecek aylık net ödeneğin en az ve en çok miktarlarının yeniden tespit edildiği bildirildi. 
     Uygulamanın, 1 Temmuz 2001 tarihinden geçerli olacağı belirtilen genelgede, ilk olağan veya olağanüstü toplantıda belediye meclisince karar verilinceye kadar belediye başkanlarına halen almakta oldukları aylık ödeneğin verileceği kaydedildi. 
     Belediye meclisinin belirleyeceği yeni ödenek tutarı ile mevcut ödenek tutarı arasındaki farkın ise 1 Temmuz 2001 tarihinden itibaren hesaplanarak defaten ödeneceği ifade edildi. 
     Genelgede, belediye meclisince örneğin, ''yıl içinde, belediye başkanına, İçişleri Bakanlığı'nca tespit edilen ödeneğin en çoğu ödenir'' şeklinde karar alınması halinde, o yıl içerisinde Bakanlıkça daha sonra yapılacak tespitlerde belirlenecek en çok miktarın yeni bir meclis kararına gerek kalmadan ödenebileceği kaydedildi. 
     Genelgeye göre, belediyenin hangi nüfus grubunda yer alacağı belirlenirken, son Genel Nüfus Sayımı kesin sonuçları açıklanıncaya kadar 1997 yılı Genel Nüfus Tespiti'nin ikamet edilen yere göre nüfusu esas alınacak. 
     Belediye başkanlarının maaşları net olarak tespit edildiği için bu miktarlar üzerine vergi ve diğer her türlü yasal kesintiler ile şahıs ve kurum emeklilik kesintileri ilave edilerek brüt miktar bulunacak. 
     
     






</TEXT>
</DOC>
