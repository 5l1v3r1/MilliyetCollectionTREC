<DOC>
<DOCNO> 5519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/guncel/gun04.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Allah önce TSK’yı yarattı’ 
</HEADLINE>
<TEXT>

Cüneyt Arcayürek’in "Etekli Demokrasi" adlı kitabında 9. Cumhurbaşkanı Demirel’in Türk Silahlı Kuvvetleri ile ilgili anısı ve fıkrası anlatılıyor 
     SERPİL ÇEVİKCAN Ankara 

     Gazeteci - Yazar Cüneyt Arcayürek’in geçen günlerde piyasaya çıkan "Etekli Demokrasi" adlı kitabında 9. Cumhurbaşkanı Süleyman Demirel’in Türk Silahlı Kuvvetleri ve darbelerle ilgili ilginç bir öyküsü yer aldı. Arcayürek’in kitabında Demirel’in ağzından aktarılan ordu öyküsü şöyle 
     "Bana 1981 Martı’nda çeşitli milletlerin parlamenterlerinden 20 kişilik bir heyet gelmişti. Sekreter ve tercümanlarıyla 40 kişi. Soru sordular. Dediler ki, Biz bütün yerlerde konuştuk. Sizinle de konuşmak istiyoruz. Sizin memlekette ordunun ikidebir devlet iradesine el koyması ordunun ilahi bir hakkı mıdır ’ Ben onlara hayır veya evet demedim. Şöyle cevap verdim. Siz Hıristiyansınız, biz Müslümanız. Tek Allah’a siz de inanırsınız biz de inanırız. Allah tektir. İhlas suresi birinci ayeti kul hüvallahü ehad’ der. Öyle olunca hepimizi aynı Allah yarattığına göre şimdi diyelim ki Allah, Alman milletini yaratmış onlar bir ordu kurmuşlar. İngiliz milletini yaratmış onlar da bir ordu kurmuşlar. Türkiye’ye gelince Allah evvela orduyu yaratmış sonra Haşa Allah hatadan münezzehdir bakmış bir eksiklik oldu. Bunlar için de bir millet yaratmış.’ Adamlar birbirlerine baktılar bastılar kahkahayı." 
     Kitapta Demirel’in yine 1991’de TSK’yı analiz eden bir değerlendirmesinde şu görüşleri dile getirdiği de aktarıldı "Silahlı Kuvvetleri küçük düşürmek kimsenin aklından geçmez, yeri şu olsun görevi bu olsun demek kimseyi incitmez. Silahlı Kuvvetlerin yeri, görevi, yetkisi çok iyi tayin edilmeli. Bakınız bugün Silahlı Kuvvetlerin kime bağlı olduğu dahi muallaktadır. Anayasa, Başbakan’a karşı sorumludur der, bağlıdır demez. Bu Anayasa’da bağlıdır lafı yok. İşte bu da bizim devletin büyük meselelerinden biridir." 
     


 GÜNCEL 





















</TEXT>
</DOC>
