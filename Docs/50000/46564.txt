<DOC>
<DOCNO> 46564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/son/sontur13.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Özür beklerken icra geldi... 
</HEADLINE>
<TEXT>

     Manisa'da ev telefonunu 900'lü hatlara kapattıran vatandaş, faturasında bu tür numaraların ''arandı'' görünmesi üzerine, Türk Telekom'a yanlışlığın giderilmesi için başvurdu, ancak faturasını ödemediği için icralık oldu. 
     Manisa Ege Mahallesi'nde yaşayan İbrahim Coşkuner, A.A muhabirine yaptığı açıklamada, 1999 yılında ev telefonunu 900'lü hatların kullanımına kapattırdığını söyledi. Ancak geçen yıl Aralık ayı faturasında 102 kez 900'lü hatların arandığının görülmesi üzerine Türk Telekom'a başvurduğunu kaydeden Coşkuner, ''900'lü hatların kapalı olduğunu gösteren belgeyle birlikte faturayı kendilerine sundum. 
     Hatanın giderileceğini söylediler. Aylar sonra evime İcra Müdürlüğü'nden mal beyanında bulunmam için yazı gelince icraya verildiğimi anladım ve şok oldum'' diye konuştu. 
     Fatura tutarının 217 milyon lira olduğunu, faiziyle birlikte 1 milyar lirayı geçtiğini bildiren Coşkuner, kendisinin de Türk Telekom'u mahkemeye verdiğini, özür beklerken karşı karşıya kaldığı bu uygulamanın kendisini üzdüğünü belirterek ''Adalet önünde haklılığım ortaya çıkacak'' diye konuştu. 
     Manisa Türk Telekom Müdürü Güvenç Özer ise konuyu incelettiklerini kaydederek ''Eğer kurumumuzun bir hatası tespit edilirse, vatandaşı kesinlikle mağdur etmeyiz. Telefonun 900'lü hatlara kapalı olduğu görülüyor. İnceleme kısa sürede sonuçlanır'' dedi. 
     






</TEXT>
</DOC>
