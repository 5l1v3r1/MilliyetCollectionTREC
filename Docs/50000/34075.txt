<DOC>
<DOCNO> 34075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/27/spor/spo02.html </URL>
<DATE> 2001/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya kampında takım içindeki rekabet ve arkadaşlık ilişkileri üst düzeye çıktı 
</HEADLINE>
<TEXT>
Fener büyüdü 
Geçen sezona oranla daha çok çalıştılar, İyi tempo yakalayıp, sezona hazırlandılar 
Oyuncular arasında tam bir birlik sağlandı Sarı - Lacivertli ekip olumlu puan topladı 
     YUSUF KOBAL 

     FENERBAHÇE, yeni sezon hazırlıklarının Almanya bölümünü kısa tuttu. Kamptan bir gün erken dönen, bir hazırlık maçını da iptal etmek zorunda kalan Sarı - Lacivertliler, Teknik Direktör Mustafa Denizli’nin klasik anlayışına uygun bir hazırlık dönemi geçirdiler. İstanbul’da aşırı sıcaktan bunalan futbolcular, Almanya’daki serin hava koşulları nedeniyle iyi çalışma temposu yakaladılar. Ancak hazırlık maçlarında beklenen performansı ortaya koyamadılar. 
     
     Yoğun program 
     DENİZLİ yönetiminde iki gün ağır dayanıklılık çalışması yapan Fenerbahçe’de, kampa katılan 21 futbolcudan büyük çoğunluğu bu yorucu programı tamamladı. 11 gün süren kamp boyunca Mustafa Denizli ilk beş gün oyuncularına kondisyon yüklemesi yaptı. Genel olarak teknik ve taktik olarak yoğun bir çalışma görülmedi. Teknik Direktör Mustafa Denizli, oyuncuların birbirleriyle uyumlarını artırmak için çift kale maçlar yaptırdı, performanslarını gözledi. 
     
     Forma mücadelesi 
     KAMPTAKİ en önemli unsur futbolcular arasındaki göze girme uğraşıydı. Geçen yıla oranla daha fazla alternatifli kadroya sahip Fenerbahçe’de oyuncuların takıma girme çabaları rekabeti doğurdu. Yeni transferlerden Ümit Özat yüzde yüze yakın performans ortaya koyarak, dikkatleri üzerine çekti. Rapajiç’in başlardaki temposu umut verdi. Ancak vurdumduymazlığı ve idman sevmezliğini ilerleyen günlerde yine gösterdi. Disiplinsizliği de gözlerden kaçmadı. 
     
     Kaynaşma sağlandı 
     KAPTAN Ogün’ün geçen yıldan kalma sakatlığının nüksetmesi sıkıntı yaratan başlıca unsur oldu. Tecrübeli futbolcu bu nedenle kamptan yeterince yararlanamadı. Hazırlık dönemi boyunca Sarı - Lacivertliler, birbirlerini tanıma açısından daha fazla yol aldılar. Arkadaşlık ilişkileri üst seviyedeydi. Futbolcular ve teknik heyet sadece Şampiyonlar Ligi ön elemesini düşünürken, lig için yapılacak hazırlıklar ise İstanbul’a bırakıldı. 
     
     Uğur denemesi 
     ALMANYA kampı bir anlamda uğur denemesine de dönüştü. Sarı - Lacivertli ekip, geçen yılki gibi aynı köyde, aynı sahada yeni sezona hazırlandı. Öyle ki futbolcular Krefeld’de Uerdingen ile oynayacakları maça geçen yılki gibi bir gün önceden hareket ettiler, yine aynı otelde konakladılar. Teknik Direktör Mustafa Denizli, yardımcılarıyla göl kenarındaki can simidinin yanında geçen yılın aynı pozunu vererek, fotoğraf çektirmeyi de ihmal etmedi. 
     
Denizli alarm verdiMaribor - Glasgow Rangers maçını izleyen Sarı - Lacivertliler’in hocası, İskoç ekibinin çok güçlü bir takım olduğunu belirtti, "Her türlü önlemi alacağız" dedi 
     SLOVENYA’da Şampiyonlar Ligi ön elemesindeki muhtemel rakipleri Maribor ve Glasgow Rangers’ın karşılaşmasını izleyen Fenerbahçe Teknik Direktörü Mustafa Denizli, temkinli açıklamalar yaptı. Tecrübeli hoca, rakibin çok dişli bir ekip olduğunu ifade ederek, "Zaten Glasgow’u tanıyorduk ve gücünü biliyorduk. Çok süratli adamları var. Dikkatli olmamız şart" diye konuştu. 
     KARŞILAŞMA başladığından itibaren kendisinin Maribor’u değil, Glasgow Rangers’ı büyüteç altına aldığını ifade eden Mustafa Denizli, sözlerini şöyle sürdürdü "Gerekeni yapıp, her türlü önlemi alacağız. Beni şaşırtan bir şey olmadı. Karşımda tahmin ettiğim gibi bir ekip buldum. Maribor’u izlemedim bile. Tamamen Glasgow’un nasıl oynadığına ve futbolcularına baktım". 
     DENİZLİ, taraftarların kıran kırana bir maç izleyeceğini de vurgulayarak, "Rakibin oyun yapısı hakkında bazı fikirler edindim. Kıran kırana bir maç olacak. Hedefimiz bu zorlu mücadeleden galip ayrılıp, ülkemizi Şampiyonlar Ligi’nde temsil etmek" açıklamasını yaptı. Sarı - Lacivertliler’in hocası, Glasgow Rangers’ı yeniden izleyeceğini de sözlerine ekledi. 
     
Baliç’e, PSG kancası      FENERBAHÇE’nin eski oyuncusu Elvir Baliç’e Fransa’nın Paris Saint Germain kulübü transfer teklifi yaptı. 20 milyon dolar fiyat biçilen Boşnak oyuncu, Real Madrid’le İsviçre’de çalışmalarını sürdürdüğünü belirtip, şimdilik Fransa’ya gitmeyi düşünmediğini bildirdi. Baliç, İspanyol ekibinde kadroya girmek için çaba harcayacağını, gözden çıkarılması halinde ise PSG’nin teklifini düşüneceğini açıkladı. 
     
Glasgow göz korkuttu      FENERBAHÇE’nin Şampiyonlar Ligi ön elemesindeki muhtemel rakibi Glasgow Rangers, Maribor’u kendini sıkmadan mağlup etti. 4 - 4 - 2 sisteminde mücadele eden İskoç ekibinin performansı Mustafa Denizli’nin gözünü korkuttu. Hollandalı Dick Advocaat, ülkesinin ekolünü takımına taşıyıp, Dünya’da eşine az rastlanır bir lejyoner ordusu yaratmış. 
     MARİBOR önünde on birde tek İskoçyalı yer almazken, Glasgow’da Norveçli Floo, genç olmasına rağmen Andersson’dan daha ağır görüntü verdi. Ancak tüm hava toplarını alıp, gol attı ve penaltı yaptırdı. Arjantinli Caniggia, ilerlemiş yaşına rağmen hızlı ve tehlikeli. Trinidadlı Latapy ise mükemmel tekniğiyle orta sahada maestro görevi yaptı. 
     
Amoruso sevinci      GLASGOW Rangers’ın savunmasının belkemiği İtalyan Amoruso’nun Maribor maçında sakatlanması Fenerbahçe’nin en büyük avantajı. Tecrübeli futbolcu, sakatlandığı dakikaya kadar defansı toparlayan bir görüntü çizdi. Bu oyuncunun altı hafta sahalardan uzak kalacağı bildirildi. 
     
Ogün’den müjde      FENERBAHÇE kaptanı Ogün Temizkanoğlu, "Geçen yılki sakatlığım nüksetti, ama korkulacak bir şey yok" dedi. Internet sitesinde açıklama yapan tecrübeli futbolcu, iğne tedavisi gördüğünü ve özel olarak çalıştığını ifade ederek, "Ters bir şey olmazsa Şampiyonlar Ligi ön eleme maçında sahada olurum" diye konuştu. Uerdingen maçında oynamasına Mustafa Denizli ile birlikte karar verdiğini belirten Ogün, Oktay’ın transferine de çok sevindiklerini ifade etti. 
     

</TEXT>
</DOC>
