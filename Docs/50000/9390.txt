<DOC>
<DOCNO> 9390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/28/son/sonspo02.html </URL>
<DATE> 2001/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Ali Yılmaz "Görev verilirse kaçmam" 
</HEADLINE>
<TEXT>

     Trabzonspor Kulübü eski başkanı Mehmet Ali Yılmaz, Trabzonspor'a sevdalı olduğunu belirterek, ''Şunu herkes çok iyi bilsin ki, benden büyük Trabzonsporlu tanımıyorum'' dedi. Yılmaz, kendisine camiadan tekrar görev verilmesi halinde, bu görevden kaçmayacağını söyledi. 
     Mehmet Ali Yılmaz, Swiss Otel'de basına verdiği teşekkür yemeğinde yaptığı konuşmada, son günlerde kendi hakkında, Trabzonspor Kulübü başkanlığı yaptığı dönemle ilgili spekülasyonlar yapılmasından yakındı. 
     Yılmaz, Trabzonspor'a zarar vermenin, aklından geçecek en son düşünce olduğunu kaydederek, ''1982 yılından bu yana spor ve siyaset camiasının içindeyim. İyi, kötü anılarım oldu. Ama kimseye karşı kırgınlığım yoktur. Eğer birilerini kırmışsam da bu, Trabzonspor'u çok sevdiğim içindir'' diye konuştu. 
     Yılmaz, Trabzonspor'un yeni yönetim kurulunu da eleştirdi. Sezon başında geniş bir kadroyla yola çıktıklarını ve hedeflerinin de şampiyonluk olduğunu vurgulayan Yılmaz, ''Ancak hedefi, planı ve programı olan Trabzonspor'un hayallerine çomak soktular. Ben görevimin başındayken, Biz bu görevi yaparız, sen git dediler. Biz de gittik, ama şimdi yaptıkları ortada'' şeklinde konuştu. 
     
     



</TEXT>
</DOC>
