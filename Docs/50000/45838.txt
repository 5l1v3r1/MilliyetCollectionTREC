<DOC>
<DOCNO> 45838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/ekonomi/eko07.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracata lojistik destek 
</HEADLINE>
<TEXT>

Dünyanın en büyük lojistik şirketlerinden biri olan ABD’li FedEx, Türk ihraç ürünlerini "Made in Turkey" yazılı fotoğraflı paketlerle taşıyacak 
     EYLEM TÜRK 

     DHL’nin başlattığı "Buy From Turkey" adlı kampanyası ile ihracat artışına yönelik başlayan lojistik desteğe uluslararası alanda faaliyet gösteren ABD’li FedEx şirketi de katıldı. 
     Moda, tekstil, halı dokuma, cam sanatı ve deri başta olmak üzere Türkiye’nin değerli ihraç ürünlerini, gönderi ambalajlarının üzerine koyacağı etiketlerle tanıtacak olan FedEx, kampanyayı duyurmak için perşembe günü bir toplantı düzenleyecek. 
     Üzerinde "Made in Turkey" ibaresinin yer alacağı fotoğraflı kolilerle tanıtım yapmayı amaçlayan şirket, ihracat hamlesine destek verecek. DHL’nin başlattığı "Buy From Turkey" kampanyası da, dünyaya taşınan her türlü belge, zarf, kutu ve paketin üzerine şimdi Türkiye den Alın, Uygun fiyatlar, şaşırtıcı Kalite yazan etiketlerin yapıştırılmasını kapsıyordu. 
     
     Diğerleri de bekleniyor 
     Türkiye İhracatçılar Meclisi TİM Başkanı Okan Oğuz, ihracatın artırılmasına yönelik olarak lojistik firmalarından büyük destek geldiğini söyleyerek, DHL’den sonra FedEx’in de "Made in Turkey" kampanyası başlattığını söyledi. 
     Bu firmaların ardından TNT, UPS gibi bütün dış gönderim yapan şirketlerin böylesi bir çalışma içine gireceğine inandıklarını belirten Satıcı, ihracatçıların, işbirliği içine girdikleri firmaları bu konuda bilinçlendirmeye çalıştıklarını anlattı. 
     



 EKONOMİ 



















</TEXT>
</DOC>
