<DOC>
<DOCNO> 19152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/son/sondun05.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Batman rolünü George Clooney kaptı 
</HEADLINE>
<TEXT>

     Sinema dünyasının dev oyuncuları, beyazperdenin yeni ''yarasa adamı'' olmak için mücadele ederken, rol yine eski sahibine kaldı. 
     Brad Pitt, Nicholas Cage ve Ben Affleck, rolü almak için yarış yaparken, beyazperdenin son Batman'i Clooney aradan sıyrılarak yeniden ''yarasa adam'' oldu. 
     Internet siteleri ''imdb'' ve ''popcorn''un İngiliz Guardian gazetesine dayanarak verdikleri habere göre, George Clooney bir kez daha Batman'i canlandıracak. Filmin yönetmeni Darren Aronofsky de bu bilgiyi, ''George Clooney, Batman olarak filme dönecek. Bunun dışında henüz başka bir oyuncu belirlemesi yapmadık'' sözleriyle doğruladı. 
     Daha önce Michael Keaton ve Val Kilmer'ın hayat verdiği Batman rolü için ilk olarak Oscarlı aktör Nicolas Cage'in ismi ortaya atılmış, ancak daha sonra Hollywood'un gözde genç kuşak aktörlerinden Ben Affleck de adayların arasına katılmıştı. 
     Bu konudaki belirsizlik sürerken, ünlü oyuncu Brad Pitt'in ismi geçmiş, filmin yönetmeni Darren Aronofsky, Los Angeles'ta ünlü aktör ile görüşerek sanatçıya teklif götürmüştü. 
     Stüdyonun, beşincisini çekeceği ''Batman'' filmi için Aronofsky, ''Ben, Batman'e bağımsız bir gerilla tadı katacağım'' yorumunu yapıyor. Charlie Kaufman'ın kaleme alacağı senaryonun, Gotham'ın yeni kralını farklı bir şekilde ele alacağı belirtiliyor. 
     Çizgi romandan beyazperdeye uyarlanan Batman'i ilk olarak 1966 yılında Burgess Meredith canlandırdı. Daha sonra, 1989'da ''Batman'' ve 1992 yapımı ''Batman Returns'' filmlerinde Michael Keaton, 1993'teki ''Batman Mask of the Phantasm'' adlı filmde Kevin Conroy, 1995'teki ''Batman Forever'' isimli yapımda Val Kilmer ve son olarak da 1997'de çekilen ''Batman and Robin''de de George Clooney, ''yarasa adam'' rolünde kamera karşısına geçmişti. 







</TEXT>
</DOC>
