<DOC>
<DOCNO> 17417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/21/son/sontur07.html </URL>
<DATE> 2001/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'in genelgesindeki değişiklikler unutulunca... 
</HEADLINE>
<TEXT>

     Başbakan Bülent Ecevit, Türk Dili konusundaki genelgenin üzerinde yaptığı değişikliklerin, maddi hata sonucu, dikkate alınmadan yayınlandığını belirterek, ''Yapılan bu yanlışlıktan büyük üzüntü duydum. Genelge ve ekindeki kılavuz dağıtımdan derhal çekilerek gerekli yeni düzenlemenin yapılması talimatını verdim'' dedi. 
     Başbakan Ecevit, bugün basında yer alan Türk Dili'nin kullanımı konusunda yer alan haberlere ilişkin yazılı bir açıklama yaptı. Açıklamasında Türk Dil Kurumu'nca Başbakanlığa gönderilen bir genelge taslağında, Türkiye tarihinin zenginlikleri arasında yer alan bazı yer adlarının değiştirilmesi önerisinde bulunulduğunu belirterek şunları kaydetti. 
     ''Ben bu öneriyi uygun bulmadığım için bana gönderilen metnin üzerine şu notu ekledim. İkinci paragraftan, Anadolu'daki binlerce yıllık kültür birikimimizde özgün yeri bulunan sözcük, terim ve adların da değiştirilmesinin istendiği anlamı çıkabilir. Amaç bu olmamakla birlikte böyle bir izlenim verilebilir. Buna dikkat edilmeli Benim bu notum, Başbakanlık tarafından Türk Dil Kurumu'na gönderilmiş ve Türk Dil Kurumu'nca genelgenin ilk sayfasında yer alan 2 ve 3'ncü paragraflarında bu yönde düzeltmeler yapılmıştır. Genelge bu düzeltilmiş şekli ile tarafıma sunularak imzalanmıştır. Yapılan incelemede, kurumlara dağıtım aşamasında bir maddi hata sonucu genelgenin, ilk sayfasının değişiklikten önceki şeklinin işleme alındığı ve ekindeki kılavuzun da değiştirilmeden dağıtıldığı anlaşılmıştır. 
     Yapılan bu yanlışlıktan büyük bir üzüntü duydum ve genelge ile ekindeki kılavuzun dağıtımdan derhal çekilerek yeni bir düzenlemenin yapılması talimatını verdim.'' 
     




</TEXT>
</DOC>
