<DOC>
<DOCNO> 46407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/ekonomi/eko02.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Paranın ucu göründü 
</HEADLINE>
<TEXT>

Dünya Bankası Türkiye Temsilcisi Ajay Chhibber, Türkiye'ye özellikle bankacılık, kamu reformu ve sosyal konularda ek kaynak sağlayacaklarını açıkladı 
     ANKARA Milliyet 

     Dünya Bankası Türkiye Temsilcisi Ajay Chhibber, Türkiye'ye ek kaynak vermeyi düşündüklerini belirterek, desteklerinin devam edeceğini bildirdi. 
     Chhibber, Başbakanlık Sosyal Yardımlaşma ve Dayanışmayı Teşvik Fonu tarafından Başkent Öğretmenevi''nde düzenlenen ''Sosyal Riskin Azaltılması Projesi''nin tanıtım toplantısı sonrasında gazetecilerin sorularını yanıtladı. 
     Chhibber, "Vermiş olduğumuz sözler çerçevesinde Türkiye'ye daha geniş bir desteğimiz olacak" dedi. Yardımların hangi alanda olacağının sorulması üzerine de Chhibber, özellikle bankacılık, sosyal konular ile kamu yönetimi idaresi konularında olacağını bildirdi. 
     "İstenilen sonuçların alındığını düşünüyor musunuz, yoksa hala yapılacak şeyler var mı " şeklindeki başka bir soruya da Chhibber, "Bankacılık alanında oldukça ilerleme oldu. Özellikle devlet bankaları reformu konusunda. Ama tabii bütün problemler çözülmedi, devam edecektir. Bunların hepsi süregelen ve devam eden sorunlar" karşılığını verdi. 
     Chhibber'in Sosyal Riskin Azaltılması Prjesi ile ilgili toplantıda Türkçe konuşma yapması dikkat çekti. Türkçe konuşurken büyük bir gayret gösterdiği görülen Chhibber, bu proje çerçevesinde ekonomik krizin toplumun en fakir kesimleri üzerindeki etkilerini hafifletmek amacıyla, okul çağındaki çocuklara şimdiden yardım edildiğini belirttti. Chhibber, Türkiye'de kriz nedeniyle ailelerinin çocuklarını okula gönderememeye başladığını belirterek, eğitim alamayan çocukların gelecekte de kendilerine ömür boyu gelir sağlayabilecek iş bulma güvencelerinin olmadığını anlattı. 
     Devlet Bakanı Hasan Gemici de toplantıda yaptığı konuşmada, sosyal destek programı kapsamında Dünya Bankası'nın 500 milyon Dolar kredi sağladığını anımsattı. Gemici, bu kaynakla 1 milyon 50 bin çocuğa eğitim yardımı yapıldığını, 400 bin aileye yakacak, 600 bin aileye de gıda yardımı yapılmaya başlandığını bildirdi. 
     



 EKONOMİ 




















</TEXT>
</DOC>
