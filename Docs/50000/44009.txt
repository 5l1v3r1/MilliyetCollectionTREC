<DOC>
<DOCNO> 44009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/28/ekonomi/eko03a.html </URL>
<DATE> 2001/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF’den durgunluk uyarısı geldi 
</HEADLINE>
<TEXT>

Fon, ABD’deki saldırıların ardından küresel büyüme beklentisini 1993 yılından beri en düşük seviye olan yüzde 2.6 oranına çekti 
     EKONOMİ SERVİSİ 

     Uluslararası Para Fonu IMF dünyayı saldırılar sonucu oluşabilecek küresel durgunluk konusunda uyardı. USA Today gazetesinin haberine göre IMF çarşamba günü, ABD’de yaşanan terörist saldırılar sonucu dünya çapında bir ekonomik durgunluk uyarısında bulundu. 
     Dünyanın uzun vadeli durgunlukla flört ettiğini ve bunun sonucunda tüm dünyada bir zayıflama yaşandığı belirtilen haberde, ABD’deki 11 Eylül saldırılarının ardından IMF’nin küresel büyüme beklentisini yüzde 0.6 azaltarak 1993 yılından beri en düşük seviye olan 2.6’ya çektiği belirtildi. Haberde ekonomistlerin dünya çapında büyüme rakamlarının yüzde 2.5’in altına düşmesi halinde, durgunluk ve nüfustaki artışa bağlı olarak işsizlikte büyük bir artış olacağı görüşüne yer verildi. 
     
     ABD’de rekor işsizlik 
     Bu arada ABD’de 11 Eylül’deki terörist saldırıların ardından, işsizlik yardımı için başvuran işsiz sayısı son dokuz yılın en yüksek düzeyine çıktı. 
     Çalışma Bakanlığı’nın verilerine göre, 22 Eylül’de sona eren geçen hafta içinde işsizlik yardımı için başvuranların sayısı 58 bin kişilik bir artışla 450 bin kişiye ulaştı. Aynı hafta, sadece New York’tan yardım isteyenlerin 11 bin kişilik artış gösterdiği bildirildi. Açıklanan rakamlar, ABD’deki işsizliğin piyasa beklentilerinin üzerinde bir artış gösterdiğini ortaya koyuyor. 
     
Küresel şok yaşanıyor’      Saldırılar sonrası küresel şokların yaşandığını belirten IMF’nin yeni Baş Ekonomisti Kenneth Rogoff, gelişmekte olan ülke ekonomilerinin de olaylar sonrası daha hassas bir konuma geldiğini söyledi. 
     Tüketici güveninde ekonomilerin hassas bir hale gelmesi üzerine tüm merkez bankalarına büyük iş düştüğünü kaydeden Rogoff, etkili maliye politikalarıyla durgunluk sorununun bertaraf edilebileceğini belirtti. Rogoff, asıl sorulması gerekenin, ABD’nin bir durgunluğa girip, girmeyeceği olduğunu ifade etti ve FED’in ABD Merkez Bankası faiz indirimi havayollarına yardım gibi önlemlerini olumlu değerlendirdi. 
     
     



 EKONOMİ 

























</TEXT>
</DOC>
