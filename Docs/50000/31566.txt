<DOC>
<DOCNO> 31566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/son/sontur19.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yenilikçiler partinin adını son güne saklıyor... 
</HEADLINE>
<TEXT>

     FP'nin Anayasa Mahkemesi tarafından kapatılmasının ardından bağımsız kalan gelenekçi ve yenilikçi kanada mensup milletvekilleri, yeni parti kurma çalışmalarına hız verdiler. 
     Alınan bilgiye göre, önderliğini Recep Tayyip Erdoğan'ın yaptığı yenilikçiler, yarın TES-İŞ Sendikası Genel Merkezi toplantı salonunda biraraya gelerek kurulacak partinin tüzük ve programı üzerinde görüş alış-verişinde bulunacaklar. 
     Müzakerelerin ardından aralarından akademisyenler ile 15 civarında milletvekilinden oluşacak bir komisyon, gelecek hafta başında Bursa'da biraraya gelerek tüzük ve programa son şeklini verecekler. Temmuz ayı sonuna kadar yeni partiyi kurmayı planlayan yenilikçiler, Balgat Ceyhun Atıf Kansu Caddesi üzerinde 4 katlı bir bina kiraladı. 
     Öte yandan, gelenekçi kanat da gelecek hafta içinde kurulacak partinin tüzük ve programını büyük ölçüde tamamlarken, 14 Temmuz Cumartesi günü kurucular kurulunun Bilkent Otel'de yapacağı toplantıdan sonra son şeklini verecek. 
     Programın tamamlanmasının ardından, yaklaşık 120 kişiden oluşması beklenen kurucular kurulu listesi ile partinin kuruluş dilekçesi İçişleri Bakanlığı'na verilecek. 
     Parti için genel merkez binası arayışlarını sürdüren gelenekçilerin de Balgat ile Dikmen Çetin Emeç Bulvarı civarında 4-5 binada inceleme yaptıkları bildirildi. 
     
     
     
     







</TEXT>
</DOC>
