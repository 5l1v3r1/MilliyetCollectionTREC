<DOC>
<DOCNO> 30833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/07/yazar/dundar.html </URL>
<DATE> 2001/07/07/ </DATE>
<TIME>  </TIME>
<AUTHOR> CAN DÜNDAR  </AUTHOR>
<HEADLINE>
Pembe geceler 
</HEADLINE>
<TEXT>

     MOSKOVA 

     Saat gecenin ikisi... Moskova'nın gözde caddesi Tverskaya üzerindeki Intourist Otel'de odamın kapısı vuruldu. 
     Açtım, karşımda biri ince, diğeri dolgun iki sarışın, çapkın bakışlar ve kırık bir İngilizceyle "geceme eşlik etme" niyetlerini bildiriyor, "masaj isteyip istemediğimi" soruyorlar. 
     İki masör birden mi .. 
     Evet, böylesi daha iyiymiş, hatta yetmezse 3.'sü aşağıda bekliyormuş. 
     Dolgunca olanı, ben sormadan masaj tarifesini açıklıyor 
     "Benim için 80 dolar. Arkadaşımı da istersen 50 de ona..." 
     Anlaşılan otel istihbaratı, akşamları girişe barikat kuran Slav dilberlerine, kimin kaç numarada yalnız uyumakta olduğunu bildiriyor onlar da teklifsiz damlıyorlar. 
     Rusça teşekkür edince üsteliyorlar. Kapı önünde fiyat kırılıyor. Giderek eşik sohbeti koyulaşıyor ince olan, mavi gözlerini kırpıştırarak, aldıkları paranın yarısını "otele" verdiklerini söylüyor diğeri vücudundan ipuçları vermenin işe yaramadığını görünce evdeki çocuğuna para götürmek zorunda olduğunu anlatmaya başlıyor. 
     Gece yarısı, en azgın çapkının bile ateşini söndürecek bu öyküyle kapı önü sohbeti son buluyor. 
     
     
     Moskova'dan Bolşoy balesini, Nazım belgeselini, Türklerin ticaret hamlesini filan yazdıkça, çoğunluğun bunlara burun kıvırıp imalı dokundurmalarla lafı gece hayatına getirdiğini fark ettim ve "umumi istek üzerine" konuyu tetkik ettim. 
     Aslında eli kalem tutan erkekler, gönül hikayelerine göre ikiye ayrılırlar 
     Birinci türdekiler "yaşar, yazmaz" ki onlara "usta çapkın" denir. 
     İkinciler, "yaşamaz 'yazar'" ki onlar da "palavracı" diye yerilir. 
     Ben izninizle kendimi "gazeteci" olarak "yaşadığını yazar" kategorisine sokacağım ve size bir hafta içinde gözleyebildiğim kadarıyla Kızıl Meydan'ın beyaz gecelerinde pembeleşen gece hayatından ayrıntılar aktaracağım. 
     İnanmayan, bundan sonrasını okumasın... 
     
     
     İtiraf etmeliyim ki, haziranda Moskova müthiş baştan çıkarıcı... İncecik, tiril tiril bir güzellik, geniş caddelerde olanca zarafetiyle volta atıyor ve görmeyen gözlere gerekirse kapıya dayanıp kendini hatırlatıyor. 
     Rus erkekleri için pek sıradan bir durum... Buralarda kadın - erkek ilişkileri zorla, parayla, evlilik vaadiyle filan yürümediğinden şehri sarmalayan bu güzellik ne tecavüz vakalarına yol açıyor, ne de "giyiminle beni tahrik ettin" bahanelerine... İsteyen, istediğiyle, istediği gibi yaşıyor ilişkisini... 
     Konuştuğum Rus erkekler sadece yeni "yamyam" hemcinslerinin paralı rekabetinden şikayetçiydi. Bir de dal gibi kızların evlenir evlenmez şekil değiştirip tombul bir teyze görünümüne bürünmelerinden... 
     Ama bu derdin devası, maço kokulu bir Rus atasözünde gizliydi 
     "Çirkin kadın yoktur, az votka vardır." 
     
     
     
     Türklere gelince, onlara göre Rusya'da bu atasözünün sadece ilk bölümü geçerli... 
     Daha İstanbul - Moskova uçağına gidecek servis otobüsüne biner binmez buna inanıyorsunuz. İnsan kendini, Ali Özgentürk'ün Balalayka filmindeki "Nataşa" otobüsüne düşmüş gibi hissediyor... Bu "Nataşa" meselesi hassas Moskova'daki sevgili tercümanımız Nataşa, adını söyleyince bıyık burmaya başlayan bir Türk konuğuna "Bu benim adım, mesleğim değil" deme gereği duymuş . Süslü püslü, bir sürü güzelim Rus kızı Türkiye - Rusya arasında yeni açılmış bir aşk köprüsünün paralı yolcuları gibi sürekli gidip geliyorlar. Henüz çocuk yaştalar. Çoğunun elinde sevimli, tüylü oyuncaklar... İhtimal, Türk hovardaları memnun edip yolladıktan sonra oyuncaklarına sarılıp yatıyorlar. 
     
     
     
     Rusya'ya çalışmaya gelmiş evli erkekler için Moskova, bir mayınlı tarla... Burada dilden dile gezen bir öykü var Dini bütün bir işadamı, Beyaz Rusya'da kurduğu mobilya fabrikasına aldığı bütün işçilerin, Rus kızları görüp dağıttığını görünce onları gönderip daha mutaassıp yenilerini getirtmiş. Sonuç yine değişmemiş. Bunun üzerine yaşlı başlı mazbut bir emektarı, hanımıyla çağırmış fabrikaya... Bir hafta geçmeden bizim emektarın eşi "kocam elden gidiyor" diye feryada başlamış. 
     Rusya kapısı açıldığından beri, böyle kaç evlilik çöktü, kaç Türk erkeği bir Slav güzeline kapılıp evini terk etti, bilinmiyor, ama "Rusya sonrası boşanma"ların, Rus kızla evlenmelerin ve bu evlilikten doğan melez bebeklerin son yıllarda ciddi bir patlama yaptığı biliniyor. En azından halen Rusya'da çalışanlar dönmek istemiyor. 
     Onları buraya gönülden zincirleyen pembe gecelerde neler olduğunu anlatacaktım aslında, ama yer kalmadı. 
     O da yarına... 
     
     







İleriyi görmek 


Pasta bitince 


Öz Refah Partisi 


Bir saatli bombanın tik tak sesi... 


Bir formül 


Pembe geceler 


Veliler, öğrenciler, kamuoyu kandırılıyor 


Başarı karşılıklı 
sorumluluk gerektiriyor 


"Kadınlar neden aldatır .." 


Keşke... 


Bu paket başka 


İşte Ansen'in marifetleri 


Akmerkez yolu "pazar"ın yeni yeri 


Batı'nın Derviş, Tayyip merakı 


Hüsamettin Özkan ve ilişkileri 


Döviz sorunu yok güven sorunu var 


</TEXT>
</DOC>
