<DOC>
<DOCNO> 33701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/guncel/gun01.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte sahte belge 
</HEADLINE>
<TEXT>
Sahtek r kışla kapısında yakalandı 
Askeri ihalede 'sahte belge' kullanan Albayraklar’ın foyası ortaya çıktı. Suçu önce reddedip sonra üstlenen bir memurları sayesinde yargıdan kurtuldular 
     NEZİH GÜROL İstanbul 

     Kapatılan FP'ye üye isimlerin yönettiği belediyelerin ihale şampiyonu olan Albayrak Şirketler Grubu'nun 1998 yılında katıldığı bir askeri ihalede sahte belge kullandığı ortaya çıktı. 
     Milli Savunma Bakanlığı, açtığı ihaleyi kazanan Mustafa, Muzaffer ve Kazım Albayrak kardeşlerin sahibi olduğu Albayrak Turizm Seyahat İnşaat Şirketi adına verilen "Türk Standartları Enstitüsü TSE İmalat Yeterlilik Belgesi"nin sahte olduğunu tespit edince 11 Ocak 2000'de savcılığa suç duyurusunda bulundu. 
     
     İfadesinden çark etti 
     Soruşturmada, kısa zaman aralıklarıyla iki kez ifadesi alınan bir şirket çalışanının, ikinci ifadesinde fikir değiştirip suçlamayı kabul etmesi üzerine, Albayrak kardeşler ifade bile vermeden yargılanmaktan kurtuldu. Ancak, Zeytinburnu 1. Asliye Ceza Mahkemesi'nde açılan davada, Albayrak şirketi çalışanı sanık Yılmaz Eraydın'ın "sahte özel belge düzenlemek" suçundan 3 yıla kadar hapis cezasına çarptırılması istendi. 
     
     Belgeyi tahrif etmişler 
     İstanbul Ticaret Odası İTO kayıtlarına göre Mustafa, Muzaffer ve Kazım Albayrak adına kayıtlı Albayrak Turizm İnşaat Ticaret A. Ş., ordunun soğuk iklim elbisesi ve pantolonu için açtığı ihaleyi kazandı. Ancak, bir süre sonra TSE İmalat Yeterlilik Belgesi'nin sahte olduğu ortaya çıktı. 
     Belge numarası kullanılan Baytur firması orduya gönderdiği yazıda şöyle dedi 
     "İlişikte fotokopisini gönderdiğimiz belge Albayrak A.Ş'ye ait değildir. Numara firmamıza ait olup bilgimiz dışında Albayrak A. Ş. tarafından üzerinde tahrifat yapılarak kullanıldığını sonradan öğrenmiş bulunmaktayız. TSE İstanbul kayıtları incelendiğinde gerçek ortaya çıkacaktır." 
     MSB, 1 Ocak 2000'de İstanbul Cumhuriyet Başsavcılığı'na gönderdiği 6048 - 5 numaralı "gizli" yazıda, "Kara Kuvvetleri Komutanlığı'nın ihtiyacı için 1998 yılı içerisinde alımı yapılan soğuk iklim elbisesi ihalesini kazanan Albayrak Turizm Seyahat İnşaat Ticaret A.Ş'nin istenilen belgeler arasında verdiği TSE belgesinin sahte olduğu tespit edilmiştir" denildi. Yazıda, adı geçen firma hakkında yasal kovuşturma yapılması istendi. 
     
     "Sorumlusu değilim" 
     Zeytinburnu Başsavcılığı'nın yürüttüğü soruşturma kapsamında şirket çalışanı Yılmaz Eraydın'ın 17 Nisan 2001 tarihinde ifadesine başvuruldu. Albayraklar gibi Trabzon - Of'lu olan Eraydın ifadesinde şunları söyledi 
     "İhaleye giren şahıs ben değilim. Herhangi bir sahtecilik olup olmadığını da bilmem. Şirket yetkilisi de değilim. Ticaret Sicil Gazetesi'nde şirket yetkilisi kimse bellidir." 
     Ancak, Eraydın aynı gün bu ifadenin ardından ikinci kez Cumhuriyet Savcısı'na gitti. Ve "Önceki ifademin doğru olmadığını düşünerek vicdan azabı çektim" dedi. İkinci ifadesinde ise şunları savundu 
     "Şimdi hatırladım, hemen ihale dosyasını hazırlamam gerekiyordu. TSE İmalat ve Yeterlilik Belgesi’ni ben düzenledim. Ancak işlerin çokluğu nedeniyle layıkıyla inceleme yapmadan başka bir dosyadaki belgeyi örnek alarak doldurdum. Daha sonra bu tanzim ettiğim dosya ile şirket yetkilileri ihaleye katılmış..." 
     Şirket sahipleri Albayrak kardeşler, sanığın suçunu itiraf etmesiyle soruşturmaya bile uğramadan kurtulmuş oldu. 
     
Korumaydı müdür oldu      Albayraklar’a emanet usülü ile ihale veren Belediye Başkanı usülsüz ihaleleri imzalasın diye korumasını müdür yapmış 
     MUSTAFA BAKACAK İstanbul 

     İçişleri Bakanlığı'nın üstlendiği ihaleleri mercek altına aldığı Albayrak Grubu'na iş vermek için yarışan FP kökenli belediyeler arasında K ğıthane de bulunuyor. Çöp toplama işini, İhale Yasası'na aykırı bir şekilde emanet usulü ile Albayrak'a verdiği için hakkında çok sayıda soruşturma izni verilen K ğıthane Belediye Başkanı Arif Calban'ın, usulsüz ihalelerin altına imza attırabilmek için işçi kadrosundaki koruması Muhammet Gürlek'i Temizlik İşleri Müdürü yaptığı öne sürüldü. 
     Mülkiye müfettişlerinin hazırladığı, dönemin İçişleri Bakanı Sadettin Tantan'ın imzasını taşıyan 02 Kasım 2000 tarihli raporda Gürlek'in durumu şöyle aktarıldı 
     
     Müfettiş raporu 
     "Bir önceki teftiş raporunda tenkit konusu yapıldığı halde işçi statüsünde çalışan kişilere, Anayasa ve Devlet Memurları Kanunu'na aykırı olarak, devlet memurlarınca yürütülmesi gereken asli ve sürekli kamu hizmetlerini yürütmek üzere Temizlik İşleri Müdürlüğü ve Halkla İlişkiler Müdürlüğü kadrolarında görevlendirerek görevini kötüye kullandığı anlaşıldığından, Belediye Başkanı Arif Calban hakkında soruşturma izni verilmesine karar verildi." 
     Danıştay'da bekleyen rapora rağmen Calban, Gürlek'e imza attırmayı bu yıl da devam ettirdi. Mart 2001'de yapılan temizlik ihalesinin altına da imza atarak görevini tamamlayan Gürlek, durumun gerginleşmesi nedeniyle nisan ayında müdürlükten danışmanlığa kaydırıldı. 
     



 GÜNCEL 





















</TEXT>
</DOC>
