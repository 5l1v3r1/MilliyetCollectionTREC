<DOC>
<DOCNO> 19753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/06/dunya/adun.html </URL>
<DATE> 2001/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İki anne bir bebek 
</HEADLINE>
<TEXT>

Amerikalı bilim adamları sağlıklı kadınlardan aldıkları genleri döllenme yeteneğini yitiren kadınların yumurtalarına naklederek iki anneli bebeklerin doğmasını sağladılar 
     DIŞ Haberler ServİSİ 

     Amerikalı bilim adamları, insan yumurtasının genetik yapısıyla oynayarak, iki annesi, bir babası olan "genetik bakımdan değişime uğratılmış" bebekler dünyaya getirdiler. ABD’nin New Jersey kentindeki St. Barnabas Üreme Enstitüsü tarafından geliştirilen yöntemle, yaş veya diğer nedenlerle döllenme yeteneğini yitirmiş kadınların, genç ve sağlıklı kadınlardan aldıkları yumurta hücreleriyle hamile kalmaları sağlandı. 
     
     30 bebek doğdu 
     Böylece yumurtası genç ve sağlıklı hücrelerle takviye edilen kadın, doğurganlık özelliğini yeniden kazandı. Bu yolla şimdiye kadar 30 bebeğin dünyaya getirildiği ve bebeklerin sağlıklı olarak hayatlarını sürdürdükleri açıklandı. 
     Human Reproduction İnsan Üremesi adlı bilimsel dergide yer alan habere göre, kısırlığın nedeni kadın yumurtasındaki "mitochondria" adlı özel bir yapının zarar görmesi. 100 bin kadar gen hücre çekirdeğinde bulunmasına karşın "mitochondria"da da bazı genler yer alıyor. Araştırmacılar işte bu noktada müdahalede bulunarak genç ve sağlıklı kadınlardan aldıkları bu özel yapıyı doğurma yeteneğini kaybeden kadın deneklere aşıladılar. "Ooplasmic transplantasyon" adı verilen uygulama sonunda yumurta hücresi takviyesi yapılan kadınlar sağlıklı bebekler dünyaya getirdiler. 
     
     Genetik değişiklik 
     Ancak bu bebekler normal bebeklerden çok farklı özelliklere sahip olarak doğdular. Çünkü bu bebeklerin hücrelerinde "mitochondrial DNA" mtDNA denilen genetik materyalden iki set oluştu. Yani bebek, hem iki annesinden, hem de babasından genetik özellikler almış oldu. Bu yöntemle dünyaya getirilen ve bir yaşını geçen iki bebeğe yapılan parmak izi testlerinde iki anneden de genetik materyal nakli olduğu görüldü. Bu genetik özelliklerin bebekten sonraki nesillere aktarılacağı belirtildi. 
     "Genetik tabuların tümünün yıkılması" anlamına gelen yöntem bilim çevrelerinde yeni "etik" tartışmalarına yol açtı. 
     
     



 DÜNYA 













</TEXT>
</DOC>
