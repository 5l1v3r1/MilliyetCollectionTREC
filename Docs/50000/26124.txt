<DOC>
<DOCNO> 26124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/son/sontur18.html </URL>
<DATE> 2001/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli'den mesaj "Yolsuzluklarla mücadelemiz devam edecektir" 
</HEADLINE>
<TEXT>

     Devlet Bakanı ve Başbakan Yardımcısı Devlet Bahçeli, ''haksızlık ve yolsuzluklarla mücadelelerinin ne pahasına olursa olsun devam edeceğini'' belirterek, ''Bizler, Türkiyemiz ve aziz milletimiz için sadece elimizi taşın altına sokmaz,gerektiğinde dünyayı bile sırtlamanın mücadelesini veririz'' dedi. 
     Partisinin Kayseri'de düzenlenen 6. Genişletilmiş Bölge İstişare Toplantısı'na başkanlık eden Bahçeli, toplantıda, Türkiye'nin birçok büyük sorunla aynı anda ve sınırlı imkanlarla başetmek zorunda olan bir ülke olduğunu kaydetti. 
     Gelir dağılımı bozukluğu ve işsizliğin çok ciddi bir toplumsal adaletsizlik sorunu olarak ülke gündeminde yer aldığını belirten Bahçeli, ''Benzer şekilde, yolsuzlukların ürkütücü boyutlara ulaşmış olması, hem toplumsal vicdanı, hem de ekonominin sağlığını sürekli tahrip etmektedir'' dedi. 
     Bahçeli, şahsi menfaat ve çekişmelerin, çoğu zaman ülke ve millet önceliklerinin önüne geçtiğini, milli bir duyarlılığın yerini farklı yaklaşım ve endişelerin alabildiğini ifade ederek, Kıbrıs, Ege, bölücü terör ve Avrupa Birliği ile ilişkiler gibi sorunların tartışma biçimlerinin bu anlamda çok çarpıcı ve öğretici dersler içerdiğini bildirdi. Türkiye'nin bu tür anlayış birliği ve duyarlı yaklaşımlar konusunda yeteri kadar güçlü bir milli duruş ortaya koyamadığını vurgulayan Bahçeli, ''işte Türkiye'nin stratejik açmazlarından, en azından yetersizliklerinden biri budur. Bu görüntümüz de ister istemez uluslararası imajımızı ve gücümüzü olumsuz yönde etkilemektedir'' diye konuştu. 
     
     Felaket senaryoları 
     Bahçeli, ekonomik ve siyesi istikrar gözetilmesi, bu dönemde politika ve söylemlere dikkat edilmesi gerektiğini belirterek şöyle devam etti 
     ''Büyük bir krizin yaraları sarılmaya çalışılırken, yeni felaket senaryoları üretmenin hiç kimseye bir faydasının dokunmayacağı açıktır. Krizi atlatıp, ekonomik büyüme ve toplumsal rahatlama ortamına kavuşmamız, ancak ülkemizin imkan ve kapasitesini yerli yerinde kullandığımız, el birliğiyle gayret gösterdiğimiz taktirde mümkün olacaktır. 
     Bugün borç yükü, ülkemizin taşımakta zorlandığı büyük bir kambur haline gelmiştir. Çarklarını sürekli borçlanarak döndürmeye çalışan bir ekonomik sistemin sağlıklı ve istikrarlı bünyeye kavuşması ise imkansızdır. 
     Bizler, kamu imkanlarının siyaset sınıfının elinin altında gelişigüzel kullanılmasından memnuniyet değil, rahatsızlık duyan bir partiyiz. Bu sorun, bu zamana kadar kamu imkanlarını çarçur edenlerin ve onların çeşitli kesimlerdeki ortaklarının sorunudur. Zaten yetersiz olan mevcut imkanların çarçur edilmesi ne kadar yanlış ise dar gelirli kesimlerin gözetilmemesi de o kadar yanlıştır.'' 
     
     'Mücadele..' 
     Bahçeli, bu durumda yapılması gerekenin, haksız kazanç ve yolsuzlukların önüne geçilmesi, mali dengeler ile toplumsal dengeler arasındaki en uygun noktanın bulunması olduğunu ifade ederek, şunları kaydetti 
     ''Haksızlıklarla ve yolsuzluklarla mücadelemiz ne pahasına olursa olsun devam edecektir. Bu konuda ısrarlı ve kararlı bir şekilde hareket ederek yolsuzluklara mutlaka son verilecektir. Bizler, kim hangi oyunun içinde bulunursa bulunsun, sadece ve sadece ülkemizin birliği, dirliği ve geleceği için siyaset üretmeye ve uygulamaya devam edeceğiz. Çünkü bizler, Türkiyemiz ve aziz milletimiz için sadece elimizi taşın altına sokmaz, gerektiğinde dünyayı bile sırtlamanın mücadelesini veririz.'' 
     
     Kıbrıs sorunu 
     Bahçeli, Kıbrıs sorununu oldu bittiye getirip çözmek isteyen dış çevreler ile içeride onların işini bilerek ya da bilmeyerek kolaylaştırmaya çalışan unsurlar bulunduğunu bildirdi. 
     Son zamanlardaki en büyük talihsizliklerden birinin de, hemen her önemli dış politika meselesinin Avrupa Birliği'ne girişle özdeşleştirilmesi olduğun vurgulayan Bahçeli, ''Bu durum, milli çıkarlarımız ve hedeflerimiz bakımından çok büyük bir talihsizliği ifade etmektedir'' dedi. 
     Bahçeli, Kıbrıs'ta kalıcı barış ve istikrarın yolunun adil ve onurlu bir anlaşmadan geçtiğini ifade ederek şunları söyledi 
     ''Avrupa Birliği yönetiminin, Güney Kıbrıs'ın birliğe üyelik sürecini bir silah olarak kullanması, sorunun çözümüne hizmet etmeyecektir. Bilinmelidir ki, Kıbrıs Türk halkını 1974 öncesinin acılı ve karanlık dönemine tekrar döndürebilecek politika ve yaklaşımlara seyirci kalınması mümkün değildir. Aynı şekilde gayri adil ve onursuz yaklaşımların ve teslimiyetçiliğin çözüm diye yutturulmaya çalışılması da hiçbir zaman amacına ulaşamayacaktır.'' 
     







</TEXT>
</DOC>
