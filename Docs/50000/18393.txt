<DOC>
<DOCNO> 18393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/27/son/soneko28.html </URL>
<DATE> 2001/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD "Ersümer, siyasi sorumluluğunu yerine getirdi" 
</HEADLINE>
<TEXT>

     Türk Sanayici ve İşadamları Derneği TÜSİAD Yönetim Kurulu Başkanı Tuncay Özilhan, Enerji ve Tabii Kaynaklar Bakanı Cumhur Ersümer'in istifa haberini duyduktan sonra, ''istifanın doğru olduğu inancındayız. Siyasi sorumluluğu yerine getirmişlerdir. Bu anlayışa teşekkür ediyoruz'' dedi. 
     TÜSİAD Başkanı Özilhan, Türkiye Kalkınma Bankası, Türkiye SİAD Platformu ve TÜSİAD arasındaki işbirliği protokolonün imza töreninden sonra, gazetecilerin sorularını yanıtladı. 
     Özilhan, Enerji ve Tabii Kaynaklar Bakanı Cumhur Ersümer'in istifasının kabul edildiğini hatırlatmaları üzerine, bu konuda kendilerinin dün bir açıklama yaptıklarını ve açıklamada TÜSİAD'ın düşüncelerinin ifade edildiğini hatırlattı. 
     Dünkü açıklamada ayrıca, böyle bir durum karşısında siyasi sorumluluğun yerine getirilmesi gerektiğinin vurgulandığını belirten Özilhan, şöyle dedi 
     ''Bugün siyasi sorumluluğu yerine getirmişlerdir. Bu anlayışa teşekkür ediyoruz. Biz bakan suç işlemiştir demedik, suçludur da demedik. Ancak bir bakanlıkta üst yönetimden aşağıya doğru bir takım gelişmeler olduysa, tabii ki bakanın da sorumlu olduğunu söylemeye çalıştık. 
     Bu durumda, bakanın istifa etmesi gerektiğini söyledik. Çünkü altı aydır bakanlıkta işler yürümemekteydi. Böyle bir yapı içerisinde beklenen kararlar alınamamaktaydı. Ancak Enerji ve Tabii Kaynaklar Bakanlığı önemli bir bakanlık olup, bakanlığın çalışmalarının önünün tıkanmaması gerekiyordu. Yatırımların önünün açılması gerekiyordu. Bir takım kararların alınması, bu durum karşısında zorlaşıyordu. İstifanın doğru olduğu inancındayız.'' 







</TEXT>
</DOC>
