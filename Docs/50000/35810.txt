<DOC>
<DOCNO> 35810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/spor/aspo.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bravo Süreyya 
</HEADLINE>
<TEXT>

Dünya Atletizm Şampiyonası’nda 1500 metrede tarihi bir başarıya imza attı, finale yükselerek madalya şansını yakaladı. Final bu gece yarısı saat 04.30’da koşulacak 
     Seride 2. oldu 
     MİLLİ atletimiz Süreyya Ayhan, Dünya Atletizm Şampiyonası’nda 1500 metrede finale yükselerek, tarihi bir başarıya imza attı. Kanada’nın Edmonton kentindeki şampiyonanın yarı final ilk serisinde yarışan Ayhan, 4.10.36’lık derecesiyle Rumen Violeta Szekely’nin ardından ikinciliği elde ederek adını finale yazdırdı. İki yıl önce Dünya Şampiyonası’nda Rus asıllı atletimiz Ebru Kavaklıoğlu ile 5 binde final gören Türk atletizmi, ilk kez kendi özünden bir atletle de bu başarıya ulaşmış oldu. 
     
En iyi 12’ye girdi      İLK turda seçmelerin en iyi derecesini yapan Ayhan, yarı finale de hızlı başladı ve ilk iki turu önde geçti. Daha sonra grubun önünde koşmayı sürdüren Ayhan, son metrelerdeki atağıyla serisinde ikinciliği, genel klasmanda da sekizinciliği elde etti. Başarılı atletimiz, "Bana güvenenleri mahçup etmediğim için çok mutluyum. Ancak dört ay çalıştım. Amacım finaldi, bunu başardım. Finalde de en iyisini yapmaya çalışacağım" dedi. Dünyanın en iyi 12 atletinin yarışacağı final, bu gece TSİ 04.30’da koşulacak. 
     
Dişli rakipler      ATLETİMİZ, bu gece sabaha karşı koşacağı 1500 finalinde dünyaca ünlü rakiplerle mücadele edecek. Yarışın iki büyük favorisi olarak görülen Rumen atlet Dünya şampiyonu Gabriela Szabo ile Violeta Szekely’nin yanı sıra eski şampiyon Portekizli Carla Sacramento, Polonyalı Lidia Chojecka ve bu yıl dört dakikanın altında koşan Rus Gorelova Natalya’nın, temsilcimizden daha iyi dereceleri bulunuyor. 
     
Ağustos’un uğuru      06.09.1978’de Çankırı’da dünyaya gelen ve küçük yaşta atletizme başlayan Ayhan, 11 yaşında Çankırı’daki seçmeler sırasında İl Müdürü Mehmet Yıldırım ve halen antrenörlüğünü yürüten Yücel Kop tarafından keşfedildi. Ayhan, Üniversite Oyunları, Milletler Kupası ve Cezmi Or gibi yarışmalarda rekorlar kırdı. Ancak büyük patlamayı 2000’ın Ağustos ayında yaptı. Bir ay içinde 1500 metrede üç kez Türkiye rekorunu yeniledi. Brüksel Grand Prix’sinde koştuğu 4.03.02 ile halen rekoru elinde bulunduran Ayhan, Sidney Olimpiyatı’nda da aynı mesafede yarı finale yükselerek yine bir ilki başarmıştı. 
     
Notlar      Bailey’den veda 
     FENERBAHÇE’nin eski atleti Kanadalı Donovan Bailey, atletizme nokta koydu. Ülkesinde son kez 100 metrede yarışan eski rekortmen, yarı finalde 10.11’lik dereceyle elenirken, alkışlarla piste veda etti. 
     
     Drechsler’den bu kadar 
     SİDNEY’DE 35 yaşında zirveye çıkarak, uzun atlamada en yaşlı olimpiyat şampiyonu olan Heike Drechsler, Edmonton’da sakatlığına yenildi. İlk hakkında faul yapan Drechsler, daha sonra yarıştan çekildi. 
     
     Engelliler pistte 
     DÜNYA Şampiyonası’nda engelli atletler de piste çıktı. Bedensel engellilerde iki altını da Avustralyalı sporcular aldı. Bayanlar 100 metrede 12.72 ile Amy Winters, erkekler 200 metrede de 23.32 koşan Neil Fuller zirveye çıktı. 
     



 SPOR 
























</TEXT>
</DOC>
