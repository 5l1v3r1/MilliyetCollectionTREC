<DOC>
<DOCNO> 17701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/son/sontur19.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Eylemciler silahlarını bırakıp teslim oldu 
</HEADLINE>
<TEXT>

     İstanbul Emniyet Müdürü Kazım Abanoz,Swissotel'deki işgal ve rehin alma eyleminin görüşmeler sonucu sona erdirildiğini belirterek, 13 işgalcinin silahlarıyla birlikte teslim olduğunu bildirdi. 
     Yaklaşık 12 saat süren eylemle ilgili soruları yanıtlayan Emniyet Müdürü Abanoz, eylemin sona ermesinin ardından otelin lobisinde yaklaşık 120 rehineyi peyderpey serbest bırakan işgalcilerin, üzerlerinde bulunan 13 adet silahla birlikte teslim alındığını söyledi. 
     Abanoz, şunları kaydetti 
     ''Şu anda sadece 13 silah var, patlayıcı yok. Ancak oteli de arıyor ve araştırıyoruz. Eylemciler tarafından bırakılan rehinelerin sağlık durumlarında herhangi bir olumsuzluk yok. Eylemciler arasında çok gençler var, acemi çocuklar var. Çocuklar telaşa kapılıp, kötü sonuçlar doğuran olaylar olabilirdi. Müdahaleyi ön plana almadık. Sürekli görüşmelerle eylemi sona erdirmeye çalıştık.'' 
     İçişleri Bakanı Sadettin Tantan'ın da olay yerine gelmesinin ardından çok kısa bir süre sonra eylemin sona erdirildiğini ifade eden Abanoz, Bakan Tantan'ın işgalcilerle görüşmediğini, ''teati'' yoluyla eylemin sona erdirilmesini istediğini sözlerine ekledi. 




</TEXT>
</DOC>
