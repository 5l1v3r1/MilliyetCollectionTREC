<DOC>
<DOCNO> 26272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/son/soneko34.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Boyner Holding "Akbank ile görüşmelerden çekildik" 
</HEADLINE>
<TEXT>

     Boyner Holding, Advantage Kart'ı çıkaran Benkar'ın çoğunluk hisselerinin Akbank'a satışı konusundaki görüşmelerden, belli alanlarda yönetim ve kontrol konularında mutabakata varılamayacağının anlaşılması üzerine çekildiklerini bildirdi. 
     Boyner Holding'den yapılan açıklamada, Holding'in 24 Nisan'da imzalanan niyet anlaşması süresinin tamamlanmasıyla birlikte bu konudaki görüşmeleri durdurma kararı aldığı kaydedildi. Holding yetkilileri, niyet anlaşması süresince Akbank ile protokol kurallarına uygun olarak görüşmelerini sürdürdüklerini, ancak belli alanlarda yönetim ve kontrol konularında mutabakata varılamayacağının anlaşılmasıyla birlikte görüşmelerden çekildiklerini vurguladılar. 
     Niyet anlaşması süresinin geçtiğimiz hafta bittiğine dikkat çeken yetkililer, Advantage'ın bankalaşması ya da banka ortaklığı konusundaki çalışmalarına devam edeceklerini bildirdiler. 
     







</TEXT>
</DOC>
