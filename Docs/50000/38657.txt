<DOC>
<DOCNO> 38657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/23/son/sontur04.html </URL>
<DATE> 2001/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Türklerde futbolu kadınlar oynuyormuş... 
</HEADLINE>
<TEXT>

     ''Erkek sporu'' olarak bilinen futbolun eski Türkler'de kadınlar tarafından oynandığı, kadınların bu sporun yanı sıra okçuluk, güreş ve binicilikte de erkekleri geçebilecek üstün bir performansa sahip olduğu ortaya çıktı. 
     Gazi Üniversitesi Beden Eğitimi ve Spor Yüksekokulu öğretim üyelerinden Dr. Hasan Basri Öngel'in Kültür Bakanlığı Yayınları'ndan çıkan ''Türk Kültür Tarihinde Spor'' adlı kitabı eski Türkler'de sporun gelişimine ilişkin ilginç ipuçlarına sahip. Kitaba göre, Türkler futbol, güreş, binicilik ve okçuluk konusunda ileri düzeyde performans gösterirken, bu dalları ''Türkler'in ata sporu'' saymak mümkün. ''Ayaktopunu'' başlangıçta dinsel ritüellerin gereği olarak gören Türkler'in ''yeşil sahalarla'' tanışması ise en az Amerika ve Avrupa ulusları kadar eski. 
     Büyük mabetlerin avlularında ''maç yapan'' futbol takımları sadece erkekler ya da kadınlardan oluştuğu gibi zaman zaman da ''karma takımlar'' karşı karşıya geliyordu. Buna göre, çeşitli kaynaklara dayanan Türk tarihinde futbolun ''tarifi'' şöyle 
     ''Büyük mabetlerin avlularında sık sık futbol maçı yapılır. Topa elle dokunulmaz. Ya ayak veya başla vurulur ve karşı kaleden içeri sokulmaya uğraşılır. Türk kadınlarının erkekler gibi savaşçı olmalarının nedenini ise futbol maçlarında elde ettikleri mücadele ruhu ve azmiyle açıklamak mümkündür.'' 
     Futbolu savaş zannederlerdi 
     Top oyunu, Türkler için ''dinsel bir anlam'' taşırken, karşılaşmanın sonucu koruyucu ruhlarla ilgili görülürdü. Türk hakanları savaşa girmeden önce sonucu yaptıkları bu karşılaşmalarla öğrenmeye çalışırlardı. Karşılaşmanın hakemi takımlardan birini niyet eder, eğer niyet edilen takım yenerse savaşın kazanılacağına, mağlup olursa savaşın kaybedileceğine inanılırdı. 
     Sonraları bu inanışın ötesinde savaş taktiklerinin gelişimine yönelik askeri sportif bir oyun haline gelen futbol altılı, kimi zaman da onlu gruplar halinde oynanıyordu. Kadınlar, futbolda ''erkeklere taş çıkarırken'', binicilik ve güreşte de gelişmiş bir performansa sahipti. 
     
     






</TEXT>
</DOC>
