<DOC>
<DOCNO> 35580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/05/son/soneko04.html </URL>
<DATE> 2001/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarıma destek artacak 
</HEADLINE>
<TEXT>

     Hazine yetkilileri, tarıma yapılan desteklemelerin yıllık maliyetinin 4 milyar dolar olduğunu, ancak bunun faiziyle birlikte Hazine'ye maliyetinin 12 milyar dolara yükseldiğini söylediler. 
     Doğrudan Gelir Desteği uygulamasından yararlanacak çiftçilerin, vergi numaralarını da beyan edeceklerini hatırlatan yetkililer, çiftçilerden vergi numarasının istenmesinin nedeninin, Doğrudan Gelir Desteği uygulamasından yararlanmak isteyen kötü niyetli kişileri engellemek olduğunu söylediler. 
     Şekerde Türkiye'nin önemli bir stokunun mevcut olduğunu ve dünya piyasalarında fiyatların oldukça düşük olduğunu kaydeden yetkililer, şeker ihracatında Hazine'nin görev zararlarını ödediğini ifade ettiler. 
     Yetkililer, şekerde ithalata uygulanan verginin kaldırılmayacağını ve her yıl bu oranın yüzde 1.5 oranında düşürüleceğini bildirdiler. 
     Hazine yetkilileri, tütün konusu ile ilgili olarak da sigara ithalatının tamamen serbest bırakılmayacağını ve ithalat yetkisinin 2 milyon adet üretim yapan firmalara verileceğini söylediler. Tütün ihracatında kar marjının bulunduğunu ifade eden yetkililer, bu firmaların kar marjlarını sürdürebilmek için üreticiler ile sözleşme yapacaklarını kaydettiler. 
     Basına dağıtılan bilgi notunda da Tütün Kanunu uygulaması ile kamuoyunda yer aldığı gibi Türkiye'nin yabancı sigara cenneti olmayacağı ve tütün ithaliyle Türkiye'deki tütün üretiminin bitirilmeyeceği ifade edildi. 
     İthalat hakkının yalnızca üretim şartlarını yerine getiren firmaların üretim ihtiyaçlarıyla sınırlı olacağı belirtilen bilgi notunda, şark tipi tütünün tüm sigaraların harmanlarında kullanılması zorunlu bir ürün olduğu da hatırlatıldı. 
     
     
     
     






</TEXT>
</DOC>
