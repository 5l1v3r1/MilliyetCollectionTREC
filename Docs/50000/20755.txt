<DOC>
<DOCNO> 20755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/son/sontur28.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom yasa tasarısında değişiklik yapıldı 
</HEADLINE>
<TEXT>

     TBMM Plan ve Bütçe Komisyonu'nda görüşülen Türk Telekom Yasa Tasarısı'nda değişiklik yapıldı. 
     İktidar partilerine mensup milletvekillerinin, şirketteki kamu payı yüzde 50'nin altına düşünceye kadar, şirket ana sözleşmelerinde yapılacak değişikliklerde Ulaştırma Bakanlığı'nın görüşünün alınmasına ilişkin önergesi kabul edildi. Hükümet tasarısında, bu konuda Ulaştırma Bakanlığı'nın onayı gerekli kılınıyordu. 
     Komisyon Başkanı Metin Şahin, Ulaştırma Bakanı Enis Öksüz'e önergeye katılıp katılmadığını sordu. Öksüz, önerge konusunda olumlu ya da olumsuz bir yorum yapmadı. Önergenin kabul edilmesinin ardından tasarının birinci maddesi aynen kabul edildi. Önergenin kabul edilmesinin ardından, diğer maddeler üzerinde soru soran milletvekillerine yazılı olarak yanıt vereceğini söyleyen Bakan Öksüz'ün üzüntülü olduğu gözlendi. 
     Tasarı üzerinde görüşlerini açıklayan MHP Çankırı Milletvekili Hakkı Duran, Türkiye'de kavram kargaşası yaşandığını belirterek, ''Ulusal kurtuluş savaşı şartları içinde o günün mandacılarından bugünün şovenistleri olarak söz ediliyor. Hakimiyet, Kayıtsız Şartsız Milletindir sözünün yeniden sorgulanması gereği vardır'' görüşünü savundu. Bakan Öksüz'ün Telekom'un özelleştirilmesi önünde ek engel olarak gösterildiğini savunan Duran, '' 15 günde 15 yasa çıkmazsa, kriz doğar denilerek bizim itaatımız ölçülüyor. Bu yasalar, krizi atlatmaya yetmeyecektir'' dedi. 
     Ulaştırma Bakanı Enis Öksüz, komisyon toplantısı başlamadan önce gazetecilerle sohbet etti. Öksüz, bir gazetecinin, ''Tasarı sizin içinize sindi mi '' sorusu üzerine, ''Çıkınca göreceğim. Bu Hükümet'in tasarısıdır. Bunu burada savunmak benim görevim'' dedi. IMF'nin bazı değişiklikler istediği yönündeki soruya karşılık,Öksüz, ''Değişiklik yapmak ayrı şey. Burada ne olur bilmem. Bana söylentiler üzerine soru soruyorsunuz. Oluşturulan yönetim kurulunun özelleştirme yapmayacağını kim biliyor da, bu yönde eleştirilerde bulunuyorlar'' diye konuştu. Plan ve Bütçe Komisyonu, tasarının ilk 6 maddesini kabul etti. 
     
     
     







</TEXT>
</DOC>
