<DOC>
<DOCNO> 23237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/son/sontur31.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'in eski eşi "Parti liderliği Kemal için çok erken" 
</HEADLINE>
<TEXT>

     VİP Turizm ve Tuana Okuma İstekli Çocuk Eğitim Vakfı TOÇEV işbirliğiyle düzenlenen "Efsanevi Güneydoğu" gezisi kapsamında Şanlıurfa'ya gelen ve aralarında Love Story'nin ünlü yıldızı Ali McGraw'in ve Kemal Derviş'in eski eşinin de bulunduğu kadınlar Harran'ı gezdi. 
     Devlet Bakanı Kemal Derviş'in eski eşi Neslihan Taki de, Kemal Derviş'in çok zor bir görev üstlendiğini, ancak bunun üstesinden geleceğini söyledi. 
     Taki, Kemal Derviş'in çok iyi bir baba olduğunu da belirterek, "Kemal bey çok kaliteli bir insandır. İnşallah başarılı olur. Fakat parti liderliği için çok erken. Bu konuda beklemesi gerekir" dedi. 
     Adıyaman'dan sonra Şanlıurfa'ya gelen tümü kadınlardan oluşan 158 kişilik grup, ilk önce Konik Kubbeli evleriyle ünlü Harran ilçesini gezdi. Dünyanın ilk üniversitesinin bulunduğu yer olarak bilinen bölge hakkında bilgi alan gruba, Harranlı kadınlar da büyük ilgi gösterdi, yöresel puşi taktı. 
     ''Love Story'' filminin ABD'li yıldızı Ali McGraw, Harran'ın çok güzel ve otantik bir ortamı olduğunu, gördükleri karşısında adeta büyülendiğini söyledi. 
     Grup, daha sonra Kısas Beldesi'nde kurulan kıl çadırlarda yemek yedi. Grubun, yanlarında getirdiği bir TIR dolusu okul malzemesini Şanlıurfa, Mardin, Diyarbakır ve Batman'daki okullara dağıtacakları ve 250 yoksul öğrenciye de ömür boyu burs verecekleri bildirildi. 






</TEXT>
</DOC>
