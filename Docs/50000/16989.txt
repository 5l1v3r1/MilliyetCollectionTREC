<DOC>
<DOCNO> 16989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/spor/aspo.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Başın öne eğilmesin 3 - 0 
</HEADLINE>
<TEXT>

Onunla güldük, Avrupa’da bugünleri gördük. Bu kez başaramadık. Galatasaray, Real Madrid’e teslim oldu, Şampiyonlar Ligi’ne veda etti 
     MEHMET ÇİFTÇİ 

     Olmadı... Bu kez başaramadı Galatasaray... Karşısında bir Dünya devi vardı. Yıkamadı. İlk maçı 3 - 2 kazanmıştı, ama bu da yeterli olmadı. Aslında futbol olarak rakibinden aşağı kalmadı, ancak skorda yetersiz kaldı. İspanyol ekibi basit hatalardan kaynaklanan gollerle kazandı, Avrupa’daki temsilcimiz Galatasaray artık eve döndü. 
     Aslında oyuna hiç de kötü başlamadık. Real Madrid ataklarını yarı alanımızda karşıladık, ani ataklarla tehlikeli olmaya çalıştık. 
     Ama ne var ki hırslı olalım derken, sinirlerimize engel olamadık. Tribünleri dolduran yaklaşık 100 bin kişinin etkisinde kaldık. Bir ara futbolu bıraktık, bu anlarda da peş peşe golleri kalemizde görüverdik. 
     Evet Galatasaray elendi. 
     Avrupa’daki tek temsilcimiz de çeyrek finalde Şampiyonlar Ligi’ne veda etti. 
     Ancak futbol olarak ezilmedi. Elinden geleni yapmaya çalıştı. 
     Ama başta da dedik ya inanılmaz hatalar ve peş peşe gelen goller. İşte bu Cim - Bom’u yıktı. 
     Sonuçta hayaller bitti, Şampiyonlar Ligi’nde bu kadar yaklaştığımız hedef bir başka bahara kaldı. 
     
DAKİKALAR      15. dakikada Salgado sağdan girdi. Ortaladı. Raul ayak koydu 1 - 0. 
     Bu gol bizi iyice dağıttı. Her hattımız ile teslim olduk. Orta alanımız yok oldu. Onlar yok olunca, Emre Aşık gibi tecrübesiz savunma oyuncusu da şaşkınlık içine girdi. Bülent savunmayı toparlayamadı. Fatih sol kanatta yabancı kaldı. Adeta uyudu. 
     28. dakikada Figo korner attı. Helguera kafayı çaktı 2-0. 
     35. dakikada Okan yüzde yüz golü kaçırdı. Ardından golü yedik. 36. dakikada Mc Manaman soldan sarktı. Ortaladı. Raul yine ayak koydu, 3 - 0 oldu. 
     İkinci yarıda daha derli toplu olmuştuk. Ama Real işi bitirmiş, ilk maçtaki hataları tekrarlamıyordu. 50. dakikada Emre ceza alanında boşuna düştü, hakem Devam’ dedi. 56. dakikada Figo yüzde yüz golü kaçırdı. 80. dakikada ise Okan’ın pası ile Jardel bomboş durumda topu dışarıya attı. 
     Sonra da her şey bitti. Hayaller, rüyalar, hedefler bir anda bitiverdi. 
     
Lucescu suçladı      GALATASARAY Teknik Direktörü Lucescu, maçtan sonra yaptığı açıklamada "Real Madrid turu hak etti" dedi, ancak hakemi de sert bir dille eleştirdi. Rumen hoca, "Eksik oyuncularımız bizim için büyük problem oldu. Yeni bir defans kurmak zorunda kaldık. Ama onlar yüzünden de yenilmedik. Gollerde hakemin rolü büyüktü" ifadelerini kullandı. 
     LUCESCU, ilk golde Hasan Şaş’a faul yapıldığını, ikinci golde ise topu Salgado’nun eliyle aldığını vurguladı, "Bu pozisyonlara kilitlendik ve son golü de kalemizde gördük" yorumunu yaptı. İkinci devrede onur mücadelesi yaptıklarını belirten Lucescu, "Rakibimizi kendi sahasında titrettik. Ama Real’i kutluyorum" dedi. 
     
İSTATİSTİK Real Madrid  Galatasaray 12 Kaleye atılan şut 10 9 Kaleyi bulan şut 1 14 Faul 16 4 Ofsayt 2 8 Korner 6      
Tepki çekti      KARŞILAŞMANIN İsveçli hakemi Anders Frisk verdiği kararlarla tepki çekti. Gergin geçen maçta Real Madridli taraftarların zaman zaman etkisinde kaldı. Daha ilk dakikalarda Galatasaraylı oyunculara çok kolay kart çıkardı. Böylece temsilcimizin mücadele gücünü kırdı. 
     
Kral da maçta      GALATASARAY - Real Madrid karşılaşmasını İspanya Kralı Juan Carlos da izledi. Santiago Bernabeu Stadı’na gelen krala, yaklaşık 200 kişilik bir koruma ordusu eşlik etti. Atlı ekiple desteklenen polisin yoğun güvenlik önlemleri aldığı stada taraftarlar didik didik aranarak alındı. Taraftarların, futbolcuların giriş yapacağı bölüm ile protokol tribünü yakınlarına dahi yaklaştırılmaması dikkati çekti. 
     
Polis bile saldırdı      KARŞILAŞMA öncesi stat girişinde yaşanan tatsız olaylar özellikle Türk taraftarları hayal kırıklığına uğrattı. Gişelerde bekletilen taraftarlarımızın çevresinde çok sayıda İspanyol televizyoncunun, bir olay çıkması halinde hazır olmak için siper almaları ve polisi tahrik etmeleri dikkati çekti. Bu sırada İspanyol polisi tüm kameralar kendilerine çevrilmişken, taraftarlarımıza coplarla vurmaya başladı. Bazı taraftarların kafasından yaralandığı gözlendi. Ancak Türk konsolosluk görevlileri devreye girdi ve olayların büyümesini önledi. 
     
Rakip Bayern      MANCHESTER United’ı, Münih’te 2 - 1 1 - 0 mağlup eden Bayern Münih, yarı finalde Real Madrid’in rakibi oldu. Bayern Münih’in golleri Elber ve Mehmet Scholl’den gelirken, Manchester’ın tek golünü Giggs kaydetti. Yarı final ilk maçlarında 1 Mayıs’ta R.Madrid - B.Münih, 2 Mayıs’ta da Leeds - Valencia karşı karşıya gelecek. Rövanşlar 8 - 9 Mayıs’ta, final ise 23 Mayıs’ta Milano’da oynanacak. 
     
Notlar      NAZİ SELAMI 
     GALATASARAYLI taraftarlarla karşılaşan bazı İspanyol taraftarların nazi selamı’ yapması büyük tepki çekti. Birkaç İspanyol basın mensubunun da bu protestolara karıştığı gözlendi. 
     
     GÜVENLİK ŞAŞIRTTI 
     İSPANYOL gazeteciler, ülkelerinde oynanan bir maçta böylesine güvenliği ilk kez gördüklerini belirttiler. Stat içinde ve dışında yaklaşık 2 bin polis ve 600 görevli iş başındaydı. 
     
     12 YILLIK REKOR 
     REAL Madrid, 80 bin kişiyi stada aldı. Kulüp son 12 yıldaki Şampiyonlar Ligi maçlarında bu sayıya ulaşılamadığını açıkladı. Lazio maçında 71 bin seyirci bulan Real dünkü maçta 2 milyon doları kasasına koydu. 
     
     MÜTHİŞ GÖSTERİ 
     MAÇ öncesi Real Madrid taraftarları muhteşem bir gösteri yaptı. Tüm koltuklara bırakılan beyaz flamaları hep birlikte açan taraftarlar, Real Madrid marşını söylediler. 
     
     ÜÇ TAKIM HAYAL 
     G.SARAY’IN çeyrek finalde elenmesiyle, Türkiye’nin 2002 - 2003 sezonunda Şampiyonlar Ligi’ne üç takımla katılma şansı kalmadı. Önümüzdeki iki sezonda Şampiyonlar Ligi’nde biri iki, diğeri tek ön eleme oynayacak ikişer takımımız mücadele edecek. UEFA Kupası’na ise dörder takım katılacak. 
     
     PRİM DE KAÇTI 
     GALATASARAY, yarı finale çıkamayınca 5 milyon İsviçre Frangı yakaşık 3.6 trilyon lira tutarındaki primi de kaçırmış oldu. Sarı - Kırmızılı takım, böylece borçları kapatma konusunda önemli bir kaynağı kullanamadı. 
     
     TEK YENİLGİ 
     REAL Madrid bu sezon kendi sahasında sadece bir kere yenildi. Ligin ilk yarısında Mallorca’ya evinde 2 - 0 mağlup olan İspanyol ekibi, dünkü Galatasaray sınavıyla istikrarını sürdürdü. 
     


 SPOR 

























</TEXT>
</DOC>
