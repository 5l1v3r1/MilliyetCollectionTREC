<DOC>
<DOCNO> 49459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/son/sontur04.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Liderler Anıtkabir'de Ata'nın huzurunda... 
</HEADLINE>
<TEXT>

     Türkiye Cumhuriyeti'nin 78. kuruluş yıldönümü dolayısıyla Anıtkabir'de tören düzenlendi. Cumhurbaşkanı Ahmet Necdet Sezer, Anıtkabir Özel Defteri'ne, ''Ülkesi ve ulusuyla bölünmez bir bütün olan demokratik, laik ve çağdaş birliğiyle gerçekleştirip yücelttiğiniz Türkiye Cumhuriyeti, gelecek nesillere bırakacağımız en değerli miras olacaktır'' diye yazdı. 
     Anıtkabir'deki törene, Cumhurbaşkanı Ahmet Necdet Sezer, TBMM Başkanı Ömer İzgi, Başbakan Bülent Ecevit, Genelkurmay Başkanı Orgeneral Hüseyin Kıvrıkoğlu, anamuhalefet partisi DYP'nin Genel Başkanı Tansu Çiller, Anayasa Mahkemesi Başkanı Mustafa Bumin, Başbakan Yardımcıları MHP Genel Başkanı Devlet Bahçeli, ANAP Genel Başkanı Mesut Yılmaz ve Hüsamettin Özkan, Bakanlar Kurulu üyeleri, yüksek yargı organlarının başkanları, Kuvvet Komutanları, YÖK Başkanı Prof. Dr. Kemal Gürüz, Adalet ve Kalkınma Partisi Genel Başkanı Recep Tayyip Erdoğan, Saadet Partisi Genel Başkanı Recai Kutan, CHP Genel Başkanı Deniz Baykal, Emniyet Genel Müdürü Kemal Önal, Ankara Valisi Yahya Gür, Diyanet İşleri Başkanı Mehmet Nuri Yılmaz, Ankara Büyükşehir Belediye Başkanı Melih Gökçek ile diğer askeri ve mülki erkan katıldı. 
     Anıtkabir'deki tören, saat 08.50'de başladı. Cumhurbaşkanı Sezer'in başkanlığındaki heyet, Aslanlı Yol'dan yürüyerek, Türkiye Cumhuriyeti'nin kurucusu Büyük Önder Atatürk'ün kabrinin bulunduğu bölüme geçtiler. 
     Sezer, Atatürk'ün kabrine, üzerinde kırmızı-beyaz karanfillerle ''Cumhurbaşkanı'' yazılı çelenk koydu. Bu arada, Sezer'in yere düşen bir karanfili alarak çelengin üzerine yerleştirdiği görüldü. 
     Daha sonra, ''ti'' sesi eşliğinde Atatürk'ün manevi huzurunda saygı duruşunda bulunuldu, İstiklal Marşı okundu. 
     
     Kıvanç ve coştkuyla 
     Cumhurbaşkanı Sezer ve protokol, daha sonra Misak-ı Milli Kulesi'ne geçtiler. 
     Sezer, burada, Anıtkabir Özel Defteri'ni imzaladı. Sezer, deftere şunları yazdı 
     ''Yüce Atatürk, Cumhuriyetimiz'in 78. yılını, kıvanç ve coşkuyla kutladığımız büyük bayramımızda ulusça huzurunuzdayız. Türk ulusu bugün size olan bağlılığını, özlemini ve sevgisini yüksek sesle hep birlikte yinelemektedir. Tarihimizin en büyük çağdaşlaşma ve değişim projesi olan Cumhuriyet'in geleceğe iyimserlikle bakmamızı sağlayan gurur verici başarıları, her türlü zorluğun aşılması konusunda bizlere güç vermektedir. 
     Öngördüğünüz çağdaş uygarlık düzeyine ulaşma yolunda emin adımlarla ilerleyen Türk Ulusu, Cumhuriyet'in kazanımlarını bugün olduğu gibi gelecekte de koruma ve yaşatma kararlılığındadır. Gelişme ve kalkınma çabalarımızda bizlere ışık tutan ilke ve devrimleriniz, Cumhuriyet'i sonsuza dek yaşatma görevimizi yerine getirirken de yol göstericimiz olmayı sürdürecektir. Ülkesi ve ulusuyla bölünmez bir bütün olan demokratik, laik ve çağdaş kimliğiyle geliştirip yücelttiğiniz Türkiye Cumhuriyeti, gelecek nesillere bırakacağımız en değerli miras olacaktır. 
     Bu büyük günde ulus olarak yüksek huzurlarınızda saygıyla eğiliyor ve şükranlarımızı sunuyoruz.'' Cumhurbaşkanı Sezer, deftere yazdıklarını daha sonra okudu. 
     Öte yandan, Anıtkabir çevresinde yoğun güvenlik önlemleri alındı, vatandaşlar üzerleri aranarak içeri alındı. 
     






</TEXT>
</DOC>
