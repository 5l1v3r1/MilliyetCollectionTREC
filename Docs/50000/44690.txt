<DOC>
<DOCNO> 44690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/son/sondun29.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem "Yeniden cephe ülkesiyiz" 
</HEADLINE>
<TEXT>

     Almanya'da temaslarını sürdüren Dışişleri Bakanı İsmail Cem, Welt am Sonntag adlı gazete tarafından düzenlenen ''12. Silahlı Kuvvetler ve Toplum Forumu''na katıldı. 
     Cem, forumda yaptığı konuşmada, Türkiye'nin bir ''cephe ülkesi'' olduğunu, Körfez krizi sırasında büyük zarara uğradığını belirterek, ''Ekonomide olduğu kadar siyaset ve turizm alanlarında da zarar gördük. ABD'deki terörist saldırılardan sonra şimdi bir kez daha cephe ülkesiyiz'' dedi. 
     Türkiye'nin bazı sorunları bulunduğunu, ancak bunların çözümsüz sorunlar olmadığını söyleyen Cem, ''Türkiye, Avrupa Güvenlik ve Savunma Politikası'na dahil edilmeli. Sorun, Türkiye'nin AB üyesi olmaması değil. NATO müttefiki olan Türkiye ile yine de güvenlik ve savunma politikası kapsamında bir işbirliği yolu bulunabilir. NATO ve Avrupa Güvenlik ve Savunma Kimliği arasında işbirliği yapılması zorunludur'' diye konuştu. 
     Türkiye'nin ABD ile dayanışma içinde olduğunu ve terörizme karşı mücadelede elinden gelen her türlü yardımı yapmaya hazır olduğunu kaydeden Cem, ''Terör kelimesinin önüne, Müslüman, Hıristiyan ya da Yahudi gibi sıfatların konulmasına karşıyız. Terörün dini yoktur, coğrafyası yoktur. Belirli bir bölgeye ait değildir. Mazereti de yoktur'' diye konuştu. 
     Balkanlar'daki, Kafkaslar'daki ve Orta Asya'daki güvenliğin sağlanmasının Türkiye için çok önemli olduğunu vurgulayan Cem, ''11 Eylül'den sonra Afganistan'da yapmak istediğimiz de, Avrupa'nın, hatta BM'in güvenliğini sağlamaktır'' dedi. 
     Türkiye'nin, bölgesindeki ülkelerle yüzyıllardan bu yana tarihi ve kültürel ilişkileri olduğuna dikkati çeken Bakan Cem, ''Dünyadaki 17 çatışma bölgesinden 11'i Türkiye'nin çevresindedir. Bu bölgedeki ülkelerle yüzyıllara dayanan tarihi ve kültürel ilişkilerimiz vardır. 
     Bu da Türkiye'nin bölgede yeni bir rol ve sorumluluk üstlenmesine yol açmıştır'' şeklinde görüş belirtti. 
     Bakan Cem, teröre karşı sadece askeri yöntemlerle değil, siyasi yollardan da mücadele edilmesi gerektiğini vurgulayarak, ''Ulusal çıkarları bir kenara bırakarak daha ciddi davranmak ve uluslararası alanda sıkı işbirliği yapmak zorundayız. Ulusal çıkarları ön planda tutarsak, terörizm bir gün gelir bizleri de vurur'' dedi. 
     Tüm ülkelerin işbirliği yapmak zorunda olduğu bir dönemin yaşandığına dikati çeken Bakan Cem, ''ABD'deki terörist saldırılar sadece bu ülkeye yönelik değildi. İnandığımız, temsil ettiğimiz tüm değerlere karşı bir saldırıydı'' dedi. 
     Dışişleri Bakanı İsmail Cem, daha sonra ''12. Silahlı Kuvvetler ve Toplum Forumu'' kapsamında düzenlenen bir panele katıldı. Bakan Cem, panelde yaptığı konuşmada da, ABD'deki saldırılardan sonra dünyada birçok şeyin değiştiğini, Ortadoğu sorunu konusunda da ilerleme sağlandığına işaret ederek, ''ABD'deki saldırılardan sonra Ortadoğu'da ateşkes sağlandı. Henüz başarı sağlanamadıysa da liderler görüşmeye yanaştı. Ortadoğu'da uzlaşmaya varılamazsa teröre karşı oluşturulan koalisyon da zorlaşır'' şeklinde konuştu. 
     Terörün tanımı konusunda da dünyada farklı görüşlerin mevcut olduğunu hatırlatan Bakan Cem, ''İsrail'i örnek alalım. Bu ülke Lübnan'dan gelen bir terörle karşı karşıya. Ancak, Lübnan bölgedeki mücadelesini, işgalcilere karşı mücadele olarak görüyor'' dedi. 
     Nice'de alınan kararları da eleştiren Cem, ''Nice'de NATO kararlarının tanımları değiştirildi. Avrupa Güvenlik ve Savunma Kimliği bizim için çok önemli. Ancak, NATO'nun bir üyesi olarak, bu konuda zaten karar hakkımız olmalı. Hepimiz ileriye doğru bir adım atarsak, bu konuda uzlaşmaya varabiliriz'' diye konuştu. 
     Bakan Cem ayrıca, 300-400 yıl boyunca Osmanlı İmparatorluğu içinde Araplarla barışçı şekilde birarada yaşadıklarını, ancak bazı Batılı devletlerin Arapları Türklere karşı kışkırttığını belirterek, ''Türkiye daha sonra modern bir Cumhuriyet oldu. Arap ülkelerinden farkımız, tek laik Müslüman ülke olmamız. Ancak, Avrupalı olarak İslam dünyasını da korumak görevimiz. Artık sıkça 'İslam terörü'nden söz ediliyor. Daha önce de dediğim gibi bu tür ifadelere karşıyım'' dedi. 
     Forumda konuşan Almanya Savunma Bakanı Rudolf Scharping de, 11 Eylül'ün dünyada çok şeyi değiştirdiğini vurgulayarak, ''Ancak, her kim bunun bir Doğu-Batı krizi olduğunu düşünüyorsa, son 10 yıldaki gelişmelerin etkilerini anlamamış demektir'' dedi. 
     Günümüzde, ülkeler arasında savaşların hemen hemen imkansız hale geldiğini belirten Scharping, ''Ancak, bunun yerine karşımıza yeni tehditler çıkmıştır. Avrupa'da da krizler ve şiddet tüm gerçekliğiyle karşımızdadır'' diye konuştu. 
     Dünyada geniş çaplı bir güvenlik anlayışının yaratılması gerektiğine dikkati çeken Scharping, ''Terörizmle mücadele altında NATO, AB ve G-8'in büyük bir siyasi koalisyon oluşturulmasını anlıyoruz'' dedi. 
     






</TEXT>
</DOC>
