<DOC>
<DOCNO> 13304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/27/son/soneko13.html </URL>
<DATE> 2001/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı Holding Yönetim Kurulu'na 3 sürpriz atama 
</HEADLINE>
<TEXT>

     Sabancı Holding Yönetim Kurulu'na, Topluluk dışından 3 üye atandı. 
     Türk Henkel Yönetim Kurulu Başkanı ve Genel Müdürü, Türkiye Ekonomik ve Sosyal Etüdler Vakfı TESEV Başkanı Nafiz Can Paker, Organik Holding Yönetim Kurulu Başkanı ve CEO'su Aldo Kaslowski ve Alcatel Teletaş Yönetim Kurulu Başkanı ve Alcatel Bölge Başkan Yardımcısı Lütfi Yenel, bugün yapılan Genel Kurul'da 9 kişilik Yönetim Kurulu'na seçildiler. 
     Yeni Yönetim Kurulu, Sakıp Sabancı, Şevket Sabancı, Erol Sabancı, Ömer Sabancı, Demir Sabancı, Hazım Kantarcı, Nafiz Can Paker, Aldo Kaslowski ve Lütfi Yenel'den oluştu. Görev bölümü yapan Yönetim Kurulu, Başkanlık ve Murahhas Üyeliğe Sakıp Sabancı'yı, Başkan Vekilliklerine Şevket Sabancı ve Erol Sabancı'yı getirdi. 
     Sakıp Sabancı yaptığı açıklamada, Hacı Ömer Sabancı Holding A.Ş. Genel Kurulu'nun 3 yıl süreyle görev yapmak üzere yeni bir heyet seçtiğine işaret ederek, şöyle dedi 
     ''McKinsey firmasıyla bir yıldır yürütmekte olduğumuz portföy ve Topluluk yönetiminde yeniden yapılanma çalışmalarının neticesi olarak, Topluluk dışından, herbiri vizyonu ve yönetim bilgisi ile uluslararası iş dünyasında kendilerini kanıtlamış bulunan Paker, Kaslowski ve Yenel bağımsız yönetim kurulu üyesi olarak seçilmişlerdir. Topluluğumuzun sağlıklı ve başarılı gelişmesinin sürdürülmesine büyük katkılarda bulunacağına inandığım yeni üyelerimizi kutluyorum, başarılarının yeni görevlerinde de devamını diliyorum.'' 
     
     



</TEXT>
</DOC>
