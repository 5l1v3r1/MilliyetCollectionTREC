<DOC>
<DOCNO> 12236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/20/son/soneko18.html </URL>
<DATE> 2001/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz, Koç Holding 2001 yılı programlarını alt üst etti 
</HEADLINE>
<TEXT>

     Koç Holding Yönetim Kurulu Başkanı Rahmi Koç, yaşanan krizlerin 2001 yılı için yaptıkları programları altüst ettiğini belirterek, ''Ekonomide taşların yerine oturması ve önümüzü daha net görmek imkanına kavuştuktan sonra 2001 yılı programlarımızı revize ederek yürürlüğe koyacağız'' dedi. 
     Rahmi Koç, Koç Topluluğu'nun 2000 yılında yüzde 17 büyüme gerçekleştirdiğini ve kombine satışlarının 7.3 katrilyon liraya ulaştığını açıkladı. Rahmi Koç, Koç Holding'in 37. Genel Kurul Toplantısı'nda okunan faaliyet raporunda yer alan açıklamasında, Koç Topluluğu'nun bu yıl 75'inci kuruluş yılını idrak ettiğini hatırlattı. 
     3 çeyrek asırlık tecrübe birikimleri, mali yapıları, insan varlığı,isimlerinin ve ahlak anlayışının verdiği güç ile yeni milenyuma yeni hedeflerde girdiklerini bildiren Koç, ''Milli sınırlar içinde kalmış bir şirket değil, yurtdışına çıkmış taşmış bir dünya şirketi olma karındayız'' dedi. 
     Türkiye ekonomisinin büyüme dönemlerinde Koç Topluluğu'nun büyüme hızının daha da arttığına işaret eden Rahmi Koç, aynı durumun 2000 yılında da tekrar ettiğini ve Koç Topluluğu'nun ciroda yüzde 17 büyüme gerçekleştirdiğini bildirdi. Yaşanan krizlerin 2001 yılı için yaptıkları programları altüst ettiğini ve hükümetin alacağı makro ekonomik hedefler doğrultusunda programlarının yeniden ele alınması ihtiyacı doğduğunu anlatan Koç, ''Ekonomide taşların yerine oturması ve önümüzü daha net görmek imkanına kavuştuktan sonra 2001 yılı programlarımızı revize ederek yürürlüğe koyacağız'' dedi. 
     Rahmi Koç, Koç Topluluğu'nun uzun vadeli hedefi ise, marka ve teknolojisine hakim oldukları, uluslararası rekabet gücüne sahip işlerle büyüyerek dünyanın en büyük 200 şirketi arasında yer almak olarak açıkladı. ''Biz Türk insanına kesesine uygun en ekonomik fiyatla, en iyi ürünü ve hizmeti sağlamayı öngörüyoruz'' diyen Koç, zamanın gerekleri, ekonomisi, teknolojisi ve yeniliklerine göre kendilerine yön vereceklerini anlattı. 
     Koç, ''Geçmişi ile değil, geçmişi ile beraber geleceği ile övünen Koç'u benimsiyoruz'' dedi. Dünya standartlarında iş yapmanın önem kazandığını, kendilerinin çalışmalarının da o yönde olacağını belirten Rahmi Koç, uluslararası muhasebe standartlarına uygun enflasyondan arındırılmış bilançolarının, hakiki durumlarını daha net ortaya koyduğunu vurguladı. 
     Büyüyen sektörlerin başında gelen bilgi teknolojisine ciddi olarak yatırım yapma zamanının geldiğini kaydeden Koç, ''Birkaç yanlış yatırım yapılsa bile bu risk alınmalıdır. Zira geri kalındığında, mesafenin kapatılması imkasız olacaktır. Bunların bazılarını risk sermayesi olarak kabul edip, o şekilde hareket edeceğiz'' görüşlerini dile getirdi. 
     Koç isminin sadece iş hayatında düzgün çalışmak değil, aynı zamanda memleket ile özdeşleşmiş, memleketin ve halkın ihtiyaçlarına duyarlı, eğitim, kültür ve sağlık alanlarında öncü, içte ve dışta büyük itibarı olan, kısa vadeli düşünmeyen, yasa boşluklarından istifade etmeyen, kimsenin aklında kuşku yaratmayacak şekilde hareket eden bir kurum çağrışımı yaptığını kaydetti. 




</TEXT>
</DOC>
