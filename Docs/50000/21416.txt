<DOC>
<DOCNO> 21416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/son/sontur03.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
"Şampiyonluk namazı" için savcılık inceleme başlattı 
</HEADLINE>
<TEXT>

     Kayseri'de, haftasonunda oynanan maçta 3. Lig'e yükselen Konya Ladik Kompensporlu futbolcuların maç sonrası sahada topluca namaz kılmaları üzerine, Kayseri Cumhuriyet Başsavcılığı inceleme başlattı. 
     Kayseri Cumhuriyet Başsavcısı Osman Vuraloğlu, maç sonrası sahada namaz kılma olayıyla ilgili inceleme başlattığını belirterek, ''Yerel televizyonlardan kaset istedik. Kasetleri inceledikten sonra suç unsuru ile karşılaşırsak soruşturma açacağız'' dedi. 
     Erciyes Üniversitesi İlahiyat Fakültesi Dekanı Prof. Dr. Celal Kırca da, sahada toplu olarak şükür namazı kılınmasıyla ilk kez karşılaştığını, İslam tarihinde böyle bir olay olmadığını kaydetti. Namazın yeri, adabı ve erkanı olduğunu, samimiyet, ihlas ve içtenliğin esas olduğunu belirten Prof. Dr. Kırca, şunları söyledi 
     ''Şükür namazı, nafile namazdır, yani bireyseldir. Farz namazları kollektiftir. Şükür namazına duran kişi kendini huzur, huşu içinde bulacağı bir ortam bulmalıdır. Dolayısıyla sahadaki namaz şekil açısından yanlış. Algılama da çok önemli. Bu olay sonrası olumlu ve olumsuz algılamalar olmuştur. Eğer şükür namazı kılacaksanız, insanların farklı algılamalarını sağlayacak davranıştan uzak durmanız gerekir.'' 
     Kayseri Müftü Yardımcısı Mustafa Güraslan ise başarıdan sonra şükür namazı kılmanın normal bir durum olmasına karşın, sahadaki namaz olayında, futbolcuların kısa şortlu olmaları, ayakkabılarının temizliği gibi birçok şüpheli durum olduğunu, bu namazın gösteriş olabileceği izlenimi verildiğini ifade etti. 
     
     







</TEXT>
</DOC>
