<DOC>
<DOCNO> 27751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/sontur06.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Halk Bankası eski Genel Müdürü savcılıkta... 
</HEADLINE>
<TEXT>

     Halk Bankası'ndan usulsüz verildiği ileri sürülen kredilerle ilgili soruşturma kapsamında gözlem altında bulunan bankanın eski genel müdürü Yenal Ansen ile beraberindeki 5 eski yönetici, İstanbul Cumhuriyet Başsavcılığı'na sevk edildi. 
     Egebank davası kapsamında tutuklu bulunan Yahya Murat Demirel'in bazı şirketlerine Halk Bankası'ndan usulsüz verildiği ve geri dönmediği iddia edilen 159 milyon dolarlık krediye ilişkin gözlem altına alınan Yenal Ansen, Osman Nuri Ertürk, Arife Deniz Ciner, Muazzez Ela, Mualla Halistürk ve Ender Altun'un, Mali Şube Müdürlüğü'ndeki sorguları tamamlandı. 
     Eski Genel Müdür Ansen ile bankanın eski yöneticisi olan 5 kişi, geniş güvenlik önlemleri altında saat 11.00 sıralarında İstanbul Adalet Sarayı'na getirildi. 
     Adalet Sarayı binasına arka kapıdan alınan Ansen ile diğer 5 kişi, soruşturmayı yürüten Cumhuriyet Savcısı Osman Uludüz'e ifade verecek. Savcı Uludüz, geçtiğimiz Perşembe günü, aynı soruşturma kapsamında Egebank'ın eski sahibi Yahya Murat Demirel'in de aralarında bulunduğu 3 kişinin ifadesine başvurmuştu. 
     
     






</TEXT>
</DOC>
