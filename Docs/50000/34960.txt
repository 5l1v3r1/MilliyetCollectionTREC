<DOC>
<DOCNO> 34960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/son/sontur17.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Saadet Partisi amblemini açıkladı 
</HEADLINE>
<TEXT>

     Saadet Partisi'nin SP amblemi, kırmızı zemin üzerinde ''şefkat, milli ve manevi değerler''i temsil eden beyaz hilal ile ''saadet''i temsil eden 5 beyaz yıldız olarak belirlendi. 
     SP Genel Başkanı Recai Kutan, parti genel merkezinde düzenlediği basın toplantısıyla, SP'nin amblemini basın mensuplarına tanıttı. SP Başkanlık Divanı'nın dün toplandığını ve 15 gündür süren amblem çalışmalarını değerlendirdiğini belirten Kutan, amblemin, partisinin programını temsil ettiğini söyledi. 
     Amblemdeki hilalin, şefkat, milli ve manevi değerleri 5 yıldızın ise saadeti temsil ettiğini kaydeden Kutan, ''Her bir yıldız programımızda belirtilen saadetin 5 temel unsurunu açıklamaktadır'' dedi. Kutan, sözlerini şöyle sürdürdü 
     ''Soldaki hilale yakın küçük yıldız, sevgi, hoşgörü, kardeşlik ve barışı sağdaki küçük yıldız insan hakları ve hürriyetleri soldaki ortanca yıldız adalet ve gerçek hak anlayışını sağdaki ortanca yıldız refah ve kalkınmayı büyük yıldız ise saygınlık, itibar ve şerefi temsil ediyor. Amblemimiz herkese kolayca tarif edilebilir, milletimizin kurtuluşu için ay-yıldızların altına mührü basmak yeterli olacaktır.'' 
     
     Şüphe karar için temel olamaz 
     Kutan, SP'nin kurulmasından bu yana partide yaşanan istifaları neye bağladığının sorulması üzerine, bu konuda herhangi bir değerlendirme yapacak bilginin ellerinde olmadığını, bu soruların istifa edenlere yöneltilmesi gerektiğini söyledi. 
     Anayasa Mahkemesi Başkanı Mustafa Bumin'in, AİHM'nin kararını mutlulukla karşıladığı yönündeki açıklamalarının anımsatılması üzerine Kutan, Bumin'in, karardan mutluluk duymuş olmasını doğal karşıladığını kaydetti. Kutan, şunları söyledi 
     ''Bundan 3 yıl önce Anayasa Mahkemesi bir karar verdi benim de o dönemde yönetici olarak içinde bulunduğum RP hakkında. Bu karar hakkında gerek Türkiye içinde gerek dışında ciddi anlamda tenkitler ortaya konuldu. Ve bu kapatma kararının hukuki değil, siyasi bir karar olduğu hususunda çok ağır eleştiriler söylendi. Aynı istikamette AİHM'nin bir karar vermiş olması, doğal olarak onları memnun edecektir. Ancak, gerek Anayasa Mahkemesi'nin verdiği karar gerek AİHM'nin kararı hukuki değil, siyasi bir karardır. 
     Ne deniliyor Bazı şüpheler olduğu... Türkiye'de laik, demokratik düzene karşı bazı eylemlerin olabileceği şüphesi. Bu, hukuki bir değerlendirme değil. 3 yıldan bu yana dünyanın her tarafında evrensel hukuk prensiplerine göre şüphe, karar için temel olamaz. 
     Hatta 'şüphe sanığın lehine kullanılır' diye genel prensip var. Laik tatbikata karşı bir eylem deniliyor. Bu tatbikata batı nasıl bakıyor, bunu bir değerlendirmek lazım.'' Avrupa Konseyi Parlamenterler Meclisi'nin AKPM bir süre önce Türkiye'deki laiklik uygulamasıyla ilgili karar verdiğini anımsatan Kutan, AKPM'nin Türkiye'deki laiklik uygulamasının demokratik bir uygulama olmadığının kabul ettiğini söyledi. Kutan, AİHM'nin ''Türkiye'ye özgü laiklik tatbikatı'' değerlendirmesinin, AKPM'nin kararıyla yüzde 100 çeliştiğini savundu. RP'nin o dönemde iktidarda olduğunu, hükümette bulunduğunu, daha önce ise anamuhalefette olduğunu anlatan Kutan, ''Acaba bir tek örnek göstermek mümkün müdür, kaba kuvvete başvurulduğuna dair Böyle bir örnek göstermek mümkün değil'' dedi. Kutan, tarafsız hukuk otoritelerinin, kararıhukuki değil, siyasi olarak değerlendirdiklerini ifade ederek, kararın 3'e karşı 4 oyla alınması üzerinde ciddiyetle durulması gerektiğini vurguladı. 
     
     FP AİHM'e giderse 
     Kutan, bir gazetecinin, ''FP'nin kapatılmasıyla ilgili olarak AİHM'ye başvuracağınızı bildirmiştiniz. Bu son karardan sonra bir endişe taşıyor musunuz AİHM, FP için de aynı kararı verebilir mi '' sorusunu şöyle cevapladı 
     ''Hukuk otoriteleri, FP AİHM'ye başvurursa şu anda verilmiş kararın tamamen tersi bir karar ortaya çıkar şeklinde bir görüş ortaya atıyorlar. Tabii, bu tamamen hukuki bir değerlendirmeye dayanıyor. FP için ortaya konulabilecek bir tek somut belge, delil yok ortada. FP, AİHM'ye giderse kararın çok büyük bir ihtimalle müspet bir istikamette çıkacağı inancı ve temennisindeyim.'' RP hakkında verilen karara itirazda bulunup bulunmayacakları sorusuna Kutan, SP olarak bu konuda herhangi bir görüş bildirmelerinin söz konusu olmadığı yanıtını verdi. 







</TEXT>
</DOC>
