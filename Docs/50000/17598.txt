<DOC>
<DOCNO> 17598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/spor/spo02.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte kutsal ittifak 
</HEADLINE>
<TEXT>

Fenerbahçe'nin, Gaziantepspor karşısında aldığı galibiyet camiayı sevince boğdu. Aziz Yıldırım, "İkinci yarıdaki futbolu oynadığımız sürece şampiyonluğa kolayca ulaşırız" dedi 
     YUSUF KOBAL 

     Kızdırmayacaksın’ 
     FENERBAHÇE'nin, yıllarca unutulmayacak bir maç sonrası Gaziantepspor'u 4 - 3 yenmesi Sarı - Lacivertli camiada büyük sevinç yarattı. Asbaşkan Murat Özaydınlı, "Fenerbahçe'yi Kadıköy'de kızdırmayacaksın. İşte hakiki kutsal ittifak bu. Taraftar, oyuncu, yönetici hep birlikte kenetlendik ve zafere ulaştık. Bu müthiş taraftar, müthiş takımı yarattı. Bu takımda kalite var. Tek yöntem hırs ve sahada koşmak" diye konuştu. 
     
     Başkan'dan teşekkür 
     BAŞKAN Aziz Yıldırım da maça gelen ve büyük destek veren taraftarlara teşekkür etti. Yıldırım, "Fenerbahçelilik ruhu ikinci yarıda yeniden canlandı. İkinci yarıdaki futbolu oynadığımız sürece şampiyonluğa kolaylıkla ulaşırız. Maçtan sonra hakemler hakkında konuşan Sayın Celal Doğan, umarız görüntüleri tekrar izleyerek talihsiz bir beyanat verdiğini anlamıştır ve bunun için de kamu oyundan özür dileyecektir" dedi. 
     
     Denizli duygulandı 
     TEKNİK Direktör Mustafa Denizli ise "3 - 0 galibiyetten yenilgiye olduğu gibi galibiyete de ulaşmak bana nasip oldu. Çok duygulandım. Bir insanın yaşamında ender görülecek bir olaya tanıklık ettim" yorumunu yaptı. Denizli, şimdi Trabzon maçını düşündüklerini belirtti ve "Trabzon çok güçlü bir ekip. Problemlerimiz var. Bunları asgariye indirmeliyiz. Sakatlıklardan, cezalardan, etkilenmemek için çaba harcamalıyız" dedi. 
     
Adana'ya dikkat ’      FENERBAHÇE Asbaşkanı Murat Özaydınlı, Galatasaray - Adanaspor maçıyla ilgili olarak ihbarlar aldıklarını iddia etti. Özaydınlı, "Adanaspor ligden düşmüş olabilir. Ama mücadele etmeleri gerekir. Madem mücadele etmeyecekler, maçtan çekilsinler, 3 - 0 hükmen yenilgi olsun. Galatasaray'ın averaj hesabı var. Bu konuda çok kötü kokular yayıldı. Bunun hazırlığını da Trabzon'a farklı yenildikleri maçta yaptıkları iddia ediliyor" diye konuştu. 
     
Baliç'e büyük tepki      GAZİANTEPSPOR maçının devre arasında oyundan alınınca stadı terkeden Baliç'e yöneticiler ve takım arkadaşları da büyük tepki gösterdi. Fenerbahçe Teknik Direktörü Mustafa Denizli, konu ile ilgili olarak sessiz kalmayı tercih ederken, yönetim kurulunun Boşnak futbolcu hakkında rapor istediği belirtildi. Takım arkadaşları da "Baliç ekip ruhuna aykırı davrandı" dediler. Para cezası verilmesi beklenen Baliç'in kadro dışı bırakılmasının da gündeme geldiği öğrenildi. 
     
Mİlliler gitti      FENERBAHÇE'nin milli takımlarına çağrılan oyuncuları Revivo, Rapajiç ve Lazetiç ülkelerine gitti. Revivo ve Rapajiç, milli takımlarının özel karşılaşmalarında yer alacaklar. Lazetiç ise Yugoslav Milli Takımı'nın Dünya Kupası grup eleme maçında forma giyecek. Üç futbolcu da perşembe günü İstanbul'da olup, Sarı - Lacivertli ekibin Trabzonspor maçı hazırlıklarına katılacak. 
     
Ogün müjdesi      GAZİANTEPSPOR maçının 7. dakikasında sakatlanarak oyunu terkeden Ogün’ün dün çekilen MR’ında sağ dizinde bağ zedelenmesi olduğu tespit edildi. Doktorlar Ogün’ün tıbbi açıdan 15 gün oynamasını sakıncalı bulurken, çelik dizlik ile iki hafta dinlenmesini tavsiye etti. Ogün’ün Trabzonspor maçında oynaması çok güç görünürken, tecrübeli futbolcu Galatasaray karşılaşmasında forma giymek istediğini açıkladı. Bu arada Trabzonspor maçının hazırlıkları dün başladı. 
     


 SPOR 



























</TEXT>
</DOC>
