<DOC>
<DOCNO> 3225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/21/yazar/sazak.html </URL>
<DATE> 2001/01/21/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Thilda'nın adası 
</HEADLINE>
<TEXT>

     Dünya değişiyor, diye düşündü. Ölümüm mü yaklaşıyor, insan ölürken dünya insanın gözüne cennetten de güzel gözükürmüş. 
     Her şeyi unutmuş, küreklerin çıkardığı yakamozlara kendisini kaptırmış gidiyordu. Bir balığın denizden atlaması, şap diye denize düşmesi, tam bu sırada da kedinin miyavlamasıyla kendine geldi. Telaşla oltalarına saldırdı, bir kaşık aldı, denize attı, motoru çalıştırdı, motoru pat pat etmiyor, duyulur duyulmaz işliyordu. Daha yüz, yüz elli kulaç gitmeden oltanın ipi ağırlaştı, bir iki kez salladı Vasili çekti, büyücek bir lüfer yakalamıştı. 
     Yaşar Kemal'in son romanı "Bir Ada Hikayesi"nden seçtiğimiz satırlarda ne çok simge var Thilda'yla paylaşılan yarım asırlık yaşam kavgasından. Teşvikiye Camii'nde sevgili eşini son yolculuğa uğurlayan Yaşar Kemal'in çevresindeki adacığa yaklaşınca, Milliyet'te yayımladığımız romanın 41 günlük serüveniyle kurulan anılar canlandı. 
     Zülfü Livaneli haber vermişti Yaşar Kemal'in son yapıtını bitirmek üzere olduğunu, eskiden gazetelerde roman "tefrika" edilirdi, Babıali'nin bu geleneğini canlandırmak istiyorduk, Aydın Doğan'la dostluğu, "Anadolu bağları" vardı Çukurovalı dev adamın. İkna etmemiz kolay olmadı Yaşar Abi'yi roman çıkmadan gazetede dizi olarak yayımlanmasına edebiyata uzak okurların ilgisi düşündürüyordu. Promosyon çılgınlığı karşısında, yeni okurun gazete sayfalarında romanla buluşması fikri, Babıali'de çalıştığı 1950 - 60'lı yıllarda röportajlarıyla patlama yapmış, dünyada yüzlerce ülkede yayımlanan "İnce Memet"in devamını bu yoldan milyonlarca kişiye ulaştırmış Yaşar Kemal'i bile ürkütüyordu. 
     Sonunda "Tamam" dedi, rahat bir nefes almıştık ama durun hemen sevinmeyin, diye ekledi "Thilda'ya da sormalıyım." 
     Basınköy'deki evlerinde Thilda bir çeviri üzerinde çalışıyordu, etrafında kediler, kütüphanede "Nobel"e aday Yaşar Kemal romanlarının her dilden baskısı... Yaşar Kemal, Frankfurt Kitap Fuarı'nda Almanya Cumhurbaşkanı'ndan alacağı ödülü heyecanla anlatıyordu. 
     Bir Ada Hikayesi, Anadolu'dan Ege adalarına uzanan savaş yıllarına ait bir göç hikayesiydi. Birinci kitaba "Fırat Suyu Kan Akıyor Baksana" adını vermiş. 
     Gazeteye bir akşam üzeri getirdi, naylon bir poşete koymuştu, sayfaları karıştırırken, Babıali anılarına döndü. 
     Çukurova'dan geldiği günlerde, Galata'da balığa çıkar, tuttuğu lüferleri satarak karnını doyurduktan sonra, parkta gecelediği olurmuş. 
     Thilda'nın kedileri, Yaşar Kemal'in lüferleri ve Poyraz Musa'nın Vasili'ye dar ettiği "Ada"sı... 
     Zülfü Livaneli yazıyordu Thilda'sını uğurlarken, "Yaşadığımız bu güzel hayat için sana teşekkür ederim sevgilim, korkma biz namuslu hayat sürdük" diye vedalaşmış, eşiyle... Teşvikiye Camii avlusunda Yaşar Kemal'in çevresindeki adacığa doğru, yüzlerce insanın içinden geçenleri okumak keşke mümkün olabilseydi. Dibe vuran Türkiye'de "alçalan değerler" karşısında güzel insanlara saygının ifadesiydi uzayan kuyruklar. Kimileri açısından bir "günah çıkarma" geçiti gibiydi. 
     Ada'daki bir duayı amımsadık 
     "İnsanlık çok eskidir oğlum. Milyonlarca, milyarlarca insan, milyarlarca düşünce yaratmışlardır. Milyarlarca destan, türkü, şiir yaratmışlardır. İnsan insan olduğundan bu yana öldürmekten, savaşmaktan iğrenmiştir ya gene de öldürmüştür. Bir insanla birlikte bütün insanlık öldürülmüyor mu " 
     Thilda Kemal, sevgiyle uğurlandı. 
     Kendi yarattığı güzellikleri dünyada bırakarak gitti. 
     
     





Bir Çin öyküsü... 


Beyaz memur... 


Sıra İsmet Abi’nin damadına geldi mi 


Hoyratlık, acı ve sevgi üzerine... 


Kramponlu Jön Türk 


Hepimizin romanı 


Kütüphane kültürü 


Bilimsel korku 


Gazeteci-yazar Deniz Alkaya Tibet’in başşehri Hakkari’den bildiriyor 


"İnsan gibi insan"... 


Çöpler köyünden salma... 


Thilda'nın adası 


Sünnetçinin saati 


Vakıfbank'ın gücü emeklilere yetti 


Orman ve Ağaçlar 


Dersaadet hamal bölükleri 


Mesut Bey yetim gibi mi dolaşsın ’ 


</TEXT>
</DOC>
