<DOC>
<DOCNO> 24170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/ekonomi/eko05.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Hocalar şaşırttı 
</HEADLINE>
<TEXT>
Ufukta kriz var YERLİ NATAŞA sayısı artabilir 
     KADİFE ŞAHİN 

     Bankalar Birliği’nin Türkiye ekonomisindeki son gelişmeler ve yeni ekonomik program değerlendirilmesi’ panelinde konuşan ve Devlet Bakanı Kemal Derviş’in arkadaşı olarak tanınan Profesör Asaf Savaş Akat, Tükiye’nin yeni bir krize doğru gittiği uyarısında bulundu. 
     "Kriz garanti ancak vakti belli değil" diyen Akat, Türkiye’nin devrimsel şekilde yapısal reformlar gerçekleştirdiğine ancak buna rağmen piyasalarda kriz sinyalleri olduğuna dikkat çekti. Şeker Kanunu, Telekom ve Bankacılık kanunları ve kamu bankalarının görev zararlarına ilişkin yasaların çıktığını belirten Akat, "O halde sorun yapısallarla ilgili değil para politikaları ve döviz kuru politikasından kaynaklanıyor" dedi. TL’yi dandik para’ olarak tanımlayan Akat, "Üçüncü krizi de dandik para krizi’ olarak yaşayacağız" dedi. 
     Piyasalarda son iki haftada yaşanan olumsuz gelişmelere dikkat çeken Akat, "Türkiye’de gerçekten hiç kimse dövizin değerini bilmiyor. Döviz konusunda piyasalara tavrınızı belli etmezseniz, dövize talebi kesemezsiniz. Çünkü, dövizi belirleyemeyerek enflasyon ve devalüasyon risikini zaten almışsınız" diye konuştu. 
     
     Hanımlardan özür dilerim... 
     Panelde konuşmacı olarak yer alan Hazine eski Müsteşarı Mahfi Eğilmez ve Profesör Taner Berksoy da kriz konusunda hükümete ciddi uyarılarda bulunurken Türkiye’nin üçüncü bir krizi yaşaması halinde hiper enflasyona ve morotoryuma gidebileceğini ileri sürdüler. Türkiye’nin kriz yaşaması halinde Rusya’ya döneceğini belirten Berksoy, üçüncü krizin sonbaharda çıkacağını tahmin ettiğini söyledi. Berksoy, bayan dinleycilerden özür dileyerek "Bu durumda Türk nataşaların sayısı artar" dedi. 
     Eğilmez ise kriz halinde Türkiye’nin Rusya gibi değil, Rusya’dan daha kötü olabileceğini ileri sürerek "Serbest piyasa ekonomisinden uzaklaşıp tekrar kumanda ekonomisine döneriz" dedi. Panelde bir konuşma yapan Merkez Bankası eski Başkanı Doktor Ercan Kumcu, Kemal Derviş’in "Faizler düşmezse ekonomik program başarılı olamaz" sözlerinin tüylerini diken diken ettiğini belirterek, "Bu sözler bana Çiller’in 1994’teki sözlerini hatırlatıyor" dedi. 
     
     



 EKONOMİ 





















</TEXT>
</DOC>
