<DOC>
<DOCNO> 31930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/14/dunya/adun.html </URL>
<DATE> 2001/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail’in imha planı 
</HEADLINE>
<TEXT>

Filistin Özerk Yönetimi’ni askeri işgal ile yok etmeyi öngören plan İsrail tarafından barış sürecinin ölü’ ilan edilmesinden sonra yürürlüğe konacak 
     DIŞ HABERLER SERVİSİ 

     İsrailli generallerin, Yaser Arafat liderliğindeki Filistin Yönetimi’ni yok etmek için, bir ay sürecek ve İsrail’den 300, Filistin’den onbinlerce kişinin hayatına mal olacak bir saldırı planı hazırladıkları öne sürüldü. Onay için hükümete sunulduğu belirtilen planın Ortadoğu barışı için sürdürülen görüşmelerin başarısız olması halinde uygulamaya konabileceği bildirildi. 
     Savunma konularındaki uzmanlığı ve istihbarat kaynaklarının güçlülüğü ile bilinen İngiliz Jane’s Information Group adlı kuruluşun ele geçirip yayınladığı bir rapora göre, İsrail 1982’deki Lübnan’ı işgalinden 12 sene sonra geniş çaplı bir askeri operasyon için her türlü hazırlığını tamamladı. Operasyonun amacı ise Filistin silahlı gücünü yok etmek ve lider Yaser Arafat’ı 1982’deki gibi sürgüne göndermek. 
     
     Araplardan tepki beklenmiyor 
     Harekat Filistin topraklarının havadan bombalanması, Filistin yönetim merkezlerine ağır topçu ateşi açılması ve 30 bin kişilik kara ordusunun işgal operasyonunu öngörüyor. 
     Filistinlilerin şiddetli direnişi halinde bile İsrail’in yüzde bir oranında, yani 300 asker kayıp vereceği hesaplanan planda Filistin tarafının ise 40 bin kişi kaybedeceği belirtildi. 
     İsrailli generaller Mısır, Suriye ve Ürdün’ün bu kez savaşa katılmasının beklenmediğini ifade ettiler. Generaller yalnızca Irak’ın Filistin’den yana müdahale girişimi içinde olabileceğini ancak bu tehdidin de İsrail hava kuvvetleri tarafından kolayca bertaraf edileceğini belirttiler. 
     Yeni bir Filistin intihar saldırısından hemen sonra uygulamaya konması istenen planın İsrail Genelkurmay Başkanı Şaul Mofaz tarafından geçtiğimiz 9 Temmuz’da İsrail kabine toplantısına sunulduğu bildirildi. 
     Ancak İsrail Başbakanı Ariel Şaron ile Dışişleri Bakanı Şimon Peres böyle bir plan olmadığını söylediler. 
     



 DÜNYA 














</TEXT>
</DOC>
