<DOC>
<DOCNO> 38990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/son/sontur19.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet'ten "Türk lirasına sahip çıkın" hutbesi... 
</HEADLINE>
<TEXT>

     Bazı meslek örgütleri ve çevrelerince Türk Lirası'na değer kazandırmak amacıyla başlatılan ve Başbakan Bülent Ecevit'in de destek verdiği kampanyaya bir destek de Diyanet İşleri Başkanlığı'ndan geldi. Diyanet İşleri Başkanı Mehmet Nuri Yılmaz, Türk Lirası'na sahip çıkılması için hutbe hazırladıklarını bildirdi. 
     Mehmet Nuri Yılmaz, yaptığı açıklamada, Din İşleri Yüksek Kurulu'nca hazırlanan hutbenin, 1 Eylül Cuma günü bütün camilerde okunacağını söyledi. 
     Türkiye'nin ekonomik açıdan zor günler geçirdiğini kaydeden Yılmaz, ''Ancak ben inanıyorum ki, bu da en kısa sürede aşılacaktır. Geçmişte de böyle sıkıntılı günler oldu ve aşıldı. Yeterki, bu konuda birlik olalım. Birliğe ihtiyacımız var'' dedi. 
     ''Ülke hepimizin ülkesi el birliğiyle bu sıkıntıları aşmaya çalışalım'' çağrısında bulunan Yılmaz, şunları kaydetti 
     ''Bunun yolu, kendi paramıza sahip çıkmaktan geçer. Arz talep meselesi... Vatandaş dövize ilgi gösterince döviz yükseliyor, Türk parasının değeri düşüyor. Bundan kurtulmamız lazım. Dolara olan bu ilginin azalması gerek. Vatandaş aldığı maaşı veya kazandığı 3-5 kuruşu dolara yatırırsa elbette dolar yükselir. vatandaş dolarla sanki kendini kurtarmış zannediyor. Bu, bir ülke meselesidir. Bireylerin kendini kurtarması birşey ifade etmez. Bireyin kendini kurtarma psikolojisi içine girmesi ülkeye yarardan çok zarar getirir. Çünkü ülke batarsa kimse kendini kurtaramaz. Ülke hepimizin ülkesi, paramızın değerlendirilmesine çalışmalıyız.'' 
     Vatandaşlardan yerli malı kullanmalarını da isteyen Mehmet Nuri Yılmaz, ''Lüks ve israf, bir milleti yok etmeye yeter de artar bile. Bu lüks ve israftan millet olarak kurtulmamız lazım'' dedi. Yerli malına değer verilmediğini ifade eden Yılmaz, Mahadma Gandhi'nin Hindistan'ın İstiklal mücadelesi sırasında izlediği politikanın örnek olmasını istedi. 
     Yılmaz, ''Bilgi çağında illa Gandhi gibi yaşayalım demek istemiyorum ama bu savurganlıktan kurtulmamız lazım. Çocuk mamasından muza kadar ithal ediliyor. Kendi ülkemizin kaynaklarını kullanalım. Bu lüks ve savurganlık bizi mahvedecek'' diye konuştu. Yastık altında bulunan paraların da ülke ekonomisinde kullanılması gerektiğine işaret eden yılmaz, ''Kuranıkerim'de de buna işaret eden ayetler vardır. Dinimizde para yığmak, biriktirmek hoş karşılanmamıştır. Dinimizde parayı çalıştırmak emredilmiştir'' dedi. 
     Diyanet İşleri Başkanı Yılmaz, Türk Lirası'na değer kazandırma, yerli malı kullanımı ve yastık altındaki paraların ülke ekonomisinde kullanılmasına ilişkin Din İşleri Yüksek Kurulu'nca hazırlanan hutbenin de 1 Eylül Cuma günü bütün camilerde okunacağını söyledi. Yılmaz, hazırlanan hutbenin de, bazı gazetelerde yer aldığı gibi sipariş olmadığını, zaten uzun bir süredir bunun hazırlığını yaptıklarını da bildirdi. 
     







</TEXT>
</DOC>
