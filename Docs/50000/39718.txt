<DOC>
<DOCNO> 39718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/dunya/adun.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalkan tepemize düşecek 
</HEADLINE>
<TEXT>

New Scientist dergisi, ABD’nin kurmaya çalıştığı füze kalkanının, İran ve Irak’tan atılacak füzelerin Türkiye gibi müttefik ülkelerin tepesinde patlamasına yol açacağını açıkladı 
     GÜVEN ÖZALP Brüksel 

     ABD Başkanı George Bush’un kurulması için ısrarla çalıştığı ulusal füze savunma sistemine silah teknolojisi alanında uzman fizikçilerden son derece ciddi bir eleştiri geldi. 
     Uzmanlar, ABD’nin tehdit olarak algıladığı ülkelerden fırlatılacak kıtalararası balistik füzelerin bu sistemle vurulması halinde savaş başlıklarının başka ülkelere düşebileceğine dikkat çektiler. Bu durumda "hedef" haline gelecek ülkeler arasında Türkiye de bulunuyor. 
     Ünlü bilim dergisi New Scientist’e konuşan bilimadamları ABD’nin kurmaya çalıştığı sistemin füzelerin ateşleyici roketlerini vurmayı amaçladığını, son derece sağlam bir yapıya sahip olan savaş başlıklarının ise hedef olarak alınmadığını hatırlattılar. 
     
     Başlığın imhası zor 
     Bu durumda ise ABD’nin "serseri devlet" olarak adlandırdığı İran, Irak gibi ülkelerden fıraltılacak füzeler Amerikan savunma sistemiyle imha edildikten sonra bu füzelerin savaş başlıkları Avrupa ülkelerinden herhangi birine düşebilecek. 
     Bu ülkelere komşu olması ve bu füzelerin savunma sistemi tarafından atıldıktan bir kaç dakika sonra vurulmasının öngörülmesi nedeniyle Türkiye de birinci derece riskli alanlar arasında yer alıyor. 
     Massachusetts Institute of Technology’den Ted Postol, ilk dört ile altı dakika arasında vurulacak füzenin roketinin imha edilmesinden sonra savaş başlığının yönünün değişeceğini belirterek "Bütün detayları bilseniz dahi olası bir fırlatma temasta neler olabileceğini kestiremezsiniz" dedi. 
     Postol savaş başlığının da havada imha edilebilmesi için ABD’nin şu anda üzerinde çalıştıklarından çok daha büyük bir vurucu füze üretmesi gerektiğini savundu. Başlığın da imhası için yeterli teknolojiyi elde etmenin mümkün olduğunu belirten Postol, "Ancak Bush yönetiminin planladığı sistemin buna yönelik olduğunu söylemek zor" dedi. 
     



 DÜNYA 











</TEXT>
</DOC>
