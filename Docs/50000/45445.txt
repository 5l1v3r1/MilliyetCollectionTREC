<DOC>
<DOCNO> 45445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/son/soneko13.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Karakoyunlu ''Özelleştirmeyle ilgili yeni bir yasa tasarısı hazırlıyoruz'' 
</HEADLINE>
<TEXT>

     Devlet Bakanı Yılmaz Karakoyunlu, 1994 yılında çıkarılan Özelleştirme Yasasının, ''sağlıklı özelleştirmeye imkan tanımadığı'' gerekçesiyle özelleştirmeyle ilgili yeni bir yasa tasarısı hazırladıklarını bildirdi. 
     Devlet Bakanı Karakoyunlu, İzmir'in Bergama İlçesi'nde özelleştirme kapsamındaki ''Sümer Holding Tekstil Fabrikası''nda incelemelerde bulundu. 
     Karakoyunlu, burada yaptığı konuşmada, fabrikaya, 1998 yılında Bakırçay Güçbirliği Holding'in talip olduğunu, ancak katılan başka firma bulunmaması sebebiyle açılan ihalenin iptal edildiğini bildirdi. 
     Bakan Karakoyunlu, değişik kentlerdeki özelleştirilecek fabrikaların, ''bulunduğu yöre ile bütünleşen kimliklere sahip olduğunu'' dile getirdi. Bu nedenle, bu tür fabrikalarda, Kardemir ve İsdemir'de yaşanan ''kötü örnekleri'' yeniden yaşamak istemedikleri için büyük özen gösterdiklerini anlatan Karakoyunlu, şöyle devam etti 
     ''Tasarının hazırlık çalışmaları tamamlanmak üzere. Kabul edilmesi halinde, içinde pazarlık usulünün de bulunduğu modern ve liberal özelleştirme yasası olacak.'' Fabrika işçilerine de seslenen Devlet Bakanı Karakoyunlu, kendilerine ''teminat'' verdiğini bildirerek, şöyle konuştu 
     ''Bir yandan da dikkatlerini çekiyorum. Teminat verdiğim husus şudur fabrika çalıştığı sürece özlük hakları konusunda asla en ufak bir konuda tereddütleri olmadan, faaliyetlerini devam ettirmeleridir. 
     İkincisi özelleştirme kapsamına girildiği andan itibaren de artık ücret sendikacılığı değil, emeğin ekonomideki verimini tartışan bir sendika anlayışı ile hareket etmeleri gerekir.'' Devlet Bakanı Karakoyunlu, daha sonra, Fabrika Genel Müdürü Kadir Kanat, Kaymakam Ali Şanlıer, Belediye Başkanı Akif Ersezgin ile bir toplantı yaptı. 
     Bergama'dan İzmir'e dönen Karakoyunlu, yarın, TÜPRAŞ'ın Çiğli İlçesi Harmandalı Yolu mevkiinde, ''İlköğretime Katkı Projesi'' çerçevesinde yaptırdığı 32 derslikli ''TÜPRAŞ Mahmut Esat Bozkurt İlköğretim Okulu''nun açılışını gerçekleştirecek. 
     






</TEXT>
</DOC>
