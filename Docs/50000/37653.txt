<DOC>
<DOCNO> 37653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/17/son/sontur08.html </URL>
<DATE> 2001/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Basın Konseyi, Sabah gazetesinin 'uyarılmasına' karar verdi 
</HEADLINE>
<TEXT>

     Basın Konseyi Yüksek Kurulu, Sabah gazetesinin ''uyarılmasına'' karar verdi. 
     Basın Konseyi'nden yapılan yazılı açıklamada, İstanbul Memorial Sağlık Yatırımları A.Ş'nin, 28 Haziran'da Sabah gazetesinde yayınlanan ''Fethullah Hoca Doktor Topluyor'' başlıklı haberle ilgili başvurusunu değerlendirdiği belirtildi. 
     Açıklamada, şikayet konusu haberde, ''Fethullah Hoca doktor topluyor...Tıpta yılın transferi Fethullah Hoca'dan... Tarikatçı imajını yıkmak için mi ... Talimat Hoca'dan... Bu transferlerin Fethullah Hoca'nın talimatıyla yapıldığı belirtildi... Gülen'in, hastanenin imajını yenileyip yine cemaatine ait Fatih Üniversitesi'ni tıp fakültesine dönüştüreceği ifade ediliyor... İşte Hoca'nın hastanesi... Transfer atağıyla hastanenin tarikatçı imajının değiştirilmesinin amaçlandığı belirtiliyor'' ifadelerinin yer aldığı kaydedildi. 
     Açıklamada, şöyle denildi 
     ''Basın Konseyi Yüksek Kurulu, incelemesinde, haberin bazı açılardan eksiklikler içerdiği, haber kaynağının belirsiz olduğu ve haber konusu kurumu hedef alan ifadeler kullanıldığı sonucuna vararak, Basın Meslek İlkeleri'nin 'Kişileri ve kuruluşları eleştiri sınırlarının ötesinde küçük düşüren, aşağılayan veya iftira niteliği taşıyan ifadelere yer verilemez' içerikli 4. Maddesi ile 'Soruşturulması gazetecilik olanakları içinde bulunan haberler, soruşturulmaksızın veya doğruluğuna emin olunmaksızın yayınlanamaz' içerikli 6. Maddesi'ni ihlal eden Sabah gazetesinin 'uyarılmasına' oy çokluğu ile karar vermiştir.'' 






</TEXT>
</DOC>
