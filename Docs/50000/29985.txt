<DOC>
<DOCNO> 29985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/dunya/dun02.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İstenmiyoruz 
</HEADLINE>
<TEXT>

     GÜVEN ÖZALP Brüksel 

     Avrupa Birliği AB dönem başkanlığını devralan Belçika'nın resmi ziyaret listesinde ilk sırayı işgal eden Türkiye, AB Komisyonu adına yapılan bir araştırmada da ilk sıralardaki yeriyle dikkat çekiyor AB'ye girmesi istenmeyen ülkeler listesi. 
     AB adına kamuoyu yoklamaları gerçekleştiren Eurobarometre'nin ortaya koyduğu veriler, Birliğin "40 yıldır alsak mı almasak mı " diye kara kara düşündüğü Türkiye açısından pek de iç açıcı değil. Araştırma verileri AB vatandaşlarının yüzde 20'sinin Türkiye'yi aralarında görmek istemediğini ortaya koydu. Türkiye bu oranla en istenmeyenler sırasında ikincilikte yer aldı. Birincilik ise yüzde 23'le Arnavutluk'ta. Diğer istenmeyenler ise Fas, Bosna - Hersek ve Yugoslavya olarak sıralandı. İstenmeyenlerin hemen hepsinde İslam unsurunun bulunması dikkat çekti. 
     AB'ye katılımı istenen ülkeler sıralamasında ise Türkiye yüzde 10'luk bir destek bulabildi. Avrupalıların AB'den "bihaber" olduğunu ortaya koyan araştırmada, Türkiye, Polonya, Macaristan ve Çek Cumhuriyeti gibi en çok istenen adayların hemen ardında yer aldı. 
     
İknaya geliyor      Bu arada Belçika Dışişleri Bakanı Louis Michel, dönem başkanlığı şapkasıyla gerçekleştirdiği ilk resmi ziyaretinde Türk yetkilileri Avrupa Güvenlik ve Savunma Politikası AGSP konusunda ikna etmeye çalışacak. "Diyalog yoluyla sorunları aşacağımıza inanıyorum" diyen Michel, vetoyu aşmanın yollarını arayacağını söyledi. Michel, Kıbrıs konusunda da son derece kararlı olduklarını ifade etti. Michel'in Başbakan Bülent Ecevit ve Dışişleri Bakanı İsmail Cem'le görüşmesi öngörülüyor. 
     



 DÜNYA 












</TEXT>
</DOC>
