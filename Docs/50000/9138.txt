<DOC>
<DOCNO> 9138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/27/siyaset/siy03.html </URL>
<DATE> 2001/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslıtürk kararı 21 Mart'a ertelendi 
</HEADLINE>
<TEXT>

     Londra MİLLİYET 

     Şişli eski Belediye Başkanı Gülay Aslıtürk'ün altı ayrı suçlama nedeniyle Türkiye'ye iadesi hakkında İngiltere'de görülen dava, karar için 21 Mart 2001 tarihine ertelendi. 
     Daha önce 26 Şubat - 1 Mart arasında dört günlük yoğun oturumlar sonucunda konuyla ilgili kararını açıklayacağını belirten Yargıç Geoffrey Wicks, dünkü ilk gün oturumunun ardından, elinde yeterli bilgi ve belge bulunduğunu gerekçe göstererek, gelecek üç günlük oturumun yapılması görüşünden vazgeçti. Wicks, bunun yerine 21 Mart Çarşamba günü yapılacak oturumda kararını açıklayacağını, bugüne kadar da Aslıtürk ile ilgili kefalet koşullarından "haftada iki gün bölge karakoluna giderek imza verme zorunluluğunu" kaldırdığını bildirdi. 
     Aslıtürk'ün avukatının isteği üzerine bu kararı alan Wicks, diğer kefalet koşulları olan 90 bin sterlin tutarındaki ipoteğin geçerliliğinin sürmesine ve Aslıtürk'ün halen İngiltere İçişleri Bakanlığı'nda bulunan pasaportunun alıkonulmasının devamına da karar verdi. 
     
Avukatından savunma      Dün yapılan oturumun sabahki bölümünde her iki tarafın görüşlerini dinleyen Yargıç Wicks, öğleden sonra da Aslıtürk'ün avukatının savunmasıyla oturumu başlattı. Aslıtürk'ün avukatı, İngiliz mahkemelerince daha önce alınmış karar örneklerini okuyarak, bu kararlara atıfta bulundu ve "kamu kaynaklarını zarara uğratma" fiiline açıklık getirmeye çalıştı. 
     Avukat, bu örneklerden sonra, Aslıtürk'e yüklenen suçlarla söz konusu fiilin örtüşmediğini öne sürerken, Aslıtürk'ün davaya konu olan uygulamalarının kötü niyet taşımadığını dile getirdi. 
     Aslıtürk'ün, Tasarrufu Teşvik Fonu için kesilen işçi ödeneklerini geciktirmesinin nedeninin kötü niyet değil, belediyenin kaynaklarının tükenmesinden ileri geldiğini öne süren Avukat, Şişli eski Belediye Başkanı'nın bundan sorumlu tutulamayacağını bildirdi. Avukat ayrıca, işlendiği öne sürülen suçun İngiltere'de bir dengi bulunmadığını da söyledi. 
     Türkiye adına Kraliyet Başsavcılığı'nı temsilen mahkemeye katılan avukat ise Aslıtürk'ün avukatının, "Davaların çoğunda ifadesine başvurulmak üzere iadesi isteniyor. Hüküm giydiği davalardaki ceza istemi ise 12 ayı aşmıyor. Bu nedenle iadesine gerek yok" yolundaki savunmasına karşı çıktı. Savcılık avukatı, "Diğer ülkelerin mahkemelerince kayda alınan deliller ve alınan kararlar da İngiliz mahkemeleri için delil sayılır ve önem taşır. Üstelik hakkındaki suçlamalar, savunma makamının iddia ettiği gibi 12 aydan az değil, 6 ile 12 yıl arasında hapis cezası gerektiriyor" dedi. 
     


 SİYASET 














</TEXT>
</DOC>
