<DOC>
<DOCNO> 24542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/son/sontur17.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Esenyurt yeni Belediye Başkanını Vali belirleyecek 
</HEADLINE>
<TEXT>

     Bakanlar Kurulu, tutuklanan Esenyurt Belediye Başkanı Gürbüz Çapan'ın tutukluluk hali sona erinceye kadar belediyenin "mansup" belediye başkanınca yönetilmesine karar verdi. 
     Esenyurt Belediye Başkanı Gürbüz Çapan'ın tutuklanmasının ardından Çapan'ın yerine vekalet edecek belediye başkanı için Belediye Meclisi tarafından iki kez seçim yapıldı. Ancak iki seçimde de çoğunluk sağlanamadı. Daha sonra 30 kişilik Belediye Meclis üyelerinin 14'ü tutuklandı. Esenyurt Belediye'sinde belediye başkanlığı görevini halen Çapan'ın yerine vekaleten bıraktığı Kenan Akpınar yürütüyor. 
     1580 Sayılı Belediye Yasası'nın 93. maddesi Belediye Meclisi tarafından seçim yapılmasını öngörüyor. Ancak Esenyurt Belediyesi'ndeki özel durum nedeniyle Bakanlar Kurulu yasanın 94. maddesinin uygulanmasına karar verdi. 
     Bakanlar Kurulu'nun Esenyurt Belediye Başkanlığı ile ilgili kararı bugün Resmi Gazete'de yayınlanarak yürürlüğe girdi. Cumhurbaşkanı Ahmet Necdet Sezer tarafından onaylanarak yürürlüge giren Bakanlar Kurulu kararında şöyle denildi 
     "İstanbul ili, Büyükçekmece İlçesi Esenyurt Belediye Başkanlığı'nın, belediye başkanının tutukluluk hali sona erinceye kadar mansup belediye başkanınca yönetilmesi İçişleri Bakanlığı'nın yazısı üzerine 1580 Sayılı Belediye Kanunu'nun 94. maddesine göre Bakanlar Kurulu'nca kararlaştırılmıştır." 
     Bakanlar Kurulu kararına göre, yeni Esenyurt Belediye Başkanı'nı İstanbul Valisi tayin edecek. 







</TEXT>
</DOC>
