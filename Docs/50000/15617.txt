<DOC>
<DOCNO> 15617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/11/ekonomi/eko01.html </URL>
<DATE> 2001/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası 2002 için umut verdi 
</HEADLINE>
<TEXT>

Global Kalkınma Finansmanı raporuna göre, Türk ekonomisi 2001 yılında ciddi bir küçülme yaşadıktan sonra, gelecek yıl büyük bir sıçrama yapacak 
     YASEMİN ÇONGAR Washington 

     Dünya Bankası, Türk ekonomisinin yaşadığı zorlukları 2002’de aşarak yeniden sıçrama yapacağını öngörüyor. 
     Bu öngörü, Banka’nın dün yayınlanan "Global Kalkınma Finansmanı" başlıkla raporunda yer aldı. Uluslararası mali kaynak transferlerinin, gelişmekte olan ülkelerin kalkınmasında önemli rol oynadığı tezini savunan rapor, Türkiye’deki kriz ile ilgili olarak da şu değerlendirmeyi yaptı 
     "Arjantin ve Türkiye’deki son krizler büyük ölçüde iç nedenlerden kaynaklıdır. Ancak iki ülkede de dış iktisadi ortamın kötüleşmesi, mevcut baskıları yoğunlaştırmıştır. Türkiye’nin bu yılki üretiminde ciddi bir küçülme, 2002’de ise dikkat çekici bir sıçrama beklenmektedir. Bu sıçrama, yeni politikaların hayata geçirilmesiyle artan rekabet gücü ve yatırımcıların güveninin yeniden sağlanmasının sonucu olacaktır." 
     Türkiye’deki Kasım 2000 ve Şubat 2001 krizlerinin "birincil olarak bankacılık krizleri" olduğunu da saptayan Dünya Bankası, Türk bankalarının nakit ve portföy vadeleri arasındaki uyumsuzluk nedeniyle zaaflı bir hale geldiğini, bu uyumsuzlukların da büyük ölçüde faiz hadleri düşerken, reel döviz kurunun yükselmesinden kaynakladığını bildirdi. 
     
     Deprem ve petrol 
     Türkiye’nin cari işlemlerinin gayri safi yurt içi hasılanın yüzde 5’ine yükselmesinin, petrol fiyatlarının artması, depremden sonra inşaata yönelik ithalat talebininartması, liranın aşırı değerlenmesi ve iç talepteki dönemsel sıçramaya bağlandı. 
     Kasım 2000 ve Şubat 2001’de faiz oranlarının fırlamasına "güvensizliğin" neden olduğunu da vurgulayan rapora göre, yüzde 30 devalüasyon bankacılık sektöründeki nakit varlığını tümüyle emerek kredi sıkıntısına yol açtı. Raporda, bu durumun etkisiyle 2001’de küçülme öngörüldü. 
     
Türkiye, Arnavutluk'la aynı gelir grubunda      Raporda Türkiye, Romanya, Rusya, Bulgaristan, Makedonya, Arnavutluk, Bosna Hersek, Yugoslavya, Litvanya ve Letonya, Suriye gibi "orta gelir grubunun alt sınıfı" içinde değerlendirildi. 
     Üst gelir grubunda ise, G - 7 üyelerinin dışında, bütün AB üyeleri ile Kıbrıs Rum Yönetimi, İsrail, Arap ülkeleri, Avustralya, Yeni Zelanda, Hong Kong ve Tayvan dikkat çekiyor. 
     "Global Kalkınma Finansmanı" raporuna göre, Türkiye ve Arjantin krizleri, uluslararası piyasaları fazla etkilemedi. 
     Paniğe ve dönemsel zaaflara bağlı olan "ikinci kuşak" krizlerden farklı olarak, bu krizler doğrudan, ilgili ülkelerin ekonomilerinin zayıflığından kaynaklandı. 
     İki ülkeye sağlanan piyasa - bazlı finansman, gelişmekte olan ülkelerin tümüne yapılan mali kaynak aktarımının yüzde 20'si kadar. 
     
     


 EKONOMİ 

















</TEXT>
</DOC>
