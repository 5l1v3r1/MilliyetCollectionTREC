<DOC>
<DOCNO> 36910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/son/sontur08.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Uğur Mumcu cinayeti sanıklarından 11'i için idam isteniyor 
</HEADLINE>
<TEXT>

     Gazeteci-yazar Uğur Mumcu suikastının faillerini yakalamak amacıyla başlatılan, daha sonra ortaya çıkan bağlantılar üzerine Prof. Dr. Ahmet Taner Kışlalı, Prof. Dr. Muammer Aksoy ve Doç. Dr. Bahriye Üçok'un öldürülmesi gibi 22 olayı kapsayan ''Umut Operasyonu''na ilişkin 24 sanıklı davanın bugünkü duruşmasına başlandı. 
     Ankara 2 No'lu DGM'de görülen davanın bugünkü duruşmasına, 15 sanık ve avukatları ile müdahil avukatları katıldı. 
     Sanık yakınlarının da izlediği duruşma dolayısıyla DGM binası içinde ve dışında, güvenlik önlemleri alındı. 
     İddianamede, sanıklar Ferhan Özmen, Necdet Yüksel, Rüştü Aytufan, Hakkı Selçuk Şanlı, Yusuf Karakuş, Muzaffer Dağdeviren, Abdülhamit Çelik, Fatih Aydın, Hasan Kılıç, Abdullah Argun Çetin ve Mehmet Şahin'in, Türk Ceza Kanunu'nun ''Anayasal düzeni zorla bozmaya kalkışmak'' hükmünü düzenleyen 146 1. maddesine göre idamları talep ediliyor. İddianamede, 13 sanık hakkında da 4 yıl 6 ay ile 22 yıl 6 ay arasında değişen ağır hapis cezaları isteniyor. 







</TEXT>
</DOC>
