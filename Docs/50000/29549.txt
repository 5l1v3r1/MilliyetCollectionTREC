<DOC>
<DOCNO> 29549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/son/sontur21.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem uzmanları açıkladı "Gölün suyu çekildi diye deprem olmaz" 
</HEADLINE>
<TEXT>

     Tuzla Gölü'nün sularının kısa sürede çekilmesini değerlendiren bilim adamları, göldeki kuraklığın depremle ilgisi bulunmadığını belirttiler. 
     İstanbul Üniversitesi Mühendislik Fakültesi Jeoloji Bölümü Öğretim Üyesi Prof. Dr. Şener Üşümezsoy, kuraklığın, gölün denizle olan bağlantısının kesilmesi sonucu meydana geldiğini belirterek, şunları söyledi 
     ''Tuzla Gölü'nde oluşan kuraklık, depremin habercisi değildir. Gölün, denizle olan bağlantısının kesilmesi sonucu kuraklık yaşanmıştır. Tuzla civarında zaten büyük bir deprem beklenmiyor.'' 
     TMMOB Jeofizik Mühendisleri Odası Genel Başkanı Prof. Dr. Ahmet Ercan da, göldeki kuraklığın depremle ilgisi bulunmadığını, kuraklığın ana nedeninin atıksu arıtma tesisi olduğunu dile getirerek, şöyle konuştu 
     ''Atıksu arıtma tesisi ve çevrede açılan çok sayıda kuyu gölde kuraklığa neden olmuştur. Bu aynı zamanda beslenmesini kesmiştir. Bir an önce kollektörlerin olumsuz etkileri incelenmelidir. Yoksa göz göre göre bir insanlık suçu işlenmeye devam edecektir. Göldeki kurumanın depremle ilgisi yoktur.'' 
     Prof. Dr. Ercan, gölde barınan canlı türlerinin yaşamlarını sürdürebilmeleri için de bir an önce önlem alınması gerektiğini vurguladı. 
     Jeofizik Mühendisleri Odası İstanbul Şube Başkanı Doç. Dr. Oğuz Gündoğdu ise kuraklığı 3 olasılığa bağlayarak, şöyle dedi 
     ''Tuzla Gölü'nde iki gün boyunca yaptığımız araştırmalar sonucunda 3 olasılık belirledik. Kuraklığa, hızlı buharlaşma, kırık fay sistemindeki hareketlilik ve yüksek bir ihtimalle atıksu kollektörleri neden olabilir. Şu an elimizde, suların çekilmesini deprem habercisi olarak tanımlayacak hiçbir veri bulunmamaktadır. Deprem olabilmesi ihtimali çok düşük. Zaten deprem ihtimalini, Tuzla Gölü'ndeki kuraklığa bağlamamız yanlış olur. Eğer, etrafta anormal bir şeyler olsaydı, başka yerlerde de anormal olaylar yaşanmalıydı.'' 
     
     







</TEXT>
</DOC>
