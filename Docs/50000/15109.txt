<DOC>
<DOCNO> 15109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/07/son/sondun02.html </URL>
<DATE> 2001/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Brezilya'da akıl hastaneleri kapatılıyor 
</HEADLINE>
<TEXT>

     Brezilya'daki bütün akıl hastanelerinin kapatılacağı bildirildi. 
     Sağlık yetkilileri, Cumhurbaşkanı Fernando Henrique Cardoso'nun, Brezilya'daki bütün akıl hastanelerinin kademeli olarak kapatılmasını öngören bir kanun tasarısını imzaladığını belirttiler. 
     İnsan hakları eylemcileri tarafından yaygın bir şekilde insan hakları ihlallerine sahne olmakla suçlanan ülkedeki 260 akıl hastanesinin yanı sıra akıl hastalığı nedeniyle suç işlediği tespit edilen kişilerin tutulduğu özel psikiyatri koğuşlarının da kapatılacağı kaydedildi. 
     Akıl hastalarının, gelecekte tekrar normal hayata döndürülmelerinin sağlanmasına olanak sağlamak amacıyla normal hastanelerde tedavi edilecekleri ifade edildi. Eski sistemin hastaları tecrit etmekten başka bir işe yaramadığına işaret eden sağlık lobi grubu Inverso'nun psikoloğu Karime Porto, eski sistemde, ''hastaların ilaçlarla uyuşturularak terk edilmişliğe mahkum edildiğini'' vurguladı. 
     Nüfusun 170 milyon olduğu Brezilya'da akıl hastalarının nüfusun yüzde 3'ünü oluşturduğu belirtiliyor. 
     
     




</TEXT>
</DOC>
