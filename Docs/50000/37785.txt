<DOC>
<DOCNO> 37785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/son/soneko09.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de referandum yapılsa yüzde yüzde 69.8 AB'ye evet diyecek 
</HEADLINE>
<TEXT>

     Avrupa Birliği'ne katılmaya yönelik görüşler, Kasım 2000 krizi ve son ekonomik krizde dış desteğin krizin aşılmasında umut olarak görülmesine paralel olumlu yönde değişti. 
     ProCon GfK araştırmasına göre, Türkiye'de bugün bir referandum yapılsa, insanların yüzde 69.8'i Avrupa Birliği'ne evet diyecek. Araştımaya katılanların daha önce yüzde 49'u evet diyordu. Türkiye ile birlikte AB'ye aday ülke konumundaki 11 ülkede ve Hırvatistan'da 12 bin kişi üzerinde yürütülen ''Avrupa Birliğine Bakış Araştırması'' 18 yaş üzerindeki kişilerle yapıldı. GfK bünyesinde bulunan firmaların yürüttüğü anketin Türkiye bölmünü yapan ProCon GfK, anketi yaparken 13 ilde Türkiye kent nüfusunun yüzde 60 oranında temsil edilmesini amaçladı. 
     ProCon GfK araşırma sonuçlarına göre, Türkiye'de son 6 ayda AB'ye katılım yönünde aşama kaydeden toplumsal görüş, yılın geri kalanında da olumlu yönde seyretmeye devam edecek. 
     Anket sonuçlarına göre, aday ülkelerde halkın çoğunluğunun AB'ye güvendiği görülüyor. Bu görüş, özellikle Bulgaristan ve Romanya'da kendini gösteriyor. Türkiye, AB ve sonuçlarına en çok güven duyan 3. ülke konumunda. 
     Türkiye ile birlikte Hırvatistan, Macaristan ve Litvanya'nın Avrupa Birliği'ne güven düzeyi oldukça yüksek oranda. Diğer taraftan olumlu eğilimlerden ziyade olumsuz eğilimlerin ağır bastığı Çek Cumhuriyeti, Slovenya ve Estonya'daki katılımcıların AB'ye katılım konusunda daha çekimser bir tutum izledikleri görülüyor. 
     Ülkelerin AB'ye katılmaya hazır olduğu konusundaki olumlu değerlendirmeler yanlız Bulgarlar ve Romenler tarafından dile getirilirken, diğer tüm aday ülkelerde katılımcılar AB'ye giriş için ülkelerinin hazır olduğu fikrine şüphe ile bakıyor. 
     Türkiye'de de değerlendirmeler çekimser düzeyde kalıyor. Letonya, Estonya, Slovenya ve Çek Cumhuriyeti yurttaşları, AB'ye katılıma hazır olma konusunda göreceli olumsuz değerlendirmeler ortaya koyuyor. ProCon GfK'nin Türkiye için yaptığı araştırma sonuçları, hem kısa, hem de uzun vadede Türk insanının AB'nin ekonomik iyileşme sağlayacağını umduğu yönünde olduğunu gösteriyor. 
     Araştırmaya katılanlar genelinde, Avrupa Birliği'ne katılıma ilişkin ekonomik beklentiler yüksek düzeyde ortaya çıkıyor. Bu yüksek beklenti düzeyi, ekonomik beklentiler endeksi 150'nin üzerinde olan ülkeler Romanya, Bulgaristan ve Türkiye'de açıkça kendini gösteriyor.Araştırmada, Türkiye'nin içinde bulunduğu ekonomik çalkantılar ve Şubat krizinin etkilerinin, ekonomik beklentilerin ön plana çıkmasına ve kamuoyunun beklentilerinin ekonomik yönde şekillenmesine yol açtığı sonucuna yer veriliyor. Çek Cumhuriyeti'nde genel ekonomik beklentilere bakış göreceli çekimser düzeyde olsa da, genel trendin olumlu beklentilerden yana olduğu kaydediliyor. Araştırma sonuçlarına göre, tüm ülkelerin AB'ye giriş ile ilgili olumlu yönde ekonomik değişim beklentileri var. Özellikle Romanya, Bulgaristan ve Türkiye'nin beklentileri çok. 
     Romanya, Bulgaristan, Hırvatistan ve Türkiye'de yaşayanların büyük çoğunluğu bir halk oylaması yapılması durumunda Avrupa Birliği'ne katılım yönünde oy kullanacaklarını ifade ederken, Letonya, Çek Cumhuriyeti ''hayır'' diyor. Slovenya, Estonya ise katılıma çekimser bakıyor. 
     Araştırmada, AB'ye aday ülkeler arasınde en avantajlı konumda bulunan Çek Cumhuriyeti, slovenya, Estonya tam üyeliğe şüpheli bakarken, Avrupa'nın kendi içine en son almayı düşündüğü Bulgaristan, Romanya ve Türkiye'nin AB üyeliği için çok hevesli olduğu belirtiliyor. Araştırmada, içinde bulunulan günlerin zamanlama açısından olumlu bulunmadığı, ancak yine de bir referandum durumunda verilecek oyun evet yönünde olacağı ifade ediliyor. 
     
     







</TEXT>
</DOC>
