<DOC>
<DOCNO> 16925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/son/sontur18.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı Emre'ye iyi haber... 
</HEADLINE>
<TEXT>

     Galatasaraylı milli futbolcu Emre Belözoğlu'nun, Merter'de aracıyla çarparak ölümüne neden olduğu Kadir Çetin'in eşi Zeynep Çetin, sanıktan şikayetçi olmadığını bildirdi. 
     GS'lı Emre'nin duruşma tarihinde Real Madrid ile yapılacak maç için yurtdışında bulunacağı gerekçesiyle geçen hafta giderek ifade verdiği Bakırköy 2. Asliye Ceza Mahkemesi'ndeki bugünkü duruşmaya, E-5 karayolu Merter kesimindeki kazada hayatını kaybeden yaya Kadir Çetin'in eşi Zeynep Çetin katıldı. 
     Duruşmada ''müşteki'' sıfatıyla sanıktan şikayetçi olup olmadığı sorulan Zeynep Çetin, sinirli bir şekilde ''Şikayetçi değilim. Şikayetçi olsam geri gelecek mi '' dedi. Üslubu konusunda Çetin'i uyaran hakim, ''Soruma soru ile cevap verme'' diye konuştu. 
     Zeynep Çetin bunun üzerine, ''Ben olayı görmedim. Emre'nin vicdanı rahatmış. Vicdanı rahatsa şikayetçi değilim. 5 çocuğum babasız kaldı. Kanunlara saygım var. Kanun ne diyorsa o'dur'' dedi. Duruşmada söz alan müşteki avukatı, gereken yardımın yapıldığını belirterek, o yüzden şikayetçi olmadıklarını bildirdi. Avukat, gelecek kusur raporuna göre kanunda belirtilen miktarda tazminat davası açacaklarını sözlerine ekledi. 
     duruşma, tanıkların dinlenmesi amacıyla ertelendi. 
     Duruşmadan sonra basın mensuplarının sorularını cevaplandıran Zeynep Çetin, kazadan dolayı 5 çocuğunun babasız kaldığını belirterek, ''Emre de benim evladımdır. Ömrümüzün sonuna kadar bize bakar herhalde...'' diye konuştu. 
     GS ile Real Madrid arasında oynanacak maçta Emre'ye başarılar dileyen Çetin, ''Sağlığı bozulmasın. Maçı kazansın. İnşallah 5 gol atar da Türkiye'nin de yüzü güler'' dedi. Zeynep Çetin, Emre'nin kendilerine ev alıp almadığı konusunda yöneltilen soruyu cevapsız bırakırken, avukatı ise Beylikdüzü'nde bir ev alındığını kaydetti. 




</TEXT>
</DOC>
