<DOC>
<DOCNO> 40451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/son/soneko22.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti "Dolara yatırım yapan sıkıntıya girer" 
</HEADLINE>
<TEXT>

     Merkez Bankası Başkanı Süreyya Serdengiçti, dolara yatırım yapanların sıkıntıya düşeceklerini açıkladı. 
     Başkan Serdengeçti, Türk lirasının dolar karşısında az da olsa değer kazanma yoluna girmesinin tesadüfi olmadığını belirterek, zor günlerin geride kalacağını ileri sürdü. Ekim ayından itibaren Türkiye'nin ekonomik açıdan rahatlama dönemine gireceğine dikkati çeken Başkan Serdengeçti, ''Dolara yatırım yapan sıkıntıya girer'' dedi. 
     Erzurum Ticaret ve Sanayi Odası'nın ETSO davetlisi olarak dün Erzurum'a gelen Merkez Bankası Başkanı Süreyya Serdengeçti, Meclis Salonu'ndaki konferansında ''Para ve Kur Politikası''nı anlattı. Türkiye'de yaşanan krizin temelinin 1988'li yıllara dayandığına değinen Serdengeçti, ülkede yaşanan krizin aşılmasında her kesime büyük görevler düştüğüne dikati çekerek, dalgalı kur sisteminden vazgeçmelerinin mümkün olmadığını yineledi. 
     Siyasi tartışmaların asgariye inmesinin Türk lirasını önemli ölçüde rahatlatacağını savunan Başkan Serdengeçti, şöyle konuştu 
     ''Türkiye'de enflasyon kronikleşmiştir. Biz bunun mücadelesini veriyoruz. Bankaların denetim altına alınmaması Türkiye'yi bu duruma getirmiştir. Bu kriz bugünün meselesi değil, 1988'li yıllardan beri gelen bir sorundur. Bunun için bankacılık sektöründeki sorunları çözmek için çalışıyoruz. Bu arada Türkiye'de siyasi tartışmaların azalması krizin bir an önce atlatılmasına önemli ölçüde katkı sağlayacaktır. Son günlerde bunun faydalarını görüyoruz." 
     Son 6 ayda Türk Lirası nı düştüğü durumdan kurtarma yolunda önemli mesafeler alındığına değinen Serdengeçti, dolara müdaheleyi gerektiği ortamda yaptıklarını söyledi. Yabancı sermayeli bankaların takipte olduğunun altını çizen Serdengeçti, ''Yabancı sermayeli bankaların dolar fiyatını yükselttiği yolundaki iddialara katılmıyorum. Ülkemiz bankacılık yasalarına tabi olan bu bankalar sürekli denetim altındadır'' diye konuştu. 
     Ankara Ticaret Odası öncülüğünde başlatılan Türk Lirası na dönüş kampanyasının politikalarını desteklediğini anlatan Başkan Serdengeçti, dolara yatırım yapanın yakın bir gelecekte sıkıntıya gireceğini ileri sürerek şöyle konuştu 
     ''Türk lirasına itibar kazandırma kampanyasının bu kadar erken başlayacağını tahmin etmiyorduk. Demek ki, her kesim dolara yapılan aşırı talepten etkilendi. Bir tarih vermem mümkün değil ama, dolara yatırm yapan zararını görecek ve yastık altındaki dolarını çıkaracak. Türkiye'deki son ekonomik gelişmeler bunu gösteriyor.'' 







</TEXT>
</DOC>
