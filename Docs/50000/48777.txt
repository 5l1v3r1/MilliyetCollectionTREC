<DOC>
<DOCNO> 48777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/son/soneko10.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
THY ilanla destek istedi 
</HEADLINE>
<TEXT>

     Geçtiğimiz günlerde aldığı kriz tedbirlerini açıklayan Türk Hava Yolları, verdiği gazete ilanı ile de halktan destek istedi. 
     ''Bu ülkenin insanları bu ülkenin havayoluyla uçar'' başlıklı ilanda, ''Yurt dışı seyahatlerinizde de Türk Hava Yolları'nı tercih edin. Bu desteğiniz, yaşadığımız zor dönemi atlatmada en büyük güvencemiz olacaktır'' ifadelerine yer verildi. 
     Yaşanan ağır ekonomik krizin, sıcak savaşla çakıştığı bu dönemde özellikle havacılık sektörünü doğrudan etkileyen bir süreci başlattığı vurgulanan ilanda, şöyle denildi 
     ''Tüm dünyada, yolcu ve uçuş sayısında çok önemli azalmalar görülüyor. Dünyanın en seçkin havayolu şirketleri, krizi aşabilmek için radikal önlemler alıyorlar. Hatta bazıları uçuşlarını tamamen durdurmak zorunda kaldılar. Bu dönemde pek çok devlet, kendi havayolu şirketleri için acil destek programları uyguluyor, kaynaklarını seferber ediyor. Türk Hava Yolları gerekli önlemleri alarak, dünya sivil havacılık devlerini sarsan bu krizi aşmaya çalışmakla birlikte, Türk halkının desteğine, yolcularının ilgisine ve çalışanlarının özverisine en fazla ihtiyaç duyduğu bir dönemi yaşıyor. 
     Biz herzaman olduğu gibi, bu zor günlerde de bayrağımızı dünyanın her köşesine gururla taşımaya devam etmek istiyoruz. Yolcularımızı uçağımızın kapısında güleryüzle karşılamaya, konukseverliğimizi sunmaya ve tekrar karşılamak üzere gülümseyerek uğurlamaya devam etmek istiyoruz. Bunun için sizlerin desteğine ihtiyacımız var.'' 
     






</TEXT>
</DOC>
