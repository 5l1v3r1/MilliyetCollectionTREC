<DOC>
<DOCNO> 34191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/ekonomi/eko00.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Krizlerde ideal meslek Satış ve Pazarlama 
</HEADLINE>
<TEXT>

Ekonomik kriz firmaların arayışını da değiştirdi. Artık insan kaynakları eklerinde firmalar en çok pazarlama ve satış elemanı arıyor. Muhasebe ve müşteri temsilciliği de krize rağmen yükselen meslekler arasında 
     KRİZDE PARA NASIL KAZANILIR 
EKONOMİ SERVİSİ 

     Türkiye'de ekonomik krizle birlikte piyasa koşullarının değişmesi firmaların arayışlarını da değiştirdi. Krizle daralan sektörler pek çok meslek grubununun iş alanını kısıtlarken, bazı sektörler krizden sonra daha da önem kazandı. Kriz ertesi mayıs, haziran ayları itibariyle insan kaynakları eklerinde firmaların en çok pazarlama ve satış departmanlarına eleman aradıkları görüldü. Müşteri temsilciliği ve muhasebe de krize rağmen talebin yoğun olduğu meslekler arasında yer aldı. 
     
     Satış ve pazarlamaya kaydılar 
     Pazarlama ve satış sektöründeki firmalar, yönetici düzeyinde ve daha alt kademelerde görev alacak yetkili düzeyinde eleman arıyorlar. Şirketler faaliyet alanlarına göre alacağı pazarlama ve satış elemanlarında farklı nitelikler gözetse de yükseköğrenim, sektör tecrübesi ve İngilizce elemanlarda aranan ortak nokta. Sağlık, boya, cam, plastik, ısı, gıda, tekstil ve yan sanayii sektörlerinde pazarlama elemanı için kimya, metalürji, gıda, elektrik mühendisliği eğitimi almış kişiler daha çok tercih ediliyor. Özellikle krizden sonra mühendisler, daha çok pazarlama sektöründe aranan elemanlar haline geldi. 
     
     Daha çok gençler tercih ediliyor 
     Firmaların verdiği iş ilanlarında yaş da giderek önemli bir kriter haline geldi. Üst düzey pazarlama ve satış sorumluları için genellikle 40 yaş sınırı getirilirken, finans ve sigorta şirketlerinde ise 25 ile 30 yaş arasındaki gençler tercih ediliyor. Bu yılın mayıs ve haziran aylarında pazarlama ve satış dışında yükselen bir diğer meslek de müşteri temsilciliği. Özellikle üniversitede okuyan ya da mezun olan gençlerin tercih ettiği müşteri temsilciliği, prim sistemi sayesinde giderek daha cazip bir konuma geldi. İş ilanlarında son 2 ayda en çok aranan bir diğer meslek ise muhasebecilik. Şirketler muhasebe departmanına şirketler eleman alırlarken genellikle tecrübeye önem veriyorlar. Bunun yanı sıra muhasebe elemanlarında office programları ve İngilizce bilmek aranan özellikler arasında. 
     
     Muhasebecide aranan nitelikler 

</TEXT>
</DOC>
