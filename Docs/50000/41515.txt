<DOC>
<DOCNO> 41515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/spor/spo08.html </URL>
<DATE> 2001/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
SÜPER Mİ, BETER Mİ 
</HEADLINE>
<TEXT>

Ligin dördüncü haftası geride kaldı. Bırakın süperi, vasatı bile bulabilen bir maç izlediniz mi Acaba hangi taraftar, takımının futbolunu övebiliyor 
     GÜREL YURTTAŞ 

     Futbol Federasyonu tarihi bir karar aldı sezon öncesi. Ligin adının başına Süper’i ekledi. İkinci ve üçüncü ligleri de herhalde herkesin kafası karışsın diye kategorilere de ayırdılar ya neyse... Biz dönelim Süper’e... 
     Süper ligin dördüncü haftası geride kaldı. Bırakın süperi, vasatı bile bulabilen bir maç izlediniz mi söylesenize. Galatasaray lider. Antalyaspor’u nasıl yendiğini, 10 puana nasıl geldiğini gördük. 
     Trabzonspor’un - ki iyi oynamadan tesadüflerle - kazandığı üç maçtan sonra nasıl şişirildiğinin de Diyarbakır’da ortaya çıktığına şahit olduk. 
     Kadıköy’de yırtıcı bir kaplan, deplasmanda tırnakları sökülmüş kediye dönen Fenerbahçe’nin h l hastalığına çare bulamadığını anladık. 
     Beşiktaş’ın durumu da zaten ortada. 
     
     Süper ligin diğer üyelerinin de dört büyüklerden farkı var mı ki... 
     İlk iki hafta sonunda bizi umutlandıran "hah işte adam gibi bir takım" dedirten Ankaragücü’nün toz şeker gibi dağıldığını... 
     Hep iyi yerlerde görmeye alışık olduğumuz Gaziantep’in durumunu... 
     Bursaspor ve Antalyaspor’un içler acısı halini... 
     Süper Lig’e neden geldiğini kendi kendine soran, daha şimdiden averaj takımı haline düşen Malatya’nın dramını... 
     Denizlisi, Diyarbakır’ı, Samsun’u... Yeneni, yenileni... Evet hangisi seyir zevki yüksek futbol oynuyor. Hangi taraftar takımının futbolunu övebiliyor. 
     
     Transferlere bir bakınız gelen gideni aratıyor. Ucuz, kalitesiz, gereksiz yabancıların çöplüğü oldu Türkiye. Geleceği düşünen yok. 
     Kulüplerin başındakiler günü kurtarma peşinde. 
     "Ucuz transfer yaptık" diye övünenler... 
     "İzlemeden futbolcu aldığını" itiraf edenler... 
     "Yahu kasette izlediğimiz adam bu değildi" diyerek komik duruma düşenler... 
     Bu zihniyetin egemen olduğu yöneticilerin takımları da böyle olur işte... 
     Ne zaman ki, "yalakalık" ve "asalaklık" prim yaptı Türkiye yerinde saydı. Hatta geriye doğru depar attı. Devlet kurumlarında, özel firmalarda, sokakta, çarşıda, pazarda, belki de tam karşınızda... Öyle çoğaldılar ki, doğal olarak futbola da bunlar dalıp çoğunluğu yakalayınca durum ortada. İşte bu ligin adı ister süper olsun, ister hiper neye yarar... 
     



 SPOR 


























</TEXT>
</DOC>
