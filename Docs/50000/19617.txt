<DOC>
<DOCNO> 19617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/05/ekonomi/eko05.html </URL>
<DATE> 2001/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasa çıkmadan kredi de yok... 
</HEADLINE>
<TEXT>

IMF icra Direktörleri, Türkiye’nin kredisini serbest bırakmak için Telekom özelleştirmesine ilişkin yasanın çıkmasını bekleyecek 
     YASEMİN ÇONGAR Washington 

     IMF, Telekom’un özelleştirilmesine ilişkin tartışmaları yakından izliyor ve Türkiye’nin niyet mektubunu onaylayarak, yeni kredi dilimlerini serbest bırakmak için de Telekom’un özelleştirme yasasının çıkmasını bekliyor. 
     IMF kaynaklarına göre, Telekom’un özelleştirilmesine ilişkin yasa, programının temel dayanaklarından sayılıyor ve bu yasa çıkmazsa, programın da "start" alamayacağı belirtiliyor. 
     
Çoğunluğu satılmalı      Aynı kaynaklar, "Telekom’un gelir getirecek düzeyde satılabilmesi için, hisselerinin büyük çoğunluğunun satışının gerekeceğini" de vurguluyorlar. 
     Bir Fon yetkilisi Milliyet’e, "Türkiye’nin ekonomi bakanı Kemal Derviş yüzde 99 özelleştirmeden sözetti. Bizce makul olan da bu. Zira dünya piyasalarındaki deneyim de başarılı özelleştirmelerin bu çapta olduğunu gösteriyor" dedi. 
     Türkiye’nin niyet mektubunu görüşerek, 8 milyar dolarlık yeni IMF kaynağını harekete geçirme kararını verecek olan yer, IMF icra Direktörleri Kurulu. Kurulun mayıs ortasına dek, Türkiye için toplanması ve ilk kredinin de ay bitmeden Türkiye’ye ulaşması planı geçerliliğini koruyor. 
     Ancak Kurul, Telekom yasası TBMM’den geçmeden toplanmayı uygun görmüyor. Dolayısıyla IMF yetkilileri, daha önce medyaya 8 Mayıs olarak yansıyan kurul toplantısı kararını doğrulamazken, "Zamanlama Ankara’ya bağlı. Telekom yasası geçtikten kısa süre sonra Kurul toplanabilir" diyorlar. 
     



 EKONOMİ 




















</TEXT>
</DOC>
