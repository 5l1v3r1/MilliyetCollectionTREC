<DOC>
<DOCNO> 13811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/30/son/soneko21.html </URL>
<DATE> 2001/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB "Program hazırlanırken özel sektör de masada olacak" 
</HEADLINE>
<TEXT>

     Türkiye Odalar ve Borsalar Birliği TOBB Başkanı Fuat Miras, Devlet Bakanı Kemal Derviş'in bankacılarla görüşeceğini belirterek, reel sektörün ödeyeceği faizlerle ilgili bankacıların bir çözüm üretmesi konusunda kendilerine bazı tavsiyelerde bulunabileceğini söylediğini bildirdi. 
     Miras, Odalar Birliği'nde Yönetim Kurulu üyeleri, konsey başkanları ve büyük odaların başkanlarının katıldığı toplantının ardından, Devlet Bakanı Kemal Derviş'le yapıcı bir görüşme gerçekleştirdiklerini bildirdi. 
     Fuat Miras, görüşmeye ilişkin yaptığı açıklamada, Odalar Birliği'nde bugün ele aldıkları konuları Bakan Derviş'e ilettiklerini, Derviş'den de dışarıdaki intibaları hakkında bilgiler aldıklarını söyledi. Miras, ''bu program hazırlanırken Türk özel sektörünün de programın hazırlanışıyla ilgili masanın bir tarafında olacağının teyidini Sayın Bakan'dan aldık'' dedi. 
     31 Mart sendromuyla ilgili Bakan Derviş'in yaklaşımının ne olduğuna ilişkin soruya karşılık da Miras, ''Sayın Derviş bankacılarla konuşacağını söyledi. Sayın Derviş, bankacıların bir çözüm üretmesi icabettiği hususunda ben de kendilerine bazı tavsiyeler yapabilirim dedi'' karşılığını verdi. 
     31 Mart sorununun Oda'ların tahkimiyle çözümlenmesine ilişkin Odalar Birliği'nin görüşüne Bakan Derviş'in yaklaşımının ne olduğuna ilişkin soruya karşılık da Miras, buna ilişkin Derviş'e bir dosya verdiklerini kaydetti. Derviş'in dosyaya baktıktan sonra düşüncelerini alacaklarını belirten Miras, ''görüşmeden olumlu bir sonuç çıktı mı ''sorusuna karşılık olarak da, şunları kaydetti 
     ''Gayet müsbet bir şekilde, karşılıklı diyalog içinde birtakım sorunları tartıştık, konuştuk. Söz konusu sorunun çözümlenmesi için 31 Mart Cumartesi'nin yarın son gün olduğunun hatırlatılması üzerine de Miras, ''31 Mart Cumartesi tatil. Konu herhalde Pazartesi'ye sarkacak. O konuyla ilgili de herhalde yarınki Ekonomik Sosyal Konsey toplantısından sonra gerekli birtakım şeyler olacak diye düşünüyorum''dedi. 




</TEXT>
</DOC>
