<DOC>
<DOCNO> 38340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/siyaset/siy05.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da Fas’ın Tayyip’i 
</HEADLINE>
<TEXT>

Tayyip’in, AK Parti ilhamını Fas'taki bir siyasi partiden aldığı anlaşıldı. İsmi de aynı olan Fas'taki İslami partinin amblemi ise mum... 
     AYŞEGÜL SÖNMEZ İstanbul 

     Tayyip Erdoğan'ın kurduğu Adalet ve Kalkınma Partisi'nin, adını, Fas'ta halen varlığını sürdüren İslamcı bir partiden aldığı ortaya çıktı. Fas'ta siyasi faaliyetlerini sürdüren Adalet ve Kalkınma Partisi'nin ambleminin de mum olduğu belirtildi. 
     Necmettin Erbakan ve Milli Görüş'ün yayın organı olarak bilinen Milli Gazete'nin dünkü sayısında yer alan habere göre, Fas'ta PJD Partisi'nin bir yöneticisi Türkiye'ye geldi ve Turkish Daily News Gazetesi'nde kendi partisinin adını görünce çok şaşırdı. Milli Gazete bu şaşkınlığı şöyle yorumladı 
     "Faslı yönetici nasıl şaşırmasın ki İkisinin ismi de aynı. Adalet ve Kalkınma Partisi. Amblemler benzer mum ve ampul." 
     Fas'taki partinin yenilik adına herhangi bir başkalaşım yaşamadığını belirten Milli Gazete ayrıca, Fas'taki AK Parti sözcülerinin, Türkiye'deki adaşının aksine, siyaseti "tebliğ aracı" olarak gördüğünü vurguladı. 
     
     Fas’ın AK’ı 1967 doğumlu 
     Fas'ın Adalet ve Kalkınma Partisi, 1967'de kuruldu. Kuruluşundan bu yana lideri Abdelillah Benkirane'nin önderliğinde siyaset yapan partinin yükselişi 1997 seçimlerinde gerçekleşti. 
     AK Parti, Dr. Faysal El Hatip ve grubunun, hükümetin İslamci partilerin kurulmasını reddi üzerine Benkirane'ye destek vermesiyle güçlendi. Fas tarihinde ilk kez, İslamcı Fas Adalet ve Kalkınma Partisi, 1997'de meclise dokuz sandalye sokmayı başardı. Bu başarıda Benkirane'nin ısrarcı tavrının payı olduğu da iddia edildi. 1992'de otoriteler tarafından kendi partisini kurması engellenen Benkirane, mücadeleden vazgeçmedi. Seçimlerden sonra Popüler Demokratik ve Kurumsal Hareket’le birleşti. 
     



 SİYASET 

















</TEXT>
</DOC>
