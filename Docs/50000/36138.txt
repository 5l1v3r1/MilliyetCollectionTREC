<DOC>
<DOCNO> 36138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/09/ekonomi/eko04.html </URL>
<DATE> 2001/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Nereden geldim ben Türkiye’ye 
</HEADLINE>
<TEXT>

Businessweek yazarı Michael Kuser, Türkiye’deki krizleri girişimci gözüyle anlattı. Kuser, "Burada kriz iş hayatının bir parçası" dedi 
     ŞULE YÜCEBIYIK - EVRİM ERGİN 

     Dünyanın saygın ekonomi dergilerinden Businessweek’in son sayısında yayımlanan bir makalede, yabancı bir girişimcinin Türkiye’de iş kurması, ekonomik krizlere rağmen ayakta kalma öyküsü esprili bir dille anlatılıyor. 
     Makalenin yazarı, bu tecrübeyi yaşayan girişimciyle aynı kişi. Businessweek dergisinin Türkiye yazarı Michael Kuser, Türk asıllı eşi Esra ile evlendikten sonra İstanbul’a yerleşti. Kuser, yaklaşık dört yıldır eşiyle birlikte yabancı yatırımcılara yönelik bir ekonomi dergisi çıkarıyor. 
     Milliyet’e konuşan Kuser, küçük bir girişimci olarak başına gelenleri şöyle anlatıyor "Türkiye’de 60 dolar gibi ucuz bir sermaye ile şirket kurdum. Herşey iyi gidiyordu. Sonra felaketler başladı. Rusya’nın etkisiyle 1998 krizi, sonra 1999 depremiyle gelen kriz ve daha sonra 2001 krizi. Tam belimizi doğrulturken, bir başka krizin darbesi ile devriliyoruz. Kriz iş hayatının bir parçası gibi." 
     
     Yolsuzluk yaralıyor 
     Kuser, Businessweek’te "krizler ülkesi" olarak tanımladığı Türkiye’nin aynı zamanda bir fırsatlar ülkesi olduğunu belirtiyor. Makalesinde, yabancı sermayenin özellikle de HSBC, Intesa gibi finans devlerinin kriz ortamında Türkiye’ye yatırım yaparak bu fırsatı yakaladıklarını belirtiyor. 
     Türkiye’de öncelikle ekonomik, sonra da politik sistemin değişmesi gerektiğini kaydeden Kuser, "Politikacılar konuşmayıp ekonomik reformları yaparsa, genç girişimcilerin önü açılacak. Yolsuzluğun önlenmesi l zım çünkü skandallar insanları yaralıyor" diye konuştu. 
     
Tarlabaşı sefaleti      Kuser, Türkiye’de kendisini en çok şaşırtan konunun, zenginliğin ve fakirliğin uç boyutları olduğunu belirterek şöyle diyor "Sokaktaki pahalı arabaları, villaları, gece kulüplerini ve burada harcanan paraları gören birini, bu ülkenin krizde olduğuna inandırmak çok zor. Tarlabaşı’ndaki sefaleti, aç ve çıplak çocukları gören birini de Türkiye’nin gelişen bir ülke olduğuna inandırmak zor." 
     



 EKONOMİ 





















</TEXT>
</DOC>
