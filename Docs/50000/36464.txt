<DOC>
<DOCNO> 36464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/ekonomi/eko04.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan Hükümeti Uzanlar’ın peşinde 
</HEADLINE>
<TEXT>

Financial Times gazetesi, ABD Hükümeti’nin, Motorola’nın Telsim’den olan iki milyar dolarlık alacağı için devreye girdiğini açıkladı 
     EKONOMİ SERVİSİ 

     ABD Hükümeti’nin, Motorola’ya 2 milyar dolarlık borcunu ödemeyen Uzan Grubu’nun peşine düştüğü bildirildi. Haber, Financial Times gazetesinde, "Washington, Telsim borçları konusunda Motorola’ya yardım ediyor" başlığıyla yer aldı. 
     Motorola şirketinin iki milyar dolarlık alacağı olduğu belirtilen haberde "ABD Hükümeti, Türkiye’nin en büyük ikinci mobil telefon operatörü Telsim’den alacağını kurtarmak için aracı oldu" ifadesine yer verildi. 
     
     Grossman devrede 
     Türkiye’nin eski ABD Büyükelçisi, ABD yeni Dışişleri Bakan Yardımcısı Marc Grossman’ın kısa bir süre önce Washington’daki Türkiye Büyükelçiliği ile görüştüğü anlatılan haberde, ABD Büyükelçiliği’nin de Ankara’daki yetkililerle aynı konuyu ele aldığı kaydedildi. 
     
     Nokia zafer kazandı 
     Motorola ile Telsim arasındaki sıkıntıların, Mayıs ta Telsim’in 2 milyar dolarlık borcunun 728 milyon dolarlık ilk taksidini ödememesi ile başladığı kaydedilen haberde, "Motorola, Uzan Grubu’nun Motorola’nın Telsim’deki yüzde 66’lık payını azaltmak için sermaye artırımı yaptığını fark etti" denildi. 
     Haberde, Nokia’nın da Telsim’den olan 719 milyon dolarlık alacağının, 240 milyon dolar tutarındaki taksidini alamadığı için Motorola ile aynı durumda olduğu ifade edildi. 
     İstanbul’da yapılan yargılama sonucunda lehine bir karar çıkmasının ardından Nokia’nın 23 milyon dolarını kurtararak, Telsim’e karşı "küçük bir zafer" kazandığı kaydedildi. 
     
GSM lisansı geri alınsın’      Gazete, Türkiye’nin yakın bir müttefiki olan ABD’nin Türk yetkilileri, Motorola ile Telsim arasındaki çatışmanın, yabancı yatırımcıları olumsuz etkileyeceği konusunda uyardığını bildirdi. 
     Haberde ayrıca Uzan Grubu’nun Türkiye’nin çalkantılı iş dünyasında da "tartışmalı" bir sicili bulunduğu öne sürüdü. 
     Gazetenin Türkiye muhabiri Leyla Boulton tarafından kaleme alınan haberde "Yetkililerin uygulayabileceği en büyük yaptırım,Motorola ve Nokia’ya paralarını geri almalarında yardımcı olmasa da, Telsim’in GSM lisansını geri almak olabilir" görüşüne yer verildi. 
     



 EKONOMİ 


























</TEXT>
</DOC>
