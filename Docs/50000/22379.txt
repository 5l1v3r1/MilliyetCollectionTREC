<DOC>
<DOCNO> 22379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/son/sondun19.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Protestolar korkuttu..Dünya Bankası toplantısı iptal edildi 
</HEADLINE>
<TEXT>

     Küreselleşme politikalarına karşı güçlenen muhalefet nedeniyle son yıllardaki her toplantısı yoğun protesto gösterilerine sahne olan Dünya Bankası, protesto korkusu yüzünden 25-27 Haziran'da Barcelona'da yapacağı toplantıyı iptal etti. 
     Banka'nın ''Kalkınma Ekonomisi Yıllık Konferansı'' adıyla her yıl yaptığı ve yoksulluğun azaltılması konusunda yoğunlaşan geleneksel toplantısının bu yıl belirlenen tarihte yapılmayacağı bildirildi. Dünya Bankası danışmanlarından Elkyn Chapparo, planlanan protesto gösterileri nedeniyle Barcelona toplantısınının iptal edildiğini doğrulayarak, ''Prag'da, Nice'de ve Quebec'de olanları gördükten sonra, polis kordonu altında fikir alış verişi yapamayacağımıza karar verdik'' dedi. 
     Chapparo, toplantının iptal edilmesinden en fazla yoksul ülkelerin zarar göreceğini de iddia etti. Dünya Bankası, artan eleştiriler karşısında, son yıllarda uluslararası planda yoksulluğu azaltmaya yönelik projeler geliştirmeye yöneldiğini savunurken, kuruluşun muhalifleri, Banka'nın ve kardeş kuruluşu Uluslararası Para Fonu'nun IMF gerçek işlevinin yoksulluğu azaltmak değil tersine örgütlü ve kalıcı kılmak olduğunu iddia ediyorlar. Toplantının iptal edildiğinin açıklanması, Barcelona'da ''ateşli'' bir karşılama hazırlığı yapan küreselleşme karşıtlarınca sevinçle karşılandı. 







</TEXT>
</DOC>
