<DOC>
<DOCNO> 23591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/ekonomi/eko08.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz zengini bankalar 
</HEADLINE>
<TEXT>

Vergi dünyası MUSTAFA ÖZYÜREK 
     Kasım 2000’de ve Şubat 2001’de yaşanan ekonomik krizler, pek çok işyerinin kapanmasına, yüz binlerce insanın işsiz kalmasına yol açtı. Krizleri aşabilmek, yangını söndürebilmek için Dünya Bankası’ndan Kemal Derviş’i getirip ekonomiden sorumlu bakan yaptık. Uzun uğraşlar sonucu yeni bir program hazırladık ve IMF ile yeni bir niyet mektubu imzaladık. 
     Krizler pek çok kişinin felaketine neden olurken, bazı kişi ve şirketlerin büyük kazançlar sağlamasına da yol açtı. Kimi elindeki parayı kamu bankalarına yatırarak astronomik gecelik faizler elde etti. Kimileri de veya aynı kişiler devalüasyon öncesi, düşük kurdan döviz satın alarak devalüasyondan sonra yüksek fiyatla satıp bir gecede 50 civarında para kazandılar. 
     
     Astronomik faiz kazancı 
     Fırsatları değerlendirip astronomik kazanç elde edenlere kızmaya hakkımız yok. Ancak, halkın vicdanını rahatsız eden fırsatı yaratan ekonomik sistemi ve yöneticileri sorgulamak gerekir. Basında ve TBMM’de kriz sırasında kimlerin ne kadar faiz elde ettiği, kimlerin ne kadar döviz satın aldığı sorgulandı ise de bir türlü sonuç alınamadı. Bankalar Kanunu’ndaki sır saklama zorunluluğunun arkasına sığınıldı. 
     Mart 2001 sonu itibariyle, İstanbul Menkul Kıymetler Borsası’na verilen mali tablolardan şubat krizinden hangi bankaların astronomik faiz elde ettiği geniş ölçüde anlaşılabiliyor. 
     Verilen mali tablolara göre, bir büyük özel bankamız 2001 yılının ilk üç ayında yurtiçi bankalardan, 585.1 trilyon lira faiz elde etmiş. Aynı banka 2000 yılının ilk üç ayında sadece 54.6 trilyon faiz geliri sağlamış. Orta çapta bir özel banka 2001 Mart sonu itibariyle 132.7 trilyon faiz sağlamış, oysa 2000 yılının aynı döneminde 13.5 trilyon lira faiz geliri elde etmiş. 
     
     Ek vergi alınmalı 
     İMKB’ye verilen mali tablolardan iki bankamızla ilgili yaptığımız tespitler bazı bankaların şubat krizinde kamu bankalarından astronomik faizler elde ettiğini ortaya koyuyor. Astronomik faizlere, devalüasyon sırasında sağlanan yüksek kazançları da eklersek kriz kazançlarının çok yüksek boyutlara ulaştığı ortaya çıkar. 
     Astronomik faizleri gerçek kişiler elde ederse sadece 16 Gelir Vergisi stopajı öder. Devalüasyondan yüksek kazanç sağlayan gerçek kişiden ise hiçbir vergi alınmaz. 
     Şirketler, bankalar astronomik vergi ve devalüasyon farkı elde ederlerse, sadece 30 Kurumlar Vergisi öderler. 
     Böylesine astronomik kriz kazançlarının yüksek oranlarla vergilendirilmesi gerekir. 1999’da çıkarılan 4481 sayılı yasa ile enflasyonun çok üstünde faiz kazancı elde edildiği gerekçesi ile kamu kağıtlarından 19’a kadar faiz vergisi alınmıştı. 
     Nedense son krizden sağlanan astronomik kazançlardan ek vergi alınması bir türlü gündeme gelmedi. Vergide, adaleti sağlamak için astronomik kazançlardan yüksek oranlı ek vergiler alınmalıdır. 
     



 EKONOMİ 
















</TEXT>
</DOC>
