<DOC>
<DOCNO> 6481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/11/ekonomi/eko01.html </URL>
<DATE> 2001/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK'da jeep operasyonu 
</HEADLINE>
<TEXT>

Asgari işçilik oranlarını düşürerek SSK'yı prim kaybına uğratan komisyonun başkanının, müteahhit sendikası yöneticisinden jeep aldığı saptandı 
     HARUN GÜREK Ankara 

     Sosyal Sigortalar Kurumu SSK Genel Müdürlüğü'nde, asgari işçilik oranlarının belirlenmesi için yasaya aykırı bir biçimde komisyon kurulduğu belirlendi. Komisyonun işçilik oranlarını düşürerek, SSK'yı trilyonlarca lira prim kaybına uğrattığı ileri sürüldü. Çalışma ve Sosyal Güvenlik Bakanı Yaşar Okuyan'ın talimatı ile soruşturma başlatıldı. Soruşturma üzerine lağvedilen komisyonun başkanının, müteahhit sendikasının üst düzey bir yöneticisinden Opel Frontera jeep aldığı ortaya çıktı. 
     
     Müfettişler ortaya çıkardı 
     Olay, SSK müfettişlerinin, Türkiye'nin çeşitli yerlerinde yapılan kamu ihalelerine ilişkin incelemeleri sırasında ortaya çıktı. SSK müfettişleri, kamu kuruluşlarının yaptırdığı işlerdeki asgari işçilik oranının, SSK Genel Müdürlüğü bünyesinde oluşturulan Asgari İşçilik Komisyonu'nun aldığı kararlarla düşük gösterildiğini belirledi. 
     SSK müfettişlerinden Ayhan Bostan, Komisyon'un DDY'nin Elazığ'daki demiryolu köprüsü inşaatında, yüzde 10 asgari işçilik oranının 4'e indirilmesi nedeniyle Kurum'un toplam 83 milyar Zongulduk'taki köprü inşaatında yüzde 7 gösterilmesi nedeniyle 21.6 milyar lira zarara uğradığını saptadı. 
     Kurumda, komisyon üyelerinin bazılarına yönelik iddia ve suçlamaların da gündeme gelmesi üzerine SSK Teftiş Kurulu Başkanlığı, Bakan Okuyan'ın talimatıyla soruşturma açtı. Soruşturmayı üstlenen Başmüfettiş Selahattin Duru, kurum bünyesinde 1994 yılında beri bulunan ve kurum uzmanlarıyla yöneticilerinden oluşan komisyonun, 22 Nisan 1999 tarihinde yeniden oluşturulduğunu belirledi. 
     
     Komisyonun değiştirilemesi istendi 
     Çalışma Bakanı Okuyan'ın görevlendirdiği Başmüfettiş Selahattin Duru'nun ön inceleme sonuçlarına göre, Asgari İşçilik Komisyonu uzman ve yöneticiler yerine müteahhit sendikası İNTES'ten sosyal bilimler eğitimli iki kişi üye olarak alındı. 
     Komisyon 1999'da 28, 2000'de 48 toplantı yapıp 3 bin ayrı işin asgari işçilik oranını belirledi. Duru'ya göre, komsiyon, ayrıntılı teknik hesaplamayı ve işçilik analizlerini dikkate almayı gerektiren oranı kağıt üzerinde basit matematiksel işlemlerle hesapladı. 60 trilyon liralık bir otoyol inşaatında oran, önce yüzde 5 olarak belirlendi, işveren itiraz edince yüzde 3'e düşürüldü. 2 puanlık farkın, işçilik miktarının 493 milyar eksik ya da 469 milyar fazla gösterilmiş olduğu anlamına geldiğine dikkat çekilerek, "Farkın kuruma parasal açıdan ne denli büyük zarar meydana getirmiş olduğu tartışmasız olduğu..." ifadesine verilen yazıda, soruşturmanın selameti açısından komisyonun hemen lağvedilerek, daha önceki gibi beş teknik personelden oluşan bir komisyon kurulması istendi. 
     
     8 milyar verene satacak 
     Asgari İşçilik Komisyonu Başkanı Selahattin Kızıldere'nin, İNTES İnşaat Tesisat Müteahhitleri Sendikası Genel Sekreter Yardımcısı Necati Ersoy'dan 1997 model Opel Frontera bir jeep aldığı anlaşıldı. SSK çalışanları Kızıldere'nin jeep'i 1999 yılından beri kullandığını söylerken, jeep halen Ersoy'un üzerine görünüyor. 
     Van - Erçiş doğumlu olduğunu ve geniş bir aşirete sahip varlıklı bir aileden geldiğini belirten Kızıldere, jeep'i Ersoy'dan satın aldığını doğruladı. Ancak 3.5 milyar lira tutan alım satım vergisi nedeniyle kaydını üzerine geçirmediğini savunan Kızıldere, "Jeep'i 8 milyar verene satarım" dedi. 
     Kurumda kendisini yükselmesini engellemek isteyenlerin olduğunu, iddiaların bunlar tarafından çıkarıldığını söyleyen Kızıldere, eğitim durumu nedeniyle asaleten genel müdür yardımcılığına atanamadığını kabul ederken SSK çalışanları dört yıllık fakülte veya yüksek okul mezunu olmayanların yasal olarak kurumda daire başkanı bile olamayacağını söyledi. 
     
     


 EKONOMİ 

















</TEXT>
</DOC>
