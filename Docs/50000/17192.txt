<DOC>
<DOCNO> 17192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/20/spor/yguv.html </URL>
<DATE> 2001/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Osmanlı’nın kaftanı 
</HEADLINE>
<TEXT>

     Ters Köşe ERCAN GÜVEN 

     Tarifsiz "iç sıkıntıları" içinde, "tarihsiz" bir Divan - ı H mayun... Osmanlı İmparatorluğu, "gözünde tüten" zaferin eşiğinde, Ankara muharebelerinden gelen iki kara haberle sarsılmış... 
     Bu da yetmezmiş gibi, Başvezir Denizlili Lala Mustafa Paşa’nın sarayda hain olduğuna dair beyanatı, matbuat vasıtasıyla Devlet - i Aliyye topraklarına dalga dalga yayılmış... 
     Gerçi, "tebanın" hanedana sadakati "bila kaydı şart" devam ediyor ama, Padişah Yıldırım Aziz Han, başka bir bahara kalacak zaferin çok kelleler götüreceğini biliyor. 
     Başvezir Lala Mustafa Paşa, Uğurlu Dündar Çelebi, Şehzade Kalkavan, Kaptanı Derya Atilla Reis, diğer vezirler, paşalar, hatta muharrir takımından ulemayla genişletilmiş Divan, Hükümdarın Kubbealtı’nı çınlatan öfkeli sualiyle başlıyor 
     -Bre Lala, nereden çıktı Osmanlı’nın son dönemi lafı, meşrutiyetçi misin nesin .. Bizi içerden yıkmaya çalışanlar kim 
     -Hünkarım, beni çekemiyorlar, hakkımda söylentiler yayıyorlar. Hele o eski topçu birliği yok mu ... Ağzımla kuş tutsam beğenmiyorlar. 
     -Bu kadar kuş var, sen de gidip kanaryanın canını yakıyorsun be adam. Biz seni başvezir tayin ederken de Galataoğullarıyla yakınlığını söylediler, itibar etmedik... Lakin, arkanda durmaktan ayaklarımıza kramp giriyor. Biz de komşular gibi kefere vezir mi bulaydık, nedir... 
     -Muharebedeki ordumuzun çerileri de etkileniyor, devletlum. Malum, benim hasımlarım hayranlarıma denktir. Aynı şeyler İrlanda Seferi’nde de başıma gelmiş, içimizdeki İrlandalıları telef etmiştim çok şükür. İşler sarpa sarınca yine dikeldiler. 
     -Onu bunu bilmem. Ulufe dediniz verdik, itibar dediniz verdik. Hazine - i hassa bile emrinizde. Hortumlanmış bankaya döndürdünüz beni be... Hala çerilerine sahip olamıyorsun, Başvezir... Devşirmelerden bir tek Balic adındakini evladım gibi severim. Ama eski rivayetler doğruysa ve taktiği ondan alıyorsan, valla o da gözümde yok artık. Bu nasıl taktiktir bre. 
     -Hünkarım, ben zorlukların adamıyım. Kolayı herkes biliyor... Harbde fantezilerimi uygularım ben. Bir savaşın başlangıcı kadar bitişi de önemlidir benim için. 
     -Gördün bitişini... Bu kafayla gidersen, kelleyi Bostancıbaşı’na teslim etmene az kaldı. İsveç’ten cengaver getiriyoruz, savaştırmıyorsun. Kimine kafayı taktın, kimini hala deniyorsun. Sayende Antep Beylerbeyi bile isyanda. İstanbul’a gelince Hanedan’a haddini bildireceğim, diyormuş. 
     - Kaptan - ı Derya Atilla Reis Merak buyurmayınız, hünkarım. Gereken cevabı ben verdim onlara. Hem de 9 kere tekrarlayıp herkesi canından bezdirdim. Artık ağzını açacak olan, iki kez düşünür... 
     -Lafla olmuyor paşalar... Galiba hazineyle de olmuyor, yedi düvelden toplama orduyla da... Avrupa’ya akın yapan Galataoğulları’nın gözü tahtta. Beşiktaş Hanlığı fırsat kolluyor. Beni Deli İbrahim’e döndürmeyin. Askerlerime de söyleyin, yeniçerileri çil yavrusuna çeviren II. Mahmut’u mumla aratırım sonra. 
     - Vezir Özaydınlı Murat Paşa Düşmanlarımız güçlü ittifaklar içinde, hünkarım. 
     -Tövbe tövbe...O Dede Korkut mesellerini ahalinin gazabını yatıştırmaya saklayın. Burada biz bizeyiz. Kaleye topu nişanlarken, o ittifak mı bozuyor işi. 
     - Vezir Uğurlu Dündar Paşa Bahtımız da kötü, Devletlum. 
     -Bre Paşa, Yozgat muhasarasını kimse unutmadı daha. Bu iş bahtla, ittifakla oluyorsa niye Kudüs’ten şimali Avrupa’ya kadar asker topladık, Şükrü Saraçoğlu Kal’asını tahkim ettik, halkı ümitlendirdik. Yazı tura atardık, olur biterdi. 
     - Sarayın önündeki ahali Osmanlı zafere, Osmanlı zafere.. 
     -Duyuyorsunuz paşalar. Bu iş ya biter, ya da "Sen padişahsan, gel ordunun başına geç. Ben padişahsam, emrediyorum gel ordunun başına geç" diye ferman yazıp posta güvercini ile Halikarnas’a yollarım. Evet, Divan - ı Humayun hitama ermiştir paşalar... 
     
     
     Yer Topkapı Sarayı giysi salonu 
     Aziz Yıldırım Sayın Hocam, bu yaptıklarım şampiyonluk uğruna katlandığım son maskaralıktır. Rica ederim bundan sonra orijinal tespitlerinizi kameralara söylemeyin, kendinize saklayın. 
     Mustafa Denizli İnanın bana, acayip bir motivasyon sağlayacak bu olay, sayın başkanım. 
     Atilla Kıyat Tarihi de olsa bu resmi kıyafetler hoşuma gitti yahu. 
     Mahmut Uslu Gerçekten o devirde yaşamak varmış. Televizyonda falan tartışmaya gerek yok, beğenmediğini yatır falakaya... 
     Uğur Dündar Sanıyorum "Hoca ne derse arkasındayız" mesajını almışlardır. Yönetim kurulu olarak nasıl bir kenetlenme içinde olduğumuzu çok iyi ifade ettik. 
     Aziz Yıldırım Arkadaşlar bu kaftanları iade etmeyelim. Bir aksilik durumunda tebdil dolaşırız hiç olmazsa. Hadi, doğru Samandıra’ya... 
     
Olacağı buydu      Takım, takır takır gidiyordu Şampiyonlar Ligi’nde... 
     Ne alem vardı, ekonomik programla Galatasaray paralelliğine... 
     Sonunda, Cim - Bom’la ekonomik motivasyon ararken, Cim - Bom’u Türk Lirası’na çevirdik... 
     Nazara mı geldi ne .. 
     Suat’ın Madrid’de sol kapıdan inip kazaya neden olduğunu duyduğumda "eyvah" demiştim... 
     Eyvah... Galatasaraylı futbolcular Lucescu’nun etkisinde kalmışlar... Hatta şu "at" benzetmesine bile öyle konsantre olmuşlar ki, taksiye bir süvari edasıyla soldan inip biniyorlar... 
     Sonra maç sabahı yayınlanan Başkan Faruk Süren’in sözleri... 
     Sanki "insanlar mı kulüp için, kulüp mü insanlar için" bilmecesinin "her şey benim" kestirmecesi... 
     Gerçi, kim karışır, Başkan o... Parası yoksa bile borçların altında onun imzası var... Ama Başkan’ın Madrid’e gitmek yerine, herkese, her şeye verip veriştirmesi, bana da ip uçları verdi. 
     Eyvah dedim... 
     Artık Cim - Bom’dan moral, IMF’den dolar kadar zor galiba. 
     Sonra televizyondan maçı seyrettim. 
     Tandoğan Meydanı’ndaki esnaflar kadar sinirli ve konuşan Galatasaray takımını... 
     Ne zaman ki, Emre kaleye şut çekmek yerine penaltı tuzağı kurmaya kalktı anladım ki Galatasaray, artık "bizim" Galatasaray’dı... 
     Takım, takır takır gidiyordu Şampiyonlar Ligi’nde... 
     Ne alem vardı bize benzemeye. 
     
Çifte standartSamet Aybaba olayından bir tek şu sonuç çıktı. 
Feci şekilde çifte standartlar içindeyiz. 
Benzer bir olay Fiorentina Başkanı Cecchi Gori ile Fatih Terim arasında yaşandığında İtalyan Başkan için yazılıp çizilenleri hatırlıyorum da... 
Ya Gori’ye ayıp ettik, ya da Samet Hoca’ya... 



 SPOR 


























</TEXT>
</DOC>
