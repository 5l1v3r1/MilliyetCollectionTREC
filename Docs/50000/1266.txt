<DOC>
<DOCNO> 1266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/09/ekonomi/eko07.html </URL>
<DATE> 2001/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsaya faiz dopingi 
</HEADLINE>
<TEXT>

Faizlerin gevşemesiyle borsa dün yüzde 5.53'lük artış gösterdi. Hisselerin yılbaşından buyana getirisi yüzde 12'ye yaklaştı 
     orhan Tekeoğlu 

     Faizlerdeki düşüş borsanın yüzünü güldürdü. Geçen yılın sonunda yaşanan finansal krizde faizlerdeki aşırı artışla kötü günler yaşayan borsa, nakit sıkışıklığının azalmaya başlamasıyla rahatladı. Faizler düşmeye başlarken, borsa haftanın ilk gününde yüzde 5.53'lük artış gösterdi. 2000 yılını 9.437 puandan kapatan endeks, dünkü artışla yüzde 11.9'luk yükseliş yaşadı. 
     Borsanın dünkü hareketinde gecelik faizlerdeki düşüşler etkili oldu. Repo faizi 22 puanlık düşüşle yüzde 58.64'e, İnterbank faizi de 11 puanlık düşüşle yüzde 47.58'e gerilemesi piyasaları parasal açıdan rahatlattı. Öte yandan, bankalardaki munzam karşılık oranlarının cuma gününden itibaren yüzde 6'dan yüzde 4'e düşürülecek olması ve böylece yaklaşık 500 trilyon liralık kaynağın bankacılık sektörü içinde kalacak olması özellikle banka hisselerinde etkili oldu. Yapı Kredi hisseleri yüzde 10.5 ve Akbank hisseleri de yüzde 5.81 prim yaptı. 
     İlk seansı yüzde 1.28'lik artışla 10 bin puanın üzerinde kapatan endeks, ikinci seansın başından itibaren gelen alımlarla hızlı bir yükseliş gösterdi. Özellikle banka ve holding hisselerindeki alımlar endeksin hızlı yükselişinde etkili oldu. Yapı Kredi Bankası, İş Bankası C , Tüpraş ve Koç Holding'in endeksteki etkisi 250 puan oldu. 
     Dünkü işlemlerde en çok prim yapan hisseler EGS Grubu ve Vakıfbank hisselerinden oluşurken, en çok değer kaybıda Transtürk Holding ve İhlas Grubu hisselerinde gerçekleşti. 
     Uzmanlar, döviz rezervi ile net iç varlıkların artması, Hazine'nin dış borçlanmaya çıkacak olması ve faizlerdeki düşüşün borsadaki yükselişte etkili olduğunu kaydettiler. 
     Borsada yeni yılda en yüksek kazançlar spekülatif hisselerden elde edildi. Geçen yıl oldukça kötü bir performans sergileyen borsa, yılın ilk altı işlem gününde yüzde 11.9'luk artış göstermesine karşın, aynı sürede 10 hisse senedi yüzde 30 ile yüzde 80 arasında yüksek oranda prim yaptı. Sözkonusu hisselerin tamamına yakını, piyasa derinliği çok az ve kolay hareket ettirilen hisselerden olması dikkat çekiyor. 
     
Faiz oranları düştü, piyasa rahatladı      EKONOMİ SERVİSİ 

     Bankaların disponibilite yükümlülüklerinin azalmasıyla birlikte piyasanın TL açısından daha rahat olacağını düşünülmesine karşın kamu bankalarının elindeki tahvil karşılığında İMKB repo piyasasında repo yapmaları faiz düşüşünü yavaşlattı. 
     İMKB repo piyasasında işlem hacmi önceki günlere göre artarak 3 katrilyon liraya yaklaşırken gün içinde yüzde 35'e kadar düşen faiz günü yüzde 58.5 ortalamadan tamamladı. 
     Hacmin yükselişini faizdeki düşüşün yavaşlamasını ise kamu bankalarının repo pipasasındaki talebi oldu. 
     Bono piyasasında ise 5 Ocak'ta bankalardan yoğun talep gören 11 Temmuz 2001 vadeli bononun faizinin düştüğü görüldü. Bononun yıllık bileşiği 1 puan düşüşle yüzde 67.14'e gerilerken 20 Haziran ve 23 Mayıs 2001 vadeli tahvillerde atışlar dikkat çekti. 
     Piyasanın yeni kağıdı olması ve çıkış faizinin yüksek olması nedeniyle 11 Temmuz'a ilginin normal olduğunu kaydeden bankacılar, "Vadesi 11 Temmuz'dan yaklaşık 2 ay az olan 23 Mayıs vadeli tahvilin faizi yüzde 69 oldu. Bir banka 2000 yılının son günündeki gibi dün de ciddi miktarda satış yaptı. Buna benzer satış özellikle yılın son işlem günü 20 Haziran vadeli kağıtta yapıldı. Bu da bilanço makyajı yapmak için faizleri yüzde 40'lara kadar düşürmeye çabalayan bankaların işine gelmedi" yorumunu yaptılar. 
     Öte yandan 12 Ocak'ta munzam karşılıkların düşürülmesi de bankaların esktra bir likiditeye kavuşturacağını hatırlatan bankacılar bunun gecelik faizleri bir miktar düşüşe neden olabileceğini dile getirdiler. 
     
     


 EKONOMİ 


















</TEXT>
</DOC>
