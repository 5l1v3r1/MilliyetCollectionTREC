<DOC>
<DOCNO> 5833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/guncel/gun10.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Med TV spikerine 12 yıl 6 ay hapis 
</HEADLINE>
<TEXT>

     Med TV'nin kadın spikeri Hüsnü Cemal Aslan'ın, Yargıtay tarafından aleyhine bozulan kararın ardından Erzurum DGM'de yeniden görülmeye başlanan davasında karar çıktı. Aslan'a, "terör örgütüne üye olmak"tan 12 yıl 6 ay hapis cezası verildi. 
     Aslan, dünkü duruşmada savunmasını yaparken "Arkadaşlarımdan biri örgütten kaçtığı zaman kol ve bacakları kırılarak bize gösterildi. Bizi de kaçmamız halinde aynı hale getireceklerini söylediler. Yaşımın da küçük olması nedeniyle korktuğum için örgütten kaçamadım" dedi. 
     Yurtdışında yaşadığı yıllarda PKK'lılarca kandırılarak örgüte katıldığını anımsatan sanık şunları söyledi 
     "PKK içinde kaldığım yıllarda da ayrıldıktan sonra da örgütten çok çektim. Örgüt içinde kaldığım sürede kaçmaya çalıştım, ancak tehditler yüzünden bunu başaramadım. PKK'yla Hollanda'da eğitim kamplarına 3 ay katılmaktan başka bir ilişkim yok. Daha sonra örgütten ayrıldım ve evlenerek bir yuva kurdum. Mahkeme ceza verirse bundan sonraki yaşamım ve cezaevinde dünyaya getirdiğim 3 aylık çocuğumun hayatı mahvolacak." 
     Avukat Abdurrahim Fırat da müvekkilinin, beraatini talep etti. Fırat, beraatının mümkün görülmemesi halinde ise Pişmanlık Yasası'ndan yararlandırılması gerektiğini bildirdi. 
     Mahkeme heyeti, duruşmaya verilen aradan sonra, TCK'nın 168. maddesi gereğince "silahlı çetenin efradı olmak" suçundan Hüsnü Cemal Aslan'a 12 yıl 6 ay hapis cezası verdi. Fırat, duruşmadan sonra kararı çok ağır bulduklarını belirterek, davanın henüz bitmediğini ve temyize gideceklerini kaydetti. 
     Cezaevinde bir kız çocuğu dünyaya getiren Aslan için bir süre önce Erzurum DGM tarafından af kapsamına da giren "terör örgütüne yardım ve yataklık yapmak"tan verilen 3 yıl 9 ay hapis cezası Yargıtay 9. Dairesi'nce bozuldu. 
     


 GÜNCEL 



















</TEXT>
</DOC>
