<DOC>
<DOCNO> 13004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/25/yazar/ozkan.html </URL>
<DATE> 2001/03/25/ </DATE>
<TIME>  </TIME>
<AUTHOR> Tuncay Özkan  </AUTHOR>
<HEADLINE>
Bayram polise tosladı 
</HEADLINE>
<TEXT>

Van Bağımsız milletvekili Bayram, ünlü ressam Picasso'ya ait iki tabloyu alıcı kılığına giren polise satarken yakalandı 
     Van Bağımsız Milletvekili Mustafa Bayram, bu kez uyuşturucudan değil, kaçak Picasso tablolarından gözaltına alındı. Polise yasadışı yoldan ünlü İspanyol ressamı Picasso'ya ait "Çıplak kadın" ve "Palyaço" adlı iki tabloyu satmaya çalıştığı iddia edilen Bayram dün gece saatlerce gözaltında kaldıktan sonra milletvekili dokunulmazlığından yararlanarak serbest kaldı. Şoförü İsmail Zorlu, ise geceyi Emniyet'te geçirdi. Zorlu ilk sorgusunda tabloların Bayram'a ait olduğunu bildirdi. 
     
Operasyon başlıyor      Uyuşturucudan onlarca sabıkası bulunan Bayram ile şoförü Zorlu, Picasso'nun paha biçilemeyen iki tablosunu kaçak yollardan satmaya çalışırken yakalandı. Bayram, büyük olasılıkla Kuveyt'ten geldiği tahmin edilen iki tabloyu İstanbul'da alıcı kılığına giren polislere satmak istedi. Uzunca süre pazarlık yapan Bayram, sonunda polislerin 10 milyon dolar teklif etmeleri üzerine, satış için "olur" dedi. Üsküdar'da belirlenen bir evde randevulaşan Bayram'ın şoförü ve polisler, evde de uzun süre pazarlık yaptı. 
     Bu sırada Milletvekili Bayram'ın evin önünde park eden araçta beklediği görüldü. Bütün pazarlık görüşmeleri sesli olarak kameraya kaydedildi. Daha sonra polisler, kimliklerini açıklayarak, kaçak Picasso tablolarını 10 milyon dolar karşılığında satmak isteyen Bayram'ın şoförünü ardından da Mustafa Bayram'ı gözaltına aldı. 
     
Şoke oldu      Şoförünün pazarlık ettiği kişilerin polis olduğunu öğrenince şoke olan Bayram, "Ben milletvekiliyim" diye gözaltına alınmasını engellemeye çalıştı. Ancak polisler, Bayram'ı Vatan Caddesi'ndeki Emniyet Müdürlüğü'ne götürdü. Bir süre nezarette kalan Bayram, gözaltına alınmasına sürekli olarak itiraz edince serbest bırakıldı. Şoförü İsmail Zorlu'nun sorgusu ise sürüyor. Zorlu'nun polislere, tabloların Bayram'a ait olduğunu itiraf ettiği öğrenildi. 
     
Hakkında yedi dava var      Mustafa Bayram daha önce hakkında uyuşturucu kaçakçılığı ve cinayet iddiasıyla açılan yedi davadan yargılanıyordu. 
     Bayram seçimlerde önce ANAP'tan parlamentoya girdi. Daha sonra Refah Partisi'nin iktidara gelmesiyle ANAP'tan istifa ederek, bu partiye geçti. Bayram, 28 Şubat sürecinde Refah Partisi'nden de istifa ederek bağımsız kaldı. 
     Son olarak Bayram'ın damadı 350 kilo eroinle yakalandı. Bayram bunun üzerine yaptığı açıklamada, kendisiyle ilgili uyuşturucu kaçakçılığı suçlamalarını reddetti. Milletvekili seçilmesini kimsenin engelleyemeyeceğini, aşireti sayesinde yeniden seçilip Meclis'e gireceğini öne sürdü. 
     
Cezasız mı kalacak      Milletvekili Bayram'la ilgili bundan sonraki hukuki süreçte şunlar yaşanacak Milletvekilliği dokunulmazlığı nedeniyle Bayram hakkında suçüstü hükümlerine göre bir tutanak düzenleyecek olan polis, olayı savcılığa yansıtacak. Adalet Bakanlığı, Bayram hakkında fezleke hazırladıktan sonra, Meclis Anayasa Komisyonu dokunulmazlığın kaldırılmasına gerek olup olmadığını görüşecek. Kaldırılmasına karar verilirse, bu kararın Genel Kurul’da kabul edilmesi gerekiyor. Bu sırada Bayram gözaltında bulunmayacak. Dokunulmazlığı kaldırılırsa, Bayram ile ilgili yargılama süreci başlayacak. Bayram, eğer yeniden parlamentoya girmeyi başarırsa bu yasalar değişmediği sürece yargılanması mümkün olmayacak. 
     
     





Sabiha Gökçen 


Temizel "Gönlüm DSP'de" 


Çankaya Daha iyi olabilir 


Siyasette mıntıka temizliği’ çare mi 


Felaket senaryosu 


Saddam sonrası 


Çankaya'da eğitim 


Olimpistanbul 


Bayram polise tosladı 


Soğan soyulurken hazine soyulurken 


Hayalet santral 


Aksoy ne bekliyor 


Naum Tiyatrosu 


</TEXT>
</DOC>
