<DOC>
<DOCNO> 33653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/24/son/sonspo08.html </URL>
<DATE> 2001/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş yarın İnönü'de taraftarı ile buluşuyor 
</HEADLINE>
<TEXT>

     Beşiktaş, 2001-2002 sezonunu yarın düzenlenecek törenle açacak. 
     Beşiktaş Kulübü'nün kurucularının, Beşiktaş'taki Yahya Efendi Mezarlığı'nda ziyaret edilerek anılmasının ardından, açılış töreni saat 19.00'da, BJK İnönü Stadı'nda başlayacak. 
     Siyah-beyazlı taraftarların ücretsiz izleyebilecekleri törende açılış konuşmasını Ece Erken yapacak. Doğuş, Hamiyet, Sibel Turnagöl ve Gülben Ergen'in şarkılarıyla taraftarları coşturacağı açılışta, Ece Erken'in yanı sıra opera sanatçısı Ayhan Kahya da sunuş yapacak. 
     Beşiktaş Kulübü'nde faaliyet gösteren tüm branşlardaki sporcuların konfetiler arasında sahaya çıkmalarının ardından, saat 20.05'te kulüp başkanı Serdar Bilgili taraftarlara hitaben bir konuşma yapacak, yönetim kurulu üyeleri de sahaya çıkacak. Saat 20.15'te ise siyah-beyazlı futbolcular, ikili gruplar halinde sahaya çıkarak, taraftarlarla buluşacak. Balonların uçurulmasıyla renkli görüntülerin sergileneceği açılış töreninde ayrıca, skorbortta futbolcular tanıtılarak, attıkları goller gösterilecek. Açılış töreni, gösteri maçıyla sona erecek. 







</TEXT>
</DOC>
