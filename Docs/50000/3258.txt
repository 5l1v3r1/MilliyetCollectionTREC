<DOC>
<DOCNO> 3258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/21/son/sontur13.html </URL>
<DATE> 2001/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'ye katılım töreninde tartışma 
</HEADLINE>
<TEXT>

     CHP’ye yaklaşık bin yeni üyenin katılımı nedeniyle İstanbul İl Başkanlığı’nda düzenlenen törende, PM üyesi Mehmet Moğultay’ın üye seçme yöntemine ilişkin eleştirileri üzerine tartışma çıktı. 
     Törende CHP İl Başkanı Ali Topuz’un konuşmasının ardından söz alan Mehmet Moğultay, "fiili olarak partiye kaydolma şansı olmayan, başka siyasi partiden gelen ya da genel başkanın uygun gördüğü kişilerin üye yapılmasını" içeren parti tüzüğündeki "olağan dışı" 13. madde ile üye alınmasını onaylamadığını kaydetti. 
     "Acaba 13. madde ile üye yapılması doğru bir tavır mıdır Sayın başkan, ’bana güvenin, militan üye kaydı yapılması söz konusu değil’ diyor. Ben bu sözlere inanmak istiyorum, ama acaba yapılanlar ile söylenenler doğru mu Kayıt dönemi, eşit ve adil bir şekilde yeniden açılsın" şeklinde konuşan Moğultay, bir mahalledeki aynı aileden kişilerin üye yapılmasının "militan" üyeliğe neden olacağını ve kongre süreçlerini olumsuz etkileyeceğini savundu. 
     Bunun parti içi demokrasiye de aykırı olduğunu dile getiren Moğultay, Topuz’un İl Başkanlığı yapmayı kabul etmesini de "gençlerin önünü tıkadığı" gerekçesiyle eleştirdi. 
     Moğultay’ın sözlerinin bazı partililer tarafından alkışlar ve laf atmalarla engellenmeye çalışılması üzerine, İl Başkanı Ali Topuz, salondakileri sakinleştirmeye çalıştı. Topuz, Moğultay’ın, bir partili olarak görüşlerini açıklamaya hakkı olduğunu hatırlattı. 




</TEXT>
</DOC>
